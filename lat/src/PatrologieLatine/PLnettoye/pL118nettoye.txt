
PATROLOGIAE TOMUS CXuIII.

HAYMONIS / ANSCHARIUS

TOMUS TERTIUS.


EXCUDEBATUR ET uENIT APUD I.-P. MIGNE EDITOREM, IN uIA DICAT D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume front matter




Series title page


PATROLOGIAE CURSUS COMPLETUS

SIuE BIBLIOTHECA UNIuERSALIS, INTEGRA, UNIFORMIS, COMMODA, eCONOMICA, OMNIUM SS. PATRUM, DOCTORUM SCRIPTORUMQUE ECCLESIASTICORUM QUI AB AEuO APOSTOLICO AD INNOCENTII III TEMPORA FLORUERUNT; RECUSIO CHRONOLOGICA OMNIUM QUAE EXSTITERE MONUMENTORUM CATHOLICAE TRADITIONIS PER DUODECIM PRIORA ECCLESIAE SAECULA, IUXTA EDITIONES ACCURATISSIMAS, INTER SE CUMQUE NONNULLIS CODICIBUS MANUSCRIPTIS COLLATAS, PERQUAM DILIGENTER CASTIGATA; DISSERTATIONIBUS, COMMENTARIIS LECTIONIBUSQUE uARIANTIBUS CONTINENTER ILLUSTRATA; OMNIBUS OPERIBUS POST AMPLISSIMAS EDITIONES QUAE TRIBUS NOuISSIMIS SAECULIS DEBENTUR ABSOLUTAS DETECTIS, AUCTA; INDICIBUS PARTICULARIBUS ANALYTICIS, SINGULOS SIuE TOMOS, SIuE AUCTORES ALICUIUS MOMENTI SUBSEQUENTIBUS, DONATA; CAPITULIS INTRA IPSUM TEXTUM RITE DISPOSITIS, NECNON ET TITULIS SINGULARUM PAGINARUM MARGINEM SUPERIOREM DISTINGUENTIBUS SUBIECTAMQUE MATERIAM SIGNIFICANTIBUS, ADORNATA; OPERIBUS CUM DUBIIS TUM APOCRYPHIS, ALIQUA uERO AUCTORITATE IN ORDINE AD TRADITIONEM ECCLESIASTICAM POLLENTIBUS, AMPLIFICATA; DUOBUS INDICIBUS GENERALIBUS LOCUPLETATA: ALTERO SCILICET RERUM, QUO CONSULTO, QUIDQUID UNUSQUISQUE PATRUM IN QUODLIBET THEMA SCRIPSERIT UNO INTUITU CONSPICIATUR; ALTERO SCRIPTURAE SACRAE, EX QUO LECTORI COMPERIRE SIT OBuIUM QUINAM PATRES ET IN QUIBUS OPERUM SUORUM LOCIS SINGULOS SINGULORUM LIBRORUM SCRIPTURAE TEXTUS COMMENTATI SINT. EDITIO ACCURATISSIMA, CAETERISQUE OMNIBUS FACILE ANTEPONENDA, SI PERPENDANTUR: CHARACTERUM NITIDITAS, CHARTAE QUALITAS, INTEGRITAS TEXTUS, PERFECTIO CORRECTIONIS, OPERUM RECUSORUM TUM uARIETAS TUM NUMERUS, FORMA uOLUMINUM PERQUAM COMMODA SIBIQUE IN TOTO OPERIS DECURSU CONSTANTER SIMILIS, PRETII EXIGUITAS, PRAESERTIMQUE ISTA COLLECTIO, UNA, METHODICA ET CHRONOLOGICA, SEXCENTORUM FRAGMENTORUM OPUSCULORUMQUE HACTENUS HIC ILLIC SPARSORUM, PRIMUM AUTEM IN NOSTRA BIBLIOTHECA, EX OPERIBUS AD OMNES AETATES, LOCOS, LINGUAS FORMASQUE PERTINENTIBUS, COADUNATORUM.

SERIES SECUNDA,

IN QUA PRODEUNT PATRES, DOCTORES SCRIPTORESQUE ECCLESIAE LATINAE A GREGORIO MAGNO AD INNOCENTIUM III. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE. PATROLOGIA BINA EDITIONE TYPIS MANDATA EST, ALIA NEMPE LATINA, ALIA GRAECO-LATINA.--- uENEUNT MILLE FRANCIS DUCENTA uOLUMINA EDITIONIS LATINAE; OCTINGENTIS ET MILLE TRECENTA GRAECO-LATINAE.---MERE LATINA UNIuERSOS AUCTORES TUM OCCIDENTALES, TUM ORIENTALES EQUIDEM AMPLECTITUR; HI AUTEM, IN EA, SOLA uERSIONE LATINA DONANTUR.

PATROLOGIAE TOMUS CXuIII.


HAYMONIS



TOMUS TERTIUS.
TOMUM HUNC ET HAYMONIS ULTIMUM CLAUDIT S.

ANSCHARIUS

HAMBURGENSIS EPISCOPUS.

EXCUDEBATUR ET uENIT APUD I.-P. MIGNE EDITOREM, IN uIA DICAT D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


uolume title page
SAECULUM IX.

HAYMONIS

HALBERSTATENSIS EPISCOPI

OPERA OMNIA

EX uARIIS EDITIONIBUS INEUNTE SAECULO SEXTO DECIMO COLONIAE DATIS AD PRELUM REuOCATA ET DILIGENTISSIME EMENDATA. PRAEMITTUNTUR

EBBONIS RHEMENSIS,



HARTMANNI MONACHI S. GALLI,



ERMANRICI AUGIENSIS MONACHI,



ERCHAMBERTI FRISINGENSIS EPISCOPI,



NITHARDI S. RICHARII ABBATIS,



AMULONIS EPISCOPI LUGDUNENSIS,

SCRIPTA QUAE SUPERSUNT. TOMUM HUNC ET HAYMONIS ULTIMUM CLAUDIT S. ANSCHARIUS HAMBURGENSIS EPISCOPUS. ACCURANTE I.-P. MIGNE, BIBLIOTHECAE CLERI UNIuERSAE, SIuE CURSUUM COMPLETORUM IN SINGULOS SCIENTIAE ECCLESIASTICAE RAMOS EDITORE.

TOMUS TERTIUS.
uENEUNT 3 uOLUMINA 21 FRANCIS GALLICIS

EXCUDEBATUR ET uENIT APUD I.-P. MIGNE EDITOREM, IN uIA DICAT D'AMBOISE, PROPE PORTAM LUTETIAE PARISIORUM uULGO D'ENFER NOMINATAM, SEU PETIT-MONTROUGE. 1852


ELENCHUS AUCTORUM ET OPERUM QUAE IN HOC TOMO CXuIII CONTINENTUR


HAYMO HALBERSTATENSIS EPISCOPUS.
HAYMONIS OPERUM PARS SECUNDA.---HOMILIAE. 	Col. 9
Homilie de tempore. 	11
---de Sanctis. 	747
---in aliquot Epistolas Pauli. 	805
HAYMONIS OPERUM PARS TERTIA.---MISCELLANEA. 	815
De corpore et sanguine Domini. 	815
Historie sacre Epitome. 	817
De uarietate librorum, siue de Amore celestis patrie. 	875



S. ANSCHARIUS HAMBURGENSIS EPISCOPUS.
uita S. Anscarii. 	959
uita et miracula S. uillehadi Rhemensis auctore S. Anscario. 	1013
Epistola Anscarii. 	1032
APPENDIX. 	1034





Main uolume text




HAYMONIS HALBERSTATENSIS EPISCOPI OPERUM OMNIUM PARS SECUNDA.





HOMILIARUM [a 1Kb] SIuE CONCIONUM AD PLEBEM IN EuANGELIA DE TEMPORE ET SANCTIS, Quemadmodum in ecclesiis per totum annum leguntur nunc primum coniunctim excusarum, PARS UTRAQUE, HOC EST HIEMALIS ET AESTIuALIS, Quam fieri potuit diligentissime elaborata. *


Adiecte sunt eiusdem Haymonis homilie aliquot alie, in Epistolas D. Pauli apostoli, quarum in templis usus est, excuse antehac nusquam. Addita est postremo Haymonis eiusdem homilia una singularis in illam Apocalypseos lectionem: uidi sanctam ciuitatem Hierusalem, etc.; nec ipsa ante hoc tempus excusa usquam.






SPLENDIDISSIMO DOCTISSIMOQUE uIRO UTRIUSQUE IURIS PERITISSIMO D. HIERONYMO UNICORNI Ecclesie metropolitane apud inclytam Coloniam canonico et illustrissimi principis archiepiscopi Coloniensis consiliario atque in spiritualibus uicario, IOANNES PRAEL TYPOGRAPHUS S. D. P.


 Facit, uir prudentissime, pius uereque candidissimus animus tuus erga bona studia, facit et tua singularis diligentia in optimis quibusque scriptoribus conquirendis, efficit tuus demum in me fauor, ut partim communi studiorum nomine, partim et nostra causa, existimem me aliquid, uel potius plurimum tuo nomini debere: sed utinam, eruditissime Hieronyme, hucusque non tam defuisset occasio et facultas tibi gratificandi quam semper flagrantissimum desiderium hoc debito me, non dico liberandi , sed saltem id tibi commode testificandi, mihi adfuit: ut intelligas quam honesti officii genere plurimos homines tibi clientes efficias, dum causam studiorum, et studiosorum, et eorum quoque quorum opera litterarum monumenta quotidie in manus hominum distribuuntur, sic agas, ut me hercle dignus sis cui ab omnibus doctis et bonis uiris gratia habeatur: et a me quoque tanto impensius, quanto minus pre ingenii mei fortunarumque exiguitate ego quidquam prestare  queam, quod tam exquisito tuo iudicio tuaque rerum amplitudine dignum esse possit: fretus tamen tua humanitate ac facilitate, lubens ea occasione in quam nunc commodum incidi utar, ut hoc pacto symbolum aliquod animi mei erga te nomini tuo consecretur.  Est enim amicorum aliquot opera, quibus et ratio rerum mearum alicui cure fuit, effectum, ut D. Haymo episcopus, luculentus et familiaris scriptor, ac in theologia illa pura et uere Christiana  uersatus, in diui Pauli aliquot Epistolas, tunc in locum quemdam Apocalypseos nobis excudendus traderetur: quod scriptum tibi  ualde probabitur; sic enim audiui de amicis quorum adhortatione et consilio hoc opus a me prelo datum est, omnibus uidelicet doctis sincereque Christianis, illud ualde placiturum. Itaque eam sententiam ut sequerer dignam arbitratus sum, eo presertim tempore quo nostri opificii tractatio apud nonnullos ob id male audiat, quod cum passim, non habito magno respectu religionis et materie, quelibet passim et ubilibet imprimantur; illa tamen primum opificem inueniant, quorum lucrum speratur certius, citius et maius. Ego certo ut pecunie spem ex opere  et lucri cupiditatem, ad tuendum statum familiarem deprecari cum fide nequeo, ita uicissim non concipio successus opinionem ex malo aut inutili, aut infami materia, etiamsi talium mercium tractatione quidam satis feliciter emergant: mihi certe neque oblate  sunt, nec eas unquam captaui. Inuenit et emptorem, ut ille inquit, proba merx. D. Haymo sepe recuditur et distrahitur, emitur a doctis, et placet bonis: itaque et ego aliquod opere pretium facturus uidebar mihi, si has Homilias, quas sic satis castigate scriptas ab amicis dono accepi, prelo traderem, et cum altero Homiliarum opere nuper excuso copularem; ad illud enim argumentum et he quadrant, quas tamen non omnes, quia me tempus nundinarum urgebat, absoluere potui, statim alias prioribus additurus: quas omnes tibi, uir ornatissime, inscribendas iudicaui: primum quod respublica litteraria in conquirendis huiuscemodi libris tibi multum debeat:  deinde quod summo studio, quantum a negotiis aulicis datur, huiusmodi scripta et scriptores legis: postremo ut aliqua parte magnitudinem tuam demererer exiguo hoc officiolo, sed tibi in primis, ut spero, grato. Commendare scriptorem ei qui longe rectius atque ego de eo iudicare posset, ridiculum arbitratus sum, nos fama scriptoris et amicorum iudicio contenti fuimus. Accipe igitur hoc, humanissime Hieronyme, quidquid est officii, pro tuo solito candore beneuolenter, neque quantum ego in hoc donare potui, sed quantum ille qui donatur prodesse queat, expende. uale, ac diu te nobis Christus seruet. Colonie Kalendis Decembris 1536.



HOMILIAE DE TEMPORE.



HOMILIA PRIMA. DOMINICA PRIMA ADuENTUS.


» In illo tempore, cum appropinquasset  Hierosolymis, et uenisset Bethphage ad montem Oliuerti,« et reliqua. Non solum opera et uirtutes quas fecit Dominus plena sunt mysteriis, sed etiam ipsa loca, in quibus docuit uel perambulauit, aliquoties a mysteriis uacua non sunt credenda, quod in exordio liuius lectionis comprobatur, cum appropinquans Dominus Hierosolymis, primum uenisse Bethphage in montem Oliueti dicitur. Mons enim Oliueti non longe ab Hierusalem distat, mons uberrimus et decorus, arboribus insitus, et maxime oliuarum, a quibus et nomen accepit. In cuius latere Bethphage  quondam uiculus sacerdotum fuit, ubi hostias preparabant quas in templo Domini oblaturi erant. Spiritaliter autem mons Oliueti Dominum Iesum Christum significat, qui est mons pinguedinis, mons misericordie, quoniam misericorditer genus humanum redimere uenit: quia Grece, Latine misericordia interpretatur. Hic est enim ille mons de quo per Isaiam prophetam dicitur: »Et erit in nouissimis diebus preparatus mons domus Domini in uertice montium, et eleuabitur super colles, et sublimis erit ualde .« Et Daniel: »uidi precisum lapidem de monte sine manibus, qui creuit in montem magnum, et impleuit totam terram .« Bethphage autem, que domus bucce uel maxillarum interpretatur, significat Ecclesiam, que sine intermissione  os, quod uulgo bucca dicitur, in confessione Domini apertum habet, dicens cum Psalmista: »Preoccupemus faciem eius in confessione, et in psalmis iubilemus ei .« Spiritaliter uero eadem Ecclesia a Deo reficitur ac pascitur, que potest dicere cum Propheta: »Dominus pascit me, et nichil mihi deerit,« et reliqua . Bene ergo Bethphage in latere montis Oliueti esse dicitur, quia de latere Christi pendentis in cruce Ecclesia formata est, quando unus militum lancea latus eius aperuit, et continuo exiuit sanguis redemptionis, et aqua baptismatis. Hierusalem quippe, que uisio pacis interpretatur, celestem patriam significat, ubi summa  et uera est pax de uisione Conditoris. Pulchre ergo Dominus cum Hierosolyma tendit, Bethphage ad montem Oliueti uenisse describitur, quia omnia qui ad uisionem superne pacis uenire desiderat, necesse est imprimis Dominum Iesum Christum et corde credat, et ore confiteatur: et sicut Bethphage sacerdotes hostias preparabant et emundabant, quas in templo Domini erant oblaturi, ita unusquisque fidelis in presenti Ecclesia ab omnibus uitiis et peccatis per bona opera se purificare debet, ut acceptabilis hostia Deo fiat, iuxta admonitionem apostoli Pauli dicentis: »Obsecro uos per misericordiam Dei ut exhibeatis corpora uestra hostiam uiuentem, sanctam, Deo placentem, rationabile obsequium uestrum .« Talem hostiam preparabat  idem Apostolus, cum dicebat: »Castigo corpus meum et in seruitutem redigo, ne forte, cum aliis predicauerim, ipse reprobus efficiar .«

»Tunc misit duos discipulos suos, dicens eis: Ite in castellum quod contra uos est.« Spiritualiter autem duo discipuli qui in castellum mittuntur, duos ordines significant predicatorum, quorum unus ad Iudeorum populum, alter uero ad gentium destinatus est. Quos specialiter Petrum et Paulum suscepisse manifestum est, teste Apostolo: »Qui operatus est Petro in apostolatum circumcisionis, operatus est et mihi inter gentes .« Iuxta litteram secundum quosdam, Petrus et Philippus fuisse dicuntur, eo quod Philippus Samarie predicauerit, nomen Samarie Asiam interpretantes. Aliter, duo  discipuli quos ante se Dominus premisit, intellectum et operationem significant: quia unusquisque qui regimen ecclesiasticum assumpsit, et potestatem ligandi atque soluendi, expedit ei ut intellectus et operatio precedat: quia unum absque altero summum atque precipuum apud Creatorem esse non potest, qui dixit discipulis suis: »Scitis hec, beati eritis si feceritis ea .« Primum ergo discipuli precedunt, postea iehsu sequitur, quia ad eorum corda Dominus uenit, qui intellectum recte credendi, et operationem bene uiuendi habent, dicente Scriptura: »Intellectus bonus omnibus facientibus eum: laudatio eius manet in seculum seculi .« Castellum autem ad quod mittuntur, iuxta litteram Hierusalem ciuitatem intelligimus, nec cuiquam absurdum debet uideri, si urbs regia castellum nominatur, quia usus Scripture est, aliquando castellum pro ciuitate, et ciuitatem pro castello uocare. Spiritaliter autem castellum ad quod mittuntur, mundum significat, quod contra eos fuisse dicitur, quia in exordio predicationis mundus eorum doctrine conatus est resistere, sicut apostolis Iudei dixerunt: «De secta autem hac nouimus, quod ubique ei contradicitur .« Qui et ab apostolis improperando audierunt: »uobis quidem oportuit primum loqui uerbum Dei, sed quia repellitis illud, et indignos uos iudicatis eterne uite, ecce conuertimur ad gentes .« Quod autem subiungit:  »Et statim inuenietis asinam alligatam et pullum cum ea, soluite et adducite mihi,« iuxta morem prouincie loquitur. Usus enim erat in illis regionibus, et in singulis ciuitatibus uel uiculis, ut asinus uel quodlibet animal ad sedendum aptum, preparatum haberetur; et si cui ex ciuibus necesse esset itinere unius diei, huius uehiculi sustentatione uteretur: habitatores autem urbis de sustentatione uehiculi communiter cogitabant. Mos igitur iste Hierosolymis seruabatur, quando Dominus discipulos suos illo misit, dicens: »Et inuenietis asinam alligatam et pullum cum ea,« etc. Spiritaliter autem per asinam que domita erat, Synagoga figuratur, que iugo legis fuerat mansueta et attrita, et in legalibus ceremoniis obseruandis edomita. Per pullum  uero lasciuum et indomitum, qui absque frenis huc illucque discurrebat, gentilis populus designatur, qui nulla legis doctrina constrictus, nulla Dei notitia instructus, incertus, et errans, post idola manuum suarum currebat. De quo bene iuxta alium euangelistam dicitur: »Super quem nullus hominum sedit.« Quia super gentilem populum nullus prophetarum, nullus patriarcharum, suam predicationem et eruditionem adhuc exercuerat. Non solum enim asina alligata, sed etiam pullus inueniri dicitur: quia non solum gentilis populus, sed etiam Iudeorum, peccati uinculis erat astrictus, teste Apostolo, qui ait in Epistola ad Romanos: »Non enim est distinctio Iudei et Greci. Omnes enim peccauerunt, et egent gloria Dei .« Et iterum: »Tribulatio et  angustia in omnem animam hominis operantis malum, Iudei primum et Greci .« Et bene prius soluere precepit, et sibi postea adducere, quia ordo rerum poscebat ut prius homines ab infidelitatis uinculis soluerentur, et postea per fidem sibi presentarentur. uincula enim peccata sunt, ut ait Salomon: »Funiculus peccatorum suorum unusquisque constringitur .« Et alii quidem euangeliste tantum pullum posuerunt, uocationem gentium solummodo exprimere cupientes. Mattheus autem utrumque animal posuit, asinam uidelicet et pullum, ut significaret ex utroque populo aliquos in Christo esse credituros. Quasi enim ad soluendam asinam apostolos misit, quando specialiter ad  Synagogam predicandum eos destinauit, dicens: »In uiam gentium ne abieritis, et in ciuitates Samaritanorum ne intraueritis, sed potius ite ad oues que perierunt domus Isrel .« Quasi ad pullum misit, quando post suam resurrectionem eis precepit, dicens: »Euntes in mundum uniuersum, docete omnes gentes, baptizantes eos in nomine Patris, et Filii, et Spiritus sancti .« Quid uero subiungit?

»Et si quis aliquid uobis dixerit, dicite quia Dominus his opus habet, et confestim dimittet eos.« Hoc est quod iuxta Lucam euangelistam pullus quem discipuli soluerunt, multos dominos habuisse fertur, quia Iudeorum et gentium populus non uni errori, sed multis erat deditus. Domini autem qui solutionem  contradicebant, immundi spiritus sunt intelligendi, qui quondam tyrannidem post peccatum in humano genere sibi uindicabant. Cumque per predicationem apostolorum eos ad fidem conuerti cernerent, dixerunt: Ut quid soluitis pullum? Quoniam omni studio conati erant eorum predicatione resistere, suscitantes reges et tyrannos ad eorum predicationem, ne genus humanum ab eorum uinculis solueretur. Sed postquam discipuli dixerunt, »Dominus his opus habet,« confestim dimiserunt eos: quia postquam talia signa et miracula, scilicet suscitantes mortuos, et ab humano corpore immundos spiritus expellentes, et cetera quamplura, ut a Deo cognoscerentur esse missi, coacti nolentesque genus humanum relinquere. Infirmata est autem uirtus demoniorum,  mox ut fides Christi patuit per predicationem apostolorum, in tantum ut illorum manibus idola destruerentur, quorum sumptu et labore fuerant edificata. Unde et per obsessum hominem Domino dixerunt: Quid nobis et tibi, Fili Dei? uenisti ante tempus torquere nos ?

»Hoc autem totum factum est ut adimpleretur quod dictum est per prophetam dicentem: Dicite filie Sion: Ecce rex tuus uenit tibi mansuetus, et sedens super asinam et pullum filium subiugalis.« Morem suum in hoc loco Mattheus euangelista seruat. Qui enim Hebreis Hebreo sermone scripsit Euangelium ubicunque se loci opportunitas dedit, suam narrationem legis et prophetarum testimoniis confirmauit. Unde cum dixisset Dominum misisse  discipulos ad soluendam asinam et pullum, continuo testimonium prophete adhibuit, dicens: »Dicite filie Sion: Ecce rex tuus uenit,« etc.  Hoc testimonium in Zacaria propheta est, quod non solum impletum est, quia predictum erat, sed etiam antea predictum est, quia implendum erat. Ut autem omnem excusationem ignorantie a Iudeis auferret, cum Domini aduentum prediceret propheta, ipsam qualitatem Domini aduenientis ostendit, dicens: »Dicite filie Sion,« etc. Historialiter autem filiam Sion Ierusalem appellat, in cuius sublimiori loco Sion posita erat, non solum ad defendendum tutior, sed etiam ad contemplandum sublimior locus. Ac si diceret propheta: O uos Iudei, quos ille aduentus  Domini in carne inuenturus est, his signis regem uestrum cognoscite: Cum uideritis eum uenientem mansuetum, non superbum, sed humilem: non armorum splendore terribilem, ut quondam ad uestram destructionem Nabuchodonosor et Antiochus uenerunt, sed ad restaurationem: non sedentem super spumeum equum discordie amatorem, qui ungula terram fodiat, et procul odoretur bellum, sed super asinam pacis amicam, uel super pullum filium asine: non ut auferat a te temporale regnum atque terrenum, sed conferens tibi, si credideris, celeste et sempiternum: non ut ducat te in terram alienam uinctum, sed ut restituat in propria liberum. Quod autem ait, »tuus,« tale est ac si diceret: Tuus, inquam, non alienus, non extraneus, sed proprius, ex  te natus, et in te nutritus, et ad tuam salutem ueniens. Quod uero subiungitur, »mansuetus,« ostendit suam mansuetudinem non solum in uerbis, sed etiam in subiugali sessione. Spiritaliter namque Sion, que speculatio interpretatur, Ecclesiam significat, que mundo corde quotidie contemplatur eum qui dixit: »Ego principium qui et loquor uobis«; et iterum: »Ego sum lux mundi .«---»Dicite ergo filie Sion,« id est Ecclesie: »Ecce rex tuus uenit sedens super asinam et pullum,« id est non superborum, sed humilium mentes inhabitans, ut discas ab eo qui mitis est et humilis corde: quia qui huius regis regni particeps esse desiderat, necesse est, ut humilis sit et mansuetus, non reddens malum pro malo, nec maledictum pro maledicto, ut in eorum  numero computari possit, de quibus dicitur: »Mansueti hereditabunt terram, et inhabitabunt in seculum seculi super eam .« Et iterum: »Beati mites, quoniam ipsi possidebunt terram .« Mansuetus autem rex, mansuetos uult habere subditos, sicut ipse dicit: »Discite a me quia mitis sum et humilis corde, et inuenietis requiem animabus uestris .« Asinus enim in Scripturis nec semper in malo, nec semper in bono ponitur, sed aliquando asinorum nomine, fatuitas stultorum significatur, aliquando luxuriantium petulantia, aliquando simplicitas uiri iusti. Fatuitas stultorum, sicut scriptum est : »Non arabis in boue simul et asino,« id est stultum sapienti in predicatione non socies. Luxuriantium  petulantia, sicut per prophetam dicitur : »Quorum carnes sunt ut carnes asinorum, et fluxus eorum ut fluxus equorum.« Simplicitas uiri innocentis, sicut per Isaiam prophetam dicitur : »Beati qui seminatis super omnes aquas, immittentes pedem bouis et asini.« Ergo in hoc loco asina uel pullus, qui ad sedendum Domino adducuntur, simplicem uel innocentem significant animam. Dominus enim super asinam sedet, quando simplicem mentem inhabitat, sicut ab eo per prophetam dicitur: »Super quem requiescet Spiritus meus, nisi super humilem et quietum, et trementem sermones meos?«  Quasi enim Dominus asellum sedens Ierusalem tendit, cum simplicem  mentem inhabitans, ad uisionem intime pacis eam ardenter festinare docet. Quod bene in sacra ueracique historia signatur , cum Achsam, Caleb filia, super asinam sedens, suspirasse legitur: quasi enim Achsam Caleb filia asinam sedens suspirat, quando mens simplicis uiri pro celestis uite desiderio ingemiscit. Domini iussionem obedientia secuta est apostolorum. Unde et subditur:

»Euntes autem discipuli, fecerunt sicut precepit eis iehsu et adduxerunt asinam et pullum.« Iam superius per asinam et pullum utrumque populum diximus figurari, Iudeorum scilicet et gentium. Quasi ergo missi discipuli asinam adduxerunt, quando nonnullos ex Synagoga ad fidem Christi uenire fecerunt, sicut in Actibus apostolorum legimus, quia  predicante Petro, una die crediderunt tria millia, et altera die crediderunt quinque millia hominum, et multa turba sacerdotum obediebant fidei. Quasi uero adduxerunt et pullum, quando illis maxima ex parte non credentibus, profecti predicauerunt ubique, Domino cooperante et sermonem confirmante sequentibus signis. Sed quia ordo orationis poscit ut prius instruatur homo in fide, ac deinde Deum sessorem habere possit, recte subiungitur:

»Et imposuerunt super eum uestimenta sua, et eum desuper sedere fecerunt.« uestimenta apostolorum eorum doctrinam significant. Quasi ergo super asinam et pullum uestimenta sua imposuerunt, ut iehsu mollius sederet, quando sua doctrina corda hominum instruxerunt, ut Deum habitatorem habere  possent. Queritur autem quomodo in tam breui spatio itineris super utrumque animal sedisse dicitur: si enim super asinam sedit, pullus absque sessore fuit: si autem super pullum  sedit, asina a sessore libera mansit. Quod fieri potest, ut prius super asinam sederit, deinde Hierosolymis appropinquans, turbis sibi obuiantibus, super asellum sedere uoluerit, sicut dicit Ioannes euangelista: »Appropinquans iehsu Hierosolymis, inuenit asellum et sedit super eum.« Sed iuxta spiritualem intelligentiam  patet sensus quia super utrumque animal sedisse dicitur, quoniam ex utroque populo nonnullos ad suam fidem uocauit.

»Plurima autem turba strauerunt uestimenta sua  in uia. Alii autem cedebant ramos de arboribus, et sternebant in uia. Turbe autem que precedebant et que sequebantur, clamabant, dicentes: Hosanna filio Dauid, benedictus qui uenit in nomine Domini.« Considerandum est in hoc loco iuxta ordinem personarum, qualitas meritorum: alii super asinam uestimenta sua imponebant ut iehsu mollius sederet: alii uestimenta sua sternebant in uia, ne pes asine impingeret: alii ramos de arboribus in uia sternebant, ut iter asine planum et decorum redderent: et qui uicinius appropinquare nequibant, sequentes clamabant: »Hosanna filio Dauid,« etc. Qui ergo uestimenta sua super asinam imposuerunt, apostoli fuerunt, quia doctrina sua  mentes hominum ut habitaculum Dei essent, preparauerunt. Qui autem uestimenta sua in uia strauerunt, sancti martyres sunt, qui dum corpora sua propter Deum ad supplicia tradiderunt, quasi uestimenta sua strauerunt, iter simplicioribus ostendentes, per quod ad celum peruenire possent. Qui uero ramos de arboribus precidebant, et sternebant in uia, sancti confessores sunt, qui dum sententias Patrum precedentium multiplices et necessarias ad nostram doctrinam proferunt, quasi de spiritualibus arboribus ramos cedentes, celestis patrie iter decorant. Turbe autem precedentes et sequentes, utriusque Testamenti significabant fideles, ueteris scilicet ac Noui. Una enim uoce clamant, quia una est fides precedentium aduentum Domini, et sequentium,  teste apostolo Petro qui ait: »Per gratiam Domini Iesu credimus saluari quemadmodum et illi. Quod enim illi predixerunt futurum, nos iam credimus factum .« Quod autem clamant, audiamus: »Hosanna filio Dauid.« Hosanna quippe uox est exsultantium pariterque laudantium. Filium quoque Dauid profitentur, quia de Dauid stirpe natus ad nos Saluator descendit, sicut ait Apostolus: »Qui factus est ei ex semine Dauid secundum carnem .« uersiculus autem iste quem et pueri in introitu templi Domino cantauerunt, sumptus est de centesimo septimo decimo psalmo, qui pene totus in persona Domini canitur, et hec ad eius aduentum pertinent. Cum enim dixisset Propheta: »Lapidem quem reprobauerunt edificantes, hic factus est in  caput anguli ,« quedam interposita adiunxit: »O Domine, saluum me fac, o Domine, bene prosperare, benedictus qui uenturus est in nomine Domini.« Pro quo in Hebreo habetur Hosanna Adonai Hosanna, quem Symmachus more suo apertius transtulit, dicens: »Obsecro, Domine, saluum me fac.« Hosanna ergo proprie Hebreorum sermo est, et interpretatur in nostra lingua, salua, siue saluifica: cui ergo turbe salua siue saluifica clamabant, utique Saluatorem credebant. Benedictum quoque uenturum in nomine Domini profitebantur, quia Filius non in suo nomine, sed in nomine Patris uenit: nec suam, sed Patris gloriam quesiuit, sicut ipse Iudeis non credentibus dixit: »Ego ueni in nomine Patris mei, et non suscepistis me, si alius uenerit in  nomine suo, illum suscipietis .« Et iterum: »Ego a meipso non ueni, sed Pater meus misit me .«



HOMILIA II. DOMINICA SECUNDA ADuENTUS.

 »In illo tempore, dixit iehsu discipulis suis: Erunt signa in sole et luna et stellis, et in terris pressura gentium, pre confusione sonitus maris et fluctuum,« et reliqua. Preuidens uel condescendens et consulens Dominus humane fragilitati, tribulationes et pressuras, que circa finem seculi uenture sunt, longe ante dicere uoluit, ut tanto facilius tolerentur cum uenerint, quanto ab ipso longius  predicte recoluntur. Minus enim iacula ferire solent, que preuideri possunt. Et electi qui circa finem seculi futuri sunt in carne, tribulationes et pressuras mundi tanto leuius tolerabunt, quanto eas prius ab ipso Redemptore predictas meminerint. Nam interrogatus Dominus a discipulis de aduentu suo, et de consummatione seculi, ut supra euangelista retulit, respondit:

»Audituri enim estis prelia et seditiones preliorum, nolite terreri. Oportet primum hec fieri, sed nondum statim finis. Tunc dicebat illis: Surget gens contra gentem, et regnum aduersus regnum, et erunt terremotus magni per loca, et pestilentie et fames, terroresque de celo, et signa magna erunt.« Et quibusdam de persecutione reproborum  et patientia electorum interpositis, adiunxit hoc quod in capite huius lectionis audiuimus, dicens: »Erunt signa in sole et luna et stellis.« Ubi notandum est quia ad ultionem reproborum hominum ipsa etiam elementa mundi turbata dicuntur, que sigillatim Dominus enumerat dicens: »Surget gens contra gentem, et regnum aduersus regnum.« Ecce conturbatio hominum. »Terremotus magni erunt per loca.« Ecce respectus ire desuper. »Erunt pestilentie.« Ecce inequalitas corporum. »Erit fames.« Ecce sterilitas terre. »Terroresque de celo, et signa magna erunt.« Ecce inequalitas eris. »Erunt signa in sole et luna et stellis.« Ecce commotio siderum. »Pre confusione sonitus maris et fluctuum.« Ecce confusio fluminum. Iustum est enim ut insensati homines  qui in cunctis peccauerunt, in cunctis feriantur, id est si peccauerunt per eris serenitatem, feriantur per tempestatem. Sic de reliquis ab ipsis insensatis rebus feriantur, et impleatur illud quod scriptum est in Salomone: »Pugnabit pro eo orbis terrarum contra insensatos .« Que autem signa in sole et luna et stellis futura sunt, alius euangelista, Mattheus scilicet, manifestius declarat, dicens: »In diebus illis sol obscurabitur, et luna non dabit lumen suum, et stelle cadent de celo.« Ubi spiritaliter solis nomine Dominus iehsu Christus intelligitur. De quo scriptum est: uobis autem qui timetis Deum, orietur sol iustitie. Et iterum: »Ortus est sol et congregati sunt .« Lune autem nomine in hoc loco Ecclesia designatur, sicut scriptum est in  Habacuc: »Eleuatus est sol in ortu suo, et luna stetit in ordine suo .« In diebus autem illis, id est in illa ultima tribulatione, »sol obscurabitur,« quia Dominus iehsu Christus uirtutis sue potentiam non manifestabit. »Luna autem non dabit lumen suum,« quia Ecclesia miraculorum fulgore non resplendebit. Unde per Ioannem in Apocalypsi dicitur: »Et factus est sol niger sicut saccus cilicinus, et luna tota facta est sicut sanguis .« Et Apostolus: »Oportet hereses esse, ut probati manifesti fiant .« Quoniam cum Dominus potentiam uirtutis non ostendet, Ecclesia pro ueritatis testimonio martyrii cruore sanguinea erit, sicut per Ielem prophetam dicitur: »Sol conuertetur in  tenebras, et luna in sanguinem, antequam ueniat dies Domini magnus et manifestus .« Stellarum autem nomine in hoc loco hypocrite designantur, qui dum professionem fidei habent, in Ecclesia quasi stelle et astra fulgent. Sed ultima tribulatione imminente, stelle cadent de celo, quia plurimi tunc ab Ecclesia recedent de corpore, a qua prius recesserant mente. Permittet enim Dominus Antichristum seuire in sanctis, et suam seuitiam in eis grassari pertinaciter, ut patientia eorum probetur. Ut Apostolus dicit : »Qui aduersatur et extollitur supra omne quod dicitur Deus, aut quod colitur.« Unde in Apocalypsi dicitur: »Et misit draco caudam suam, et traxit tertiam partem stellarum celi .« Hinc Daniel, cum Antichristi  tempora prediceret, ait inter cetera: »Robur datum est ei contra iuge sacrificium pro peccato, et prosternetur ueritas in terra, et faciet et prosperabitur .« Et iterum: »Et usque ad altitudinem celi eleuatus est, et deiecit in fortitudine et de stellis, et conculcauit eas.«---»Et in terris pressura gentium.« Non sufficient ad uindictam reproborum hominum signa de celo, sed etiam in terris pressure gentium erunt. Eiusdem terre incolis inuicem se prementibus, et inuidiosa contentione in se consurgentibus, sicut Dominus ait: »Consurget pater in filium, et filius in patrem, et filia in matrem suam, et nurus aduersus socrum suam, et inimici hominis domestici eius .« Unde Isaias ait: »Irruet uir in uirum, unusquisque in proximum  suum. Tumultuabitur puer contra senem, ignobilis contra nobilem .« Et Paulus: »In nouissimis diebus instabunt tempora periculosa, et erunt homines seipsos amantes, et a ueritate quidem auditum auertent, ad fabulas autem conuertentur .« Unde Mattheus eiusdem tribulationis magnitudinem expressius describens, ait: »Et erit tunc talis tribulatio qualis non fuit ab initio usque nunc, neque fiet.« Nec solum celum et terra, sed etiam mare et flumina ad ultionem reproborum hominum consurgent. Unde et subditur: »Pre confusione sonitus maris et fluctuum.« Confusio, sonitus maris et fluctuum nondum noua exorta est, sed cum maxima ex parte que predicta sunt, completa cernimus, de minimis que restant dubitare non possumus.  Iam enim gentes contra gentem, et regnum aduersus regnum surrexisse, ut uidimus et audimus, terremotus per loca fuisse experti sumus: pestilentias, et fames, terroresque de celo, et signa magna fuisse non ignoramus: signa in sole et luna et stellis. a quibusdam frequenter uisa esse referuntur: confusio autem sonitus maris et fluctuum, quia nondum uenit, sine dubio uentura creditur. Tradunt enim nonnulli, quod circa finem seculi mare, flumina et riuuli, iuxta qualitatem et quantitatem suam, uoces et mugitus emittent, interitum suum quibusdam luctuosis uocibus deplorantes, et per hoc non paruum timorem hominibus audientibus incutient. Quia enim omnia finienda sunt, circa finem seculi omnia commouentur.  Hinc per Ioannem in Apocalypsi dicitur: »Et mare iam non est.«

»Arescentibus hominibus.« Spiritualiter in ultima tribulatione homines arescere, est reprobos a pinguedine fidei et caritatis deficere. Multi enim in illa tribulatione a fide arescent, qui prosperitatis tempore fideles putabantur, sicut Dominus de iactatis seminibus supra petram ait: »Quia orto sole aruerunt.« Hanc ariditatem fatue uirgines patientur, quando prudentibus dicent: »Date nobis de oleo uestro, quia lampades nostre exstinguuntur .« Recte autem dicitur: »Pre timore et exspectatione, que superuenient uniuerso orbi.« Illa enim tribulatio utcunque tolerabilis est, post cuius finem gaudium speratur: illa dura, aspera et intolerabilis,  que cum presentialiter cruciat, in futuro maiora comminatur. Utrumque enim reprobis in illa tribulatione continget, quia et presentialiter mala sustinebunt, et in futuro maiora exspectabunt, quia et foris penas, et intus timorem habebunt, nec de presenti neque de futuro securitatem anime habere poterunt. Et ideo recte dicitur: »Pre timore et exspectatione que superuenient uniuerso orbi.«

»Nam uirtutes celorum mouebuntur; et tunc uidebunt Filium hominis uenientem in nube, cum potestate magna et maiestate.« Quidam in hoc loco, uirtutes celorum, magistros et rectores Ecclesie intelligere uolunt. Si enim, aiunt, Ecclesia spiritualiter celum est, ut est illud: »Celum mihi sedes est ;« et: »Anima iusti sedes est  sapientie ,« non incoagrue uirtutes celorum rectores Ecclesie intelliguntur, episcopi scilicet et sacerdotes. Et de his intelligi uolunt quod scriptum est: Angeli territi purgabuntur , angelorum nomine super sacerdotes interpretantes, iuxta illud Malachie: »Labia sacerdotis custodiunt scientiam, et legem requirunt ex ore eius, quia angelus Domini exercituum est .« Commoueri autem uirtutes celorum dicuntur, quia in illo districto iudicio etiam presules ecclesiarum rationem exsoluent non solum pro suis actibus, sed etiam pro commissis sibi animabus, sicut Dominus ait: Homini cui multum commissum est, multum queritur ab eo. Et sic alia Scriptura dicit: »Potentes potenter tormenta patientur .« Nos autem  uirtutes celorum specialiter in hoc loco, angelos, archangelos, thronos, dominationes, uirtutes, principatus et potestates, cherubim et seraphim accipimus, de quibus scriptum est: »Laudate Dominum, omnes angeli eius, laudate eum, omnes uirtutes eius .« Que uirtutes moueri dicuntur, quia angeli non solum aduentum Domini comitabuntur, sed etiam precessuri sunt, sicut Dominus ait in Euangelio: »Mittet Filius hominis angelos suos, et colligent de regno eius omnia scandala .« Et iterum: »Exibunt angeli, et separabunt malos de medio iustorum.« Et alibi: »Dominus ad iudicium ueniet cum senibus .« Et Salomon: »Nobilis in portis uir eius quando sederit cum senatoribus  terre .« uel certe alio modo commoueri dicuntur, ut terror et districtio iudicii ostendatur. Sicut enim, uerbi gratia, cum rex seuerum et districtum iudicium in subiectis exercet, non solum illi timent qui pro suis meritis iudicantur, sed etiam illi qui eius lateri adherere solent: sic cum Deus omnipotens in iudicio reprobos puniet, ut terror et districtio iudicii ostendatur, etiam illi timere dicuntur, qui eterna stabilitate firmati sunt. Unde bene per beatum Iob dicitur: »Columne celi contremiscunt et pauent ad nutum eius .« Quid ergo de talibus fiet quando columne concutientur? Quid ibi uirgula deserti patietur, quando cedrus que in Libano est concutietur? Quid miseri mortales homines facturi sunt, quando angeli timebunt? »Et  si iustus,« ut ait Petrus apostolus, »uix saluabitur, impius et peccator ubi parebunt ?« Huius diei districtionem conspexerat Sophonias propheta, cum dicebat: »Iuxta est dies Domini, iuxta et uelox nimis. uox diei Domini amara: tribulabitur ibi fortis. Dies ire, dies illa, dies tribulationis et angustie, dies calamitatis et miserie, dies nebule et turbinis, dies tube et clangoris .« Et iterum: »ue qui desideratis diem Domini; ut quid uobis eam? et quasi si fugiat homo a facie leonis, et mordeat eum coluber, sic dies Domini ista tenebre, et non lux .« Et sicut Mattheus ait: »ue pregnantibus et nutrientibus in illis diebus .« Et iterum: »Tunc erunt duo in lecto uno,« etc. Et Lucas: »Ecce uenient dies in quibus dicent: Beate  steriles que non genuerunt, et ubera que non lactauerunt. Tunc incipient dicere montibus: Cadite super nos, et collibus: Operite nos .« Qui ergo in hac die securus esse desiderat, dum in hoc corpore uiuit, huius diei districtionem ante oculos mentis necesse est ponat. Tanto enim erit ibi quisque securior, quanto in obseruandis mandatis Domini modo fuerit timidior. »Beatus enim uir qui timet Dominum,« ait Propheta; »in mandatis eius uolet nimis .« Et sicut ait Salomon: »Beatus homo qui semper est pauidus, qui uero mentis est dure corruet in malum .« In huius diei terrore magnam securitatem eleemosynarum largitas tribuet, quando ipse Iudex ad dexteram positus, dicturus est: »uenite, benedicti Patris  mei, percipite regnum quod uobis paratum est ab origine mundi. Esuriui enim, et dedistis mihi manducare: sitiui, et dedistis mihi bibere: hospes eram, et collegistis me: nudus, et operuistis me: infirmus et in carcere, et uenistis ad me .« »Beatus enim,« ait Propheta, »qui intelligit super egenum et pauperem, in die malo liberabit eum Dominus .« Hinc iusti uiri uoce dicitur: »Fiducia magna erit coram summo deo eleemosyna omnibus facientibus eam.« etc.  Et iterum: »Fili, eleemosyna a morte liberat, et non patitur hominem ire in tenebras .« Notandum autem quia quanto fortiora signa manifestantur, tanto Domini aduentus uicinior esse intelligitur. Sicut enim cum rex ad aliquod  palatium uel ciuitatem uenturus est, nuntii alii atque alii mittuntur, sed cum illi uideri ceperint qui ex eius latere sedere solent, de eius aduentu non dubitatur: sic aduentum illum Dominicum signa in sole, et luna et stellis, et multa alia precessura sunt. Sed cum angeli qui ei semper assistunt ceperint apparere, statim aduentus Domini uicinus cognoscitur. Unde cum dixisset: »Nam uirtutes celorum mouebuntur,« adiunxit: »et tunc uidebunt Filium hominis uenientem in nube, cum potestate magna et maiestate.« Filium ergo hominis in iudicio uisuri sunt, quia in forma serui, id est in forma hominis quam pro nobis assumpsit, ad iudicium uenturus est, sicut scriptum est: »Ecce ueniet in nubibus, et uidebit eum omnis oculus, et qui eum pupugerunt,  et plangent se super eum omnes tribus terre .« Et iterum: »uidebunt in quem transfixerunt .« In potestate autem magna, et maiestate eum uisuri sunt, quem in humilitate loquentem audire contempserunt. Dignum est enim ut ipse Filius Dei, qui in forma hominis iniuste iudicatus est, in eadem forma omnes in iudicio iuste iudicet, sicut ipse dicit in Euangelio: »Pater non iudicat quemquam, sed omne iudicium dedit Filio .« Et iterum: »Potestatem dedit ei Pater iudicium facere, quia Filius hominis est.« Sed postquam hec ad terrendos reprobos dicta sunt, mox ad consolandos electos Dominus sermonem conuertit, dicens:

»His autem fieri incipientibus, respicite et leuate  capita uestra, quoniam appropinquat redemptio uestra.« Ac si diceret Dominus: Cum crebris mundi ruinis et assiduis plagis eius signum appropinquare uideritis, nolite de mundi interitu flere, nolite de uobis timere: quia cum eius finis uenit, quem non amastis, inuenietis gaudium quod semper quesistis. Sepe autem in Scripturis sanctis, caput pro mente ponitur, sicut per Salomonem dicitur: »Sapientis oculi in capite eius .« Si enim corpoream uisionem attendimus, non solum sapientis, sed etiam stulti oculi in capite sunt. Sed sapientis oculi in capite esse dicuntur, quia discretionem spiritus habet in mente. Quia sicut a capite membra corporis reguntur, ita et mente cogitationes discernuntur. Et sicut caput principale membrum est  corporis, ita et mens principatus cordis. Ita ergo et in hoc loco cum capita iubet leuare, mentem precipit ad remunerationem eternam preparare. In quibus uerbis ostenditur, quia electi diem iudicii non tantum debent timere quantum optare. Unum quotidie in oratione poscunt, dicentes: »Adueniat regnum tuum.« Quod illorum est facere, qui gratia Dei se preueniente bona operatos esse recolunt, sicut per Ioannem dicitur: »Charissimi, si cor nostrum non reprehenderit nos, fiduciam habemus in die iudicii .« Et ne ad hec intelligenda humana mens pigra remaneret, similitudinem de rebus uisibilibus Dominus adiunxit. Unde et subditur:

 »Et dixit illis similitudinem: uidete ficulneam et omnes arbores; cum producunt iam ex se fructum, scitis quia prope est estas.« Ipsam namque exposuit, addens:

»Ita et uos cum uideritis hec fieri, scitote quoniam prope est regnum Dei.« Ac si diceret Dominus: Sicut ex fructu arboris uicina estas cognoscitur, ita et uos ex ruinis mundi regnum Dei proximum et uicinum esse cognoscite. Unde bene alius euangelista, scilicet Mattheus, ut celeritatem uenientis Domini ad iudicium ostenderet, ait: »Ita et uos cum uideritis hec omnia fieri, scitote quia prope est regnum Dei in ianuis .« Pulchre autem regnum Dei estati comparatur, quia, sicut estatis tempore sol lucidior et splendidior apparens  mundum illuminat, ita post iudicium omnis humana fragilitas, omnisque tentatio transiet. Et cum sol iustitie Dominus iehsu Christus in claritate uisionis sue apparuerit, sanctos maiori splendore glorificabit, quando implebitur quod Dominus alibi ait: »Tunc iusti fulgebunt sicut sol in regno Patris eorum .« Et tunc impletum erit quod ait Apostolus: »Quod nunc uidemus per speculum et in enigmate, tunc uidebimus facie ad faciem .« Sicut autem hiemis tempore arbores cernimus foliis nudatas, fructibus exspoliatas et pene mortuas esse, ita in presenti uita sancti mortificantes membra sua super terram, humiles et despecti apparent, dicentes cum Propheta: »Propter te mortificamur tota die, estimati sumus sicut oues  occisionis .« Et sicut appropinquante estate iterum rediuiue arbores uestiuntur foliis, decorantur floribus, ornantur fructibus, ita in die iudicii, sancti de terra et puluere consurgentes, induti stola immortalitatis, iucundi et floridi apparebunt, dicente Psalmista: »Iustus ut palma florebit, et sicut cedrus Libani multiplicabitur .« Taliter quasi in hieme in presenti uita spiritales arbores mortuas inspexerat Paulus apostolus cum dicebat: »Mortui enim estis, et uita uestra abscondita est cum Christo in Deo .« Quasi iterum appropinquante estate easdem uestiri foliis, et decorari spiritualibus floribus considerabat, quando aiebat: »Cum enim apparuerit Christus, uita uestra, tunc et uos apparebitis cum ipso in gloria.« Similiter  et Dauid propheta spirituales arbores mortuas inspexerat, cum dicebat: »Euntes ibant et flebant, mittentes semina sua .« Et quasi estate regno appropinquante iterum uiuificandas inspexerat, quando aiebat: »uenientes autem uenient cum exsultatione, portantes manipulos suos.« Unde sancta Ecclesia post resurrectionem Domini fructu iustitie repleri se gaudens, in amoris Cantico audiuit a Domino: »ueni, electa mea, formosa mea, columba mea, immaculata mea. Tota pulchra es, amica mea, et macula non est in te ulla. Iam enim hiems transiit, imber abiit et recessit, flores apparuerunt in terra, tempus putationis aduenit; mane surgamus ad uineas .« uel certe aliter, per ficulneam  Synagogam intelligere possumus. Hec est enim ficulnea, ad quam, iuxta aliam Euangelii parabolam, Dominus uenisse legitur: Querens fructum in ea, et non inueniens, dixit: »Nunquam ex te fructus nascatur in sempiternum .« Cum ergo uiderimus hanc ficulneam, id est, Synagogam, ex se fructus credulitatis proferre, sciamus quia prope est regnum Dei, quoniam circa finem seculi per predicationem Elie et Enoch Synagoga ex parte creditura est, teste Apostolo, qui ait: »Cum plenitudo gentium subintrauerit, tunc omnis Isrel saluus fiet .« Et iterum: »Non prius quod spiritale, sed quod animale, deinde quod spiritale .« Unde et Dominus per Malachiam prophetam repromisit, dicens: »Ecce ego mittam ad uos  Eliam Thesbiten, qui conuertat corda patrum in filios, et corda filiorum ad patres eorum .«

»Amen dico uobis, quia non preteribit generatio hec, donec omnia fiant.« Amen, proprie Hebreorum sermo est, et est aduerbium affirmantis, et cum possit interpretari uere siue fideliter, a nullo interpretatum est, sed ob honorem et reuerentiam Domini, qui hoc sermone in sua locutione frequenter usus est, ita relictus est sine interpretatione. Generatio autem hec, si de Iudeorum gente intelligatur, non preteribit, ut plures illorum non sint, quoadusque omnia que a Domino predicta sunt, impleantur. Si uero ad totam humani generis massam referatur, manifeste patet quia non preteribit genus humanum, quoadusque omnia que a Domino  predicta sunt, consummata sint. Predicta est enim Domini incarnatio, et impleta est. Predicta est eius passio, et resurrectio, et implete sunt. Predicta est gloriosa eius ascensio, et completa est. Predicta est Ecclesia, per uniuersum mundum futura, et oculis cernimus impletum. Predicta sunt signa in sole et luna, et stellis, impleta sunt. Predictus est sonitus maris et fluctuum, nulli dubium quod adueniat. Predicta est dies iudicii, quia nondum impleta est, sine dubio implenda creditur. Predictum est uniuersale iudicium, et uita eterna, et complenda exspectamus. Cum quanta autem firmitate credenda sint, que a Domino predicta sunt, ipse manifestat, cum adiungit:

»Celum et terra transibunt, uerba autem mea  non transibunt.« Nihil enim rebus uisibilibus celo et terra durabilius, nichil in rebus humanis uelocius quam uerba transeunt, que nec perfici nisi transeundo possunt. Cum ergo Dominus dicit: »Celum et terra transibunt, uerba autem mea non transibunt,« ostendit quia que apud nos fixa uidentur, apud illum transitoria sunt: et que apud nos transitoria uidentur, in eius uerbis firma et stabilia sunt, quia fixas et permanentes sententias format eius sermo dum transit. Sed queritur cum Dominus dicat: Celum et terra transibunt, quomodo stare possit illud quod ait Ecclesiastes: »Generatio preterit, et generatio aduenit, terra uero in sempiternum stat ?« Si enim, iuxta Domini  uocem, Celum et terra transibunt, quomodo terra in sempiternum stare dicitur? Ad quod dicendum, quia aliud est celum ereum, aliud sidereum, et aliud ethereum. Celum ergo ereum terre uicinum est, unde et aues celi nominamus, quas super era uolitare cernimus. Pluuia dicitur cadere de celo, cum utique de nubibus quas cernimus, pluat. Celum ergo hoc ereum et terra transire dicuntur, Psalmista dicente: »Initio, tu Domine, terram fundasti, et opera manuum tuarum sunt celi, ipsi peribunt .« Non ut omnino non sint, sed ut in melius immutanda sint. Ipsa ergo immutatio transitus appellatur. Transire uero dicitur non solum id quod ita perit quod nunquam sit, sed quod immutatur ut melius sit. Sicut metalla aurea et argentea per ignem  transeunt, non ut non sint, sed ut pulchriora fiant. Quoniam celum et terra, que nostris iniquitatibus polluta sunt, per ignem in die iudicii purganda sunt, sicut ait Psalmista: Ignis ante ipsum precedet, et inflammabit in circuitu inimicos eius. Et tantum ardebit ignis iudicii in ere, ut nonnulli tradunt, quantum aque diluuii occupauerunt super terram, et ipsa immutatio celi et terre, transitus appellatur. Sicut enim homo amictum uel quodlibet uestimentum a se proiicit, ut alterum decentius induat, ita Deus omnipotens celum et terram per ignem purgabit, ut purgata in melius consistant. Unde et per Psalmistam dicitur: »Et uelut amictum mutabis eos, et mutabuntur .« Hinc per Petrum apostolum dicitur : »Celi autem qui nunc  sunt et terra eodem uerbo reposita, igni reseruata sunt in die iudicii.« Et iterum: »Dies Domini sicut fur, ita in nocte ueniet, in quo celi magno impetu transibunt, elementa uero calore soluentur.« Hinc per Isaiam Dominus dicit: »Ecce ego creo celum nouum et terram nouam, non ut condenda sint, sed ut in melius immutanda .« Sic et per Ioannem in Apocalypsi dicitur: »Ecce noua facio omnia .«



HOMILIA III. DOMINICA TERTIA ADuENTUS.

. »In illo tempore, cum audisset Ioannes in uinculis opera Christi, mittens duos de discipulis suis, ait illi: Tu es qui uenturus es,« et  reliqua. In exordio huius lectionis inquirendum est, quare Ioannes Baptista propheta, et plus quam propheta, qui Saluatorem aliis digito ostenderat, dicens, »Ecce agnus Dei, ecce qui tollit peccata mundi ,« et quem uenientem ad baptismum expauerat, dicens, »Ecce a te debeo baptizari, et tu uenis ad me ?« nunc in carcere positus, quasi quis sit ignorans, discipulos ad interrogandum misit, dicens: »Tu es qui uenturus es, an »alium exspectamus?« Nunquid ergo ignorabat eum, quem aliis demonstrauerat, et super quem Spiritum sanctum in columbe specie descendentem et manentem uiderat, uocemque Patris intonantem audierat, »Hic est Filius meus dilectus in quo mihi complacui  ,« et de quo multa testimonia perhibuerat, dicens: »Qui de terra est, de terra loquitur: qui de celo uenit, super omnes est ?« Non; sed hec interrogatio Ioannis, illius discipulis potius quam illi necessaria erat. Ut quod ergo interrogauit, »Tu es qui uenturus es, an alium exspectamus ?« Ad quod respondendum, quia in hac interrogatione, ut diximus, non sibi, sed discipulis suis consuluit, id non propter suam ignorantiam, sed propter incredulitatem interrogantium discipulorum. Quod autem discipuli Ioannis erga Dominum, quem adhuc uerum Deum non cognoscebant, aliquid mordacitatis uel liuoris haberent, superior textus Euangelii ostendit. In illo die accesserunt discipuli Ioannis ad Iesum, dicentes: »Quare nos et Pharisei  ieiunamus frequenter, discipuli autem tui non ieiunant ?« Et iterum: »Accesserunt discipuli Ioannis ad eum,« scilicet ad Ioannem, »dicentes: Magister, cui testimonium perhibuisti, ecce baptizat, et omnis turba post eum uadit .« Ac si dixissent: Nos relinquimur, et illum omnis turba sequitur. Positus ergo Ioannes in carcere, sciens se pro ueritatis testimonio moriturum, discipulos quos ad credendum Christo preparauerat, in hoc errore relinquere noluit, et ideo sub obtentu interrogationis eos ad interrogandum misit, ut dum ad interrogandum eum pergerent, uidentes signa et miracula que faciebat, uerum Deum esse illum cognoscerent, ac crederent, et sic ab ipso errore liberarentur. Est et alia rationabilis causa, pro qua Ioannes  ad interrogandum Christum discipulos misit. Nouerat enim pro redemptione hominum Christum natum de uirgine in mundum uenisse; utrum autem moriens per seipsum eos qui in inferno iniuste tenebantur liberaturus esset, adhuc ignorabat: et ideo non dixit: Tu es qui uenisti, sed, »Tu es qui uenturus es.« Ac si diceret: Ego in carcere clausus ab Herode capite truncandus, ad inferna descensurus sum: manda mihi utrum debeam aduentum tuum annuntiare inferis, qui nuntiaui superis, an non conueniat Filio Dei, ut gustet mortem, et ad hoc sacramentum peragendum, id est ad liberandas animas, alium quam te missurus es.

»Et respondens iehsu, ait illis: Euntes renuntiate Ioanni que audistis et uidistis. Ceci uident,  claudi ambulant, leprosi mundantur, surdi audiunt, mortui resurgunt, pauperes euangelizantur.« Responsio ista Domini ad superiorem sensum pertinet, quod non ad interrogationem Ioannis respondit, sed ad cogitationes interrogantium. De morte namque sua requisitus, miraculorum uirtutes enumerauit, ut uidentium animos ad suam credulitatem prouocaret. Ac si diceret: Conferte opera que in me uidetis cum prophetarum oraculis que legistis, ut in me illum esse cognoscatis, de quo olim propheta gaudens dicebat: »Dominus ipse ueniet, et saluabit nos .«---»Ceci uident,« ut impleatur illud propheticum: »Tunc aperientur oculi eorum .« ---»Claudi ambulant,« ut impleatur illud: »Tunc  saliet sicut ceruus claudus .«---»Leprosi mundantur,« quia sicut per prophetam dicitur: »Ipse iniquitates nostras tulit, et languores nostros ipse portauit, cuius liuore sanati sumus .«---»Surdi audiunt,« ut impleatur: »Et aures surdorum patebunt .«---»Mortui resurgunt,« ut impleatur illud: »uiuent mortui, interfecti mei resurgent .«---»Pauperes euangelizantur,« ut illorum ministerium impleatur, de quibus dicitur: »Dominus dabit uerbum euangelizantibus uirtutem multam .« Spiritualiter autem Ioannes uinctus in carcere, legem significat uinctam in cordibus Iudeorum, que dum non spiritualiter, sed carnaliter intelligebatur, quasi uinculata et ligata iacebat. »Misit ergo Ioannes  duos discipulos ad Christum, ut interrogarent eum: Tu es qui uenturus es, an alium exspectamus?« Misit et lex Scribas et Phariseos, qui Saluatorem interrogarent: »Si tu es Christus, dic nobis palam .« Et iterum: »Dic nobis in qua potestate hec facis .« Quibus congrue a Domino respondetur: »Euntes renuntiate Ioanni que audistis et uidistis:«---»Ceci uident, etc.« Per has enim infirmitates corporum, debilitas animarum significata est. Infirmorum uero curationes enumerauit, quia non uenit uocare iustos, sed peccatores ad penitentiam. Ait enim: »Ceci uident,« ac si dicat aliis uerbis: Iam tempus gratie mee apparuit, quo uerum lumen resplendens in mundo, eorum oculos qui in tenebris et in umbra mortis sedebant illuminet, et purgato  mentis oculo, illum aspicere incipiant, qui ait in Euangelio: »Ego sum lux mundi ,« ut impleatur in eis: »Beati mundo corde, quoniam ipsi Deum uidebunt .«---»Claudi ambulant.« Hoc est, illi qui in uia Dei claudicabant, nunc utriusque Testamenti instructi lectione, et dilectione Dei et proximi confirmati, et gressum mentis firmum habentes, uiam mandatorum Dei currunt, et de terrenis ad celestem patriam peruenire festinant, ut impleatur in eis: »Beati mites, quoniam ipsi possidebunt terram .«---»Leprosi mundantur,« id est, illi qui uariis peccatorum facinoribus immundi et fedati erant, necnon per baptismum et penitentiam se purificari desiderant, et non solum de preteritis peccatis lugent, sed etiam pro uite eterne desiderio  suspirant, et in prosperis humilitatem, et in aduersis patientiam seruant, ut impleatur in eis: »Beati pacifici, quoniam Filii Dei uocabuntur .« Et ut mundationem anime recipere possint, in tantam perfectionem excrescunt, ut non solum mala non irrogent, sed etiam ab aliis irrogata equanimiter ferant, ut impleatur in eis. »Beati qui persecutionem patiuntur propter iustitiam.«---»Surdi audiunt,« quia illi qui prius aures clausas habebant ad audiendum uerbum Dei, apertas ad audienda ludibria: nunc econtra obdurant aures suas ne audiant sanguinem, et uerbum Dei ardenti animo audire desiderant et ut opere implere possint, esuriunt atque sitiunt, ut impleatur in eis: »Beati qui esuriunt et sitiunt  iustitiam, quoniam ipsi saturabuntur .«---»Mortui resurgunt,« id est, illi qui quasi insensibiles in peccatis mortui iacebant, econtrario membra sua mortificantes, spiritualiter uiuere incipiunt, et misericordiam quam in se experti sunt, aliis etiam in quantum preualent impendunt, cupientes implere illud Scripture: »Miserere anime tue placens Deo ,« ut impleatur in eis: »Beati misericordes, quoniam ipsi misericordiam consequentur .«---»Pauperes euangelizantur,« id est, illi qui uirtutibus tenues erant et pauperes et uitiis repleti: nunc econtrario ut in celo thesaurizari possint, temporales diuitias contemnunt, et per communionem caritatis et Spiritus sancti gratiam, bonum quod didicerunt, aliis annuntiare non cessant,  ut impleatur in eis: Beati pedes euangelizantium pacem, euangelizantium bona : et qui ante uirtutibus pauperes erant et uacui, nunc incipiant esse pauperes spiritu, ut in eis impleatur quod Dominus ait in Euangelio: »Beati pauperes spiritu, quoniam ipsorum est regnum celorum .«

»Et beatus est qui non fuerit scandalizatus in me.« Conclusio ista Domini ad interrogationem Ioannis pertinet. De morte enim sua requisitus, primo signorum uirtutes enumerauit, et postea ad hoc quod inquisitus fuerat respondit, dicens: »Beatus qui non fuerit scandalizatus in me,« id est in mea morte. Ac si diceret: Mira quidem et magna sunt que facio, quia cecis uisum, surdis auditum, claudis gressum,  mortuis uitam restituo; sed tamen cum hec omnia faciam, ad ultimum mortem pro humani generis redemptione sustinere non dedignor. Et necesse est hominibus, ut qui in me signa uenerantur, ad suum scandalum mortem in me non despiciant. Plures enim fuerunt, qui cum prius Domini uirtutes mirarentur, mortem turpissimam crucis in eo despexerunt. uisis autem tot signis tantisque uirtutibus miraculorum non scandalizari quisque potuit, sed admirari. Sed mens infidelium graue contra eum sumpsit scandalum, quando post enumeratis miraculorum signis, eum comprehendi, ligari, flagellari, et in sepulcro collocari conspexit. Scandalizabantur quoque quando eum quem mortuos suscitantem aspexerant, mortuum uidebant. De quibus ait Apostolus;  »Nos autem predicamus Christum crucifixum, Iudeis scandalum quidem, gentibus autem stultitiam .«

»Illis autem abeuntibus, cepit iehsu dicere ad turbas de Ioanne: Quid existis in desertum uidere? arundinem uento agitatam?« Ac si diceret: Ne circumstantes turbe putarent interrogationem Ioannis uel de inuidia, uel de ignorantia natam, discipulis illius recedentibus miris et magnis laudibus Dominus Ioannem extollit, dicens de illo ad turbas: »Quid existis in desertum uidere? arundinem uento agitatam?« Ac si diceret: Nunquid ad hoc uenistis in desertum, ut uideretis hominem calamo similem, qui leuitate mentis de me dubitet, quem antea paululum  uobis predicauit? Quod non affirmando, sed negando protulit. Arundo quippe canna est ab ariditate sic dicta, que tres differentias in se naturaliter habere dignoscitur; primam, quia in humectis et aquosis locis nascitur; secundam, quia exterius pulchra et interius uacua est; tertiam, quia quacunque aura tacta fuerit, in aliam partem flexibilis uertitur, significat carnalium mentes, qui dum petulantiam libidinis diligunt, quasi in aquosis et humectis locis nascuntur. Unde Propheta: »Computruerunt iumenta in stercore suo .« Et iterum: »Comparati sunt iumentis insipientibus, et similes facti sunt illis .« Cumque per hypocrisim dissimulant se sanctos, quod non sunt, quasi arundo exterius nitidi apparent, sed interius uacui sunt.  Tales erant Scribe et Pharisei, quos Dominus fortiter increpabat, dicens: »ue uobis, Scribe et Pharisei hypocrite, qui similes estis sepulcris dealbatis, que a foris parent hominibus speciosa, intus autem plena sunt ossibus mortuorum atque omni spurcitia .« Ita uos a foris quidem paretis hominibus iusti, intus autem pleni estis hypocrisi et iniquitate. Et quia Deum in corde habitatorem non habent, immundis spiritibus aditum prebent. Sicut de diabolo ad beatum Iob Dominus ait: »Sub umbra dormit in secreto calami in locis humentibus .« Cum uero humanis laudibus eleuantur, et detractionibus deiiciuntur, quasi more arundinis uento tacti, in aliam partem flectuntur. Si enim carnalis mens fauorem laudis transitorie  audierit, delectatur, hilarescit, et gaudet. At uero si ab eodem ore processerit uentus detractionis, et quo fauor laudis humane exire consueuerat, statim ad iracundiam prouocatur. Sed non talis erat Ioannes, quippe qui ex castis parentibus et longeuis natus uirginitatis amator pariter exstitit et custos. Sed nec exterius pulcher et interius inanis erat, quia sanctitatem quam ostendebat exterius, multo magis seruabat interius. Neque more arundinis uentus detractionis uel laudis hunc eleuare uel deiicere poterat, sed inter aduersa et prospera immobilis permanebat, seruans in prosperis humilitatem, et in aduersis patientiam. De cuius laude adhuc recte subditur:

»Sed quid existis uidere? hominem mollibus  uestitum?« Et hoc Dominus negando, non affirmando intulit. Mollibus enim Ioannes uestitus non erat, quia de camelorum pilis, ex quibus asperum cilicium texitur, indumentum habebat. Qui ergo putant in cultu uel in superfluitate pretiosarum uestium peccatum non esse, discant exemplo Ioannis appetitum suum compescere. Si enim uirtus non esset uilibus indui uestibus, nequaquam Dominus Ioannem de uestitus sui asperitate laudasset. Et si peccatum non esset pretiosa et superflua induere uestimenta, nequaquam de pena purpurati diuitis locuturus premitteret, quia induebatur purpura et bysso. Sed neque beatus Paulus apostolus ab appetitu pretiosarum uestium mulieres compesceret, dicens: Non in  ueste pretiosa, non in tortis crinibus auro et margaritis . Ubi considerandum est, quam uerecundum sit, hoc uiris appetere, a quo magister Ecclesie studuit feminas cohibere. Unicuique enim nostrum sua conscientia testis est, quia pretiosa uestis, nisi propter inanem gloriam non queritur; quod si in occulto sit ubi a nemine uideatur, non ei cura est qualibus induatur uestibus. At uero cum ad publicum processerit, pretiosa uestimenta querit, non ut sanctior, sed ut honorabilior et pulchrior pluribus appareat. His ergo exemplis instructi, tanta ac talia uestimenta queramus, quibus et nuditas operiri, et frigus possit arceri, quia sicut ait Apostolus: »Nihil intulimus in hunc mundum, sed neque aliquid auferre possumus. Habentes autem uictum et  uestimentum, his contenti simus .« Iuxta spiritalem uero intelligentiam Ioannes mollibus uestitus non erat, qui peccantium uitia non blandiendo fouere, sed increpando nouerat castigare, in tantum ut ipsum Herodem regem de incestis nuptiis argueret, dicens: »Non licet tibi habere uxorem fratris tui, illo uiuente .« Nam et unusquisque doctor induitur asperis uestibus in exemplo Ioannis, quando peccantes duris redarguit increpationibus, sicut per Salomonem dicitur: »uerba sapientium quasi stimuli, et quasi claui in altum defixi .« Et recte uerba sapientium clauis et stimulis comparantur, quia culpas delinquentium non nouerunt dissimulando palpare, sed feriendo pungere, sicut faciebat Ioannes, quando Iudeis dicebat: »Genimina  uiperarum, quis uobis demonstrauit fugere a uentura ira ?« At uero econtra mollibus doctor induitur uestimentis, quando peccantium uitia non increpando redarguit, sed blandiendo uel tacendo nutrit. Quod quia aliquando timore, aliquando amore agitur, recte subiungitur: »Ecce qui mollibus uestiuntur, in domibus regum sunt.« Quod est aperte dicere: Non celesti, sed terreno regi militant, qui timore persecutionis uel amore laudis peccantium uitia non redarguunt. Et ut temporalia patrimonia acquirere possint, illis se conformant.

»Sed quid existis uidere? prophetam? Etiam dico uobis et plus quam prophetam.« Non Ioannem Dominus prophetam negauit, sed plus quam prophetam  eum affirmauit. Prophete enim officium est, uentura predicere, non autem ostendere. Ioannes autem et propheta et plusquam propheta fuit, quia eum quem post se uenturum predixit, etiam digito demonstrauit, dicens: »Ecce Agnus Dei, ecce qui tollit peccata mundi .« De quo Ioanne, Dominus alibi discipulis dicit: »Inter natos mulierum maior non surrexit Ioanne Baptista ,« sed quia Dominus Ioannem arundinem uento agitatam esse negauerat, quia non esse mollibus uestitum dixerat, et quia non solum prophetam, sed etiam plus quam prophetam eum ostenderat, qualis esset manifestauit, adiungens:

»Hic est enim de quo scriptum est: Ecce mitto  angelum meum ante faciem tuam qui preparabit uiam tuam ante te.« Hoc autem testimonium in Malachia scriptum est, in persona utique Ioannis. Cum enim propheta uenturum Dominum prediceret, etiam precursoris eius personam ostendit, cum dixit: »Ecce mitto angelum meum .« Altum ergo nomen, sed non est inferius meritum. Impleuit quippe in opere, quod accepit in nomine. Quia enim angelus Greca locutione, Latine nuntius dicitur, recte nunc angelus uocatur, qui aduentum Domini uenerat nuntiare, dicens: »ueniet tortior me, post me, cuius non sum dignus corrigiam calceamenti soluere .« Et: »Cuius uentilabrum in manu sua, et permundabit aream suam .« Nec solum Ioannes huius participationem uocabuli  meretur, sed etiam omnes sacerdotes et ministri Ecclesie, qui uerbum Dei in Ecclesia predicant, et uenturum iudicium nuntiant, angelici nominis consortium merebuntur, iuxta illud Malachie: »Labia sacerdotis custodiunt scientiam, et legem requirunt ex ore eius, quia angelus Domini exercituum est .« Et non solum sacerdotes, sed etiam fideles laici, si iuxta modulum scientie sue bonum quod nouerunt, fratribus annuntiauerint, ad angelorum consortium pertinebunt. Quia in ornamento tabernaculi non solum phiale, sed etiam cyathi iussi sunt fieri. Quoniam non solum uberior doctrina Deo accepta est, sed etiam et minima, iuxta illud, quod ait in Apocalypsi Ioannes: »Qui audit, dicat ueni .« Et Apostolus: Spectaculum  facti sumus mundo, angelis atque hominibus . Ioannes uero uiam Domini preparauit, non lapides tollendo, nec aspera cequando, sed mentes hominum preparando, quando annuntiauit, dicens: »Penitentiam agite, appropinquabit enim regnum celorum .« Siue uiam Domini preparauit, quando corpora humana baptizando abluit, sed peccata non dimisit: illum prefigurans, qui non solum in aqua, sed etiam in Spiritu sancto erat baptizaturus, et peccata hominibus remissurus.



HOMILIA Iu. FERIA QUARTA QUATUOR TEMPORUM.

» In illo tempore, missus est angelus Gabriel a Deo in ciuitatem Galilee, cui nomen Nazareth,«  et reliqua. Idcirco angeli priuatis nominibus censentur, ut signetur per uocabula, etiam in operatione quid ualeant. Neque etenim in illa sancta ciuitate, quam uisio Dei omnipotentis plenam scientia perficit, idcirco propria nomina sortiuntur, ne eorum persone sine nominibus sciri non possint, sed cum ad nos aliquid ministraturi ueniunt, apud nos etiam nomina a ministeriis trahunt. Ad Mariam ergo uirginem Gabriel mittitur, qui Dei fortitudo nominatur. Illum quippe nuntiare ueniebat, qui ad debellandas potestates ereas, humilis apparere dignatus est. De quo per Psalmistam dicitur : »Dominus fortis et potens, Dominus potens in prelio.« Et rursum: »Dominus uirtutum ipse est rex glorie.« Per Dei  ergo fortitudinem nuntiandus erat, qui uirtutum Dominus et potens in prelio, contra potestates ereas ad bella ueniebat. Mensem autem sextum Martium intellige, cuius uigesima et quinta die Dominus noster et conceptus traditur et passus, sicut et in uigesima quinta die mensis Decembris natus. Quod si uel hoc die, ut nonnulli arbitrantur, equinoctium uernale, uel illo solstitium brumale fieri credatur, conuenit utique cum lucis incremento concipi, uel nasci eum, qui illuminat omnem hominem uenientem in hunc mundum . At si quis ante Dominice natiuitatis et conceptionis tempus lucem uel crescere, uel tenebras superare conuicerit, dicimus et nos quia et Ioannes tunc ante faciem aduentus eius regnum celorum euangelizabat, et nunc quoque  predicatoribus imperatur: »Iter facite ei qui ascendit super occasum .« Cur autem Ioannes circa equinoctium autumnale conceptus, circa solstitium estiuum sit natus, docet ipse qui uel ex sua, uel ex ueteris Testamenti  persona loquitur: »Illum oportet crescere, me autem minui .«

»Ad uirginem desponsatam uiro cui nomen erat Ioseph, de domo Dauid, et nomen uirginis Maria.« Multas ob causas Saluator non de simplici uirgine, sed de desponsata uoluit nasci. Primo uidelicet, ut per generationem Ioseph, cuius Maria cognata erat, Marie quoque nosceretur origo. Neque enim mos est Scripture, feminarum genealogiam texere. Nam et de utroque potest intelligi, quod dicitur de  domo Dauid. Deinde, ne uelut adultera lapidaretur a Iudeis, malens aliquos de suo ortu, quam de pudore dubitare parentis. Simul et uirginibus impudicis occasionem tollens, ne matrem quoque Saluatoris dicerent falsis suspicionibus infamatam. Tertio, ut in Aegyptum fugiens et rediens, haberet solatium uiri, qui integerrime uirginitatis custos pariter ac testis exsisteret. Quarto, ne partus eius diabolo pateret, qui si eum de uirgine natum cognosceret, forsitan quasi ceteris hominibus eminentiorem morti tradere timeret. Maria autem Hebraice stella maris, Syriace uero domina uocatur, et merito, quia et totius mundi Dominum, et lucem seculi meruit generare perennem.

»Et ingressus angelus ad eam, dixit: Aue gratia  plena, Dominus tecum, benedicta tu in mulieribus.« Bene gratia plena uocatur, que nimirum gratiam quam nulla alia meruerat assequitur, ut ipsum uidelicet gratie conciperet et gigneret auctorem.

»Que cum audisset, turbata est in sermone eius, et cogitabat qualis esset ista salutatio.« Disce uirginem moribus, disce uirginem uerecundia, disce uirginem oraculo, disce mysterio. Trepidare uirginum est, et ad omnes uiri ingressus pauere, omnes uiri affatus uereri. Discant mulieres propositum pudoris, imitari solam in penetralibus, quam nemo uirorum uideret, solus angelus reperiens, solam sine comite, solam sine teste, ne quo degeneri deprauaretur  affectu, ab angelo salutatur. Disce, uirgo, uerborum uitare lasciuiam. Maria etiam salutationem angeli uerebatur. Erat tamen cogitans, inquit, qualis esset ista salutatio . Et ideo cum uerecundia, quia pauebat; cum prudentia, quia benedictionis nouam formulam mirabatur, que nusquam lecta est, nusquam ante comperta.

»Et ait angelus: Ne timeas, Maria; inuenisti enim gratiam apud Dominum.« Quia salutatione insolita, utpote que ei soli seruabatur, ut uiderat turbatam, quasi familiarius notam uocans ex nomine, ne timere debeat, iubet. Et quia gratia plenam uocauerat, eamdem gratiam et astruit plenius, et uberius explicat, dicens:

»Ecce concipies in utero, et paries filium, et  uocabis nomen eius Iesum.« iehsu saluator siue salutaris interpretatur. Cuius sacramentum nominis alloquens Ioseph angelus, exposuit: ipse enim  saluum faciet populum suum a peccatis eorum. Non ait populum Isrel, sed populum suum, hoc est, in unitatem fidei ex preputio et circumcisione uocatum. Quibus ex diuersa parte congregatis, fieret unum ouile et unus pastor .

»Hic erit magnus, et Filius Altissimi uocabitur, et dabit ei Dominus Deus sedem Dauid patris eius.« Dictum est et de Ioanne, quia erit magnus, sed quasi homo magnus: hic, quasi Deus magnus. Ille enim magnus coram Domino, hic autem erit magnus, inquit, et Filius Altissimi uocabitur. Idem ergo Filius Altissimi, qui in utero uirginali conceptus  et natus est, idem homo in tempore creatus ex matre, qui Deus est ante tempora natus ex Patre. Si autem idem homo, qui Deus est, omittat Nestorius tantum hominem dicere ex uirgine natum, et hunc a uerbo Dei non in unitatem persone, sed in societate, inseparabilem esse receptum. Alioquin non unum Christum uerum Deum et hominem, sed duos  asserere, ac per hoc non Trinitatem, sed quaternitatem predicare conuincitur. Catholica autem fides, sicut unumquemlibet hominem carnem et animam, ita hominem et uerbum unum Christum rectissime confitetur. Iuxta quod et angeli uerba significant, que dandam illi sedem Dauid patris eius asseuerant. Qui enim eumdem ipsum Patrem haberet Dauid, quem Filium Altissimi uocari  pronuntiat, in duabus utique naturis, unam Christi personam demonstrat. Accepit autem sedem Dauid, ut nimirum gentem, cui Dauid quondam et filii eius temporalis regni gubernacula prebuerunt, ipse perpetuum uocaret ad regnum, quod eis paratum est ab origine mundi.

»Et regnabit in domo Iacob in eternum, et regni eius non erit finis.« Et Isaias ait: »Multiplicabitur eius imperium, et pacis non erit finis. Super solium Dauid, et super regnum eius sedebit, ut confirmet illud, et corroboret in iudicio et iustitia .« Non dixit in acquisitione glorie, gazarumque terrestrium, non in uictoria gentium plurimarum, urbiumque debellatione superbarum, sed  in iudicio et iustitia. Per hec enim regnum Christi, et in singulis quibusque fidelibus, et in uniuersa per orbem multiplicatur pariter et confirmatur Ecclesia. Domum namque Iacob, totam Ecclesiam dicit, que uel de bona radice nata, uel cum oleaster esset, merito tamen fidei in bonam est inserta oliuam: quam post triumphum passionis alloquens Saluator ait: »Qui timetis Dominum, laudate eum, uniuersum semen Iacob magnificate eum .« Non autem ideo futuri temporis uerbo magnus exiturus iehsu, Filius Altissimi uocandus, sceptrum Dauid accepturus, et in domo Iacob regnaturus asseritur, quia, iuxta quod heretici sapiunt, atque a ueritate desipiunt, Christus ante Mariam non fuerit: sed quia homo assumptus in Deum, clarificatus est ea claritate, quam uerbum Dei habuit, priusquam mundus esset,  apud Patrem. Hoc est, ut idem filii nomen eamdem Christi personam, homo cum Deo plenus gratia et ueritate sortiretur.

»Dixit autem Maria ad angelum: Quomodo fiet istud, quoniam uirum non cognosco?« Propositum sue mentis reuerenter exposuit, uitam uidelicet uirginalem se ducere decreuisse. Que quia prima feminarum tante seruituti se mancipare curauit, iure singulari pre ceteris feminis beatitate meruit excellere. »Quomodo, inquit fiet istud?« Non ait, unde hoc sciam? sed quomodo, inquit, fiet, quoniam uirum non cognosco?« Ordinem uidelicet obsequii cui subdatur, inquirens, non autem signum cui credat, flagitans. Neque enim decebat electam generatura Deum uirginem, dubiam diffidentia, sed prudentia  cautam exsistere: quia nec facile poterat homo nosse mysterium, quod in Deo manebat a seculis absconditum. Quia ergo legerat: »Ecce uirgo in utero habebit, et pariet filium ,« sed quomodo id fieri posset non legerat, sciscitabatur ab angelo, quod in propheta non inuenit.

»Et respondens angelus, dixit ei: Spiritus sanctus superueniet in te, et uirtus Altissimi obumbrabit tibi.« Non uirili, inquit, quod non cognoscis, semine, sed Spiritus sancti, quo impleris, opere concipies. Erit in te conceptio, libido non erit concupiscentie. Non erit estus, ubi umbram faciet Spiritus sanctus. uerum in eo quod ait: »Et uirtus Altissimi  obumbrabit tibi,« potest etiam incarnati Saluatoris utraque natura designari. Umbra quippe a lumine solet et corpore formari, et cui obumbratur, lumine quidem uel calore solis, quantum sufficit, reficitur, sed si ipse solis ardor perferri nequeat, interposita uel nubecula leui, quolibet alio corpore temperatur. Beata igitur uirgo, quia quasi purus homo omnem plenitudinem diuinitatis corporaliter capere nequibat, uirtus ei Altissimi obumbrauit, id est incorporea lux diuinitatis, corpus in ea suscepit humanitatis. De quo pulchre propheta: »Ecce Dominus, inquit, ascendet super nubem leuem, et ingredietur Aegyptum ,« quod est dicere: Ecce uerbum Dei Patri ceternum, lumenque de  lumine ante secula natum, carnem in fine seculorum, atque animam nullo peccati pondere grauatam suscipiet, et de utero uirginali tanquam sponsus de thalamo suo procedet in mundum.

»Ideoque et quod nascetur ex te Sanctum, uocabitur Filius Dei.« Ad distinctionem nostre sanctitatis, iehsu singulariter sanctus nasciturus asseritur. Nos quippe etsi sancti efficimur, non tamen nascimur: quia ipsa nature corruptibilis conditione constringimur, ut merito cum Propheta gementes singuli dicamus: »Ecce in iniquitatibus conceptus sum, et in delictis peperit me mater mea .« Ille autem solus ueraciter sanctus est, qui ut ipsam conditionem nature corruptibilis uinceret, ex commistione carnalis copule conceptus non est. »Sanctum, inquit,  uocabitur Filius Dei.« Quid ad hoc dicis, Nestoriane, qui beatam Mariam Dei negas esse genitricem, aptam niteris impugnare ueritatem? Ecce dixit Deum superuenturum, Dei Filium nasciturum. Quomodo ergo aut Dei Filius Deus non est, aut que Deum edidit, quomodo , id est Dei Genitrix non esse potest?

»Et ecce Elisabeth cognata tua, et ipsa concepit filium in senectute sua. Et hic mensis est sextus illi que uocatur sterilis, quia non erit impossibile apud Deum omne uerbum.« Ne uirgo se parere posse diffidat, accepit exemplum anus sterilis pariture, ut discat omnia Deo possibilia, etiam que nature ordini uidentur esse contraria. Si quem uero mouet, quomodo beate Marie cognatam dicat Elisabeth,  cum hec de domo Dauid, illa de filiabus Aaron originem duxerat, animaduertat proauos earum liberis inuicem nuptum traditis, utraque tribum potuisse coniungere. Cui si hec expositio forte non sufficeret contentiose insistenti, quasi hoc contra interdictum legis fieri nequiuerit, legat Exodum, ubi scriptum est: »Accepit autem Aaron uxorem Elisabeth, filii Aminadab, sororem Naason, que peperit ei Nadab, Abiu, Eleazar, et Ithamar .« uideatque ante edictum legis superna prouisione sacerdotalem regali iam iunctam fuisse progeniem, ut uidelicet Dominus iehsu Christus, qui secundum carnem uerus rex et sacerdos erat futurus, ipsam quoque carnem de utraque, Dauid scilicet et Aaron, stirpe susciperet. Unde et in hac utraque  tribu chrisma per legem mysticum celebratur, Christi nimirum nominis pariter et generationis prenuntium: et ipse Dauid domum Dei ingrediens, panem sanctum et gladium quasi rex et sacerdos accepit, illum uidelicet de suo semine uenturum prefigurans, qui et pro uestra libertate regis iure pugnaret, et pro uestra libertatis absolutione panem sue carnis offerret.

»Dixit autem Maria: Ecce ancilla Domini, fiat mihi secundum uerbum tuum.« Quanta cum deuotione humilitas, que et angeli promissum optat impleri, et seipsam que mater eligitur, nuncupat ancillam, apertissime insinuans quia nichil sibi meriti uindicet in eo, quod Domini iussis obsecundet.  Fiat, inquit, sine uiri semine conceptus in uirgine, nascatur de Spiritu sancto integra caro. Sanctum quod nascitur de homine matre, sine homine patre, uocetur Dei Filius.



HOMILIA u. FERIA SEXTA QUATUOR TEMPORUM.

 »In illo tempore, exsurgens Maria, abiit in montana cum festinatione in ciuitatem Iude, et reliqua.« Accepto uirginis consensu, mox angelus celestia repetit: illa petit montana, festinat inuisere Elisabeth, non quasi incredula de oraculo, uel dubia de exemplo: sed ut leta pro uoto, religiosa pro officio, typicum pariter exemplum tribuens, quod omnis anima que uerbum Dei mente conceperit, uirtutum  celsa statim cacumina gressu conscendat amoris, quatenus ciuitatem Iude, id est confessionis et laudis, arcem penetrare, et usque ad perfectionem fidei, spei et caritatis, quasi tribus in ea mensibus ualeat commorari.

»Et intrauit in domum Zacarie, et salutauit Elisabeth.« Disce, uirgo, humilitatem Marie, ut et corpore casta, et pectore possis esse deuota. uisitat iunior seniorem, salutat uirgo uxorem. Decet enim ut quo castior uirgo, eo sit humilior: et senioribus honorem deferens, habitum castitatis preconia commendet humilitatis. Aliter: Maria ad Elisabeth, Dominus ad Ioannem. Hec, ut Spiritu sancto repleatur, illius ut baptismo consecretur. Maiorumque humiliatio, minorum est utique exaltatio.  Denique sequitur:

»Et factum est ut audiuit salutationem Marie Elisabeth, exsultauit infans in utero eius. Et repleta est Spiritu sancto Elisabeth.« uide distinctionem, singulorumque uerborum proprietates. uocem prior Elisabeth audiuit, sed Ioannes prior gratiam sensit: illa nature ordinem audiuit, iste exsultauit ratione mysterii: illa Marie, iste Domini sensit aduentum. Iste gratiam loquuntur, illi intus operantur pietatis mysterium, antequam maternis adoriuntur profectibus, duplicique miraculo prophetant matres spiritu paruulorum. Exsultauit infans, et repleta est mater. Non prius mater repleta, quam filius. Sed cum filius esset repletus Spiritu sancto, repleuit et matrem.

 »Et exclamauit uoce magna, et dixit: Benedicta tu inter mulieres, et benedictus fructus uentris tui.« Notandum quod premissam de Christo prophetiam, non rerum tantum miraculis, sed et uerborum proprietate complectitur. Iste est enim fructus, qui Dauid patriarche sub iureiurando promittitur: »De fructu uentris tui ponam super sedem tuam .« Simulque intuendum, quod eadem uoce Maria ab Elisabeth, qua a Gabriel, benedicitur, quatenus et angelis et hominibus ueneranda, et cunctis merito feminis preferenda monstretur.

»Et unde hoc mihi, ut ueniat mater Domini mei ad me?« Non quasi nescia perquirit, quod nimirum  sancti Spiritus esse cognoscitur, se uidelicet a matre Domini ad pignoris sui perfectum salutari: sed miraculi nouitate perculsa, non hoc sui muneris, sed muneris fatetur esse diuini.

»Ecce enim ut facta est uox salutationis tue in auribus meis, exsultauit in gaudio infans in utero meo.« Erubescebat Elisabeth onus parientis, quandiu nesciebat mysterium religionis. Sed que occultabat se, quia conceperat filium, iactare se cepit, quia generabat prophetam. Et que ante erubescebat, benedicit: et que dubitabat ante, firmatur. »Ecce enim, inquit, ut uox salutationis tue facta est in auribus meis, exsultauit in gaudio infans in utero meo.« Itaque magna uoce clamauit, ubi Domini sensit aduentum, quia religiosum credidit partum,  ubi prophete ortus, non affectate fidem generationis adscisceret.

»Et beata que credidisti, quoniam perficientur ea que dicta sunt tibi a Domino.« uides non dubitasse Mariam, sed credidisse, et ideo fructum fidei consecutam. Beata, inquit, que credidisti, et uere beata, que sacerdote prestantior, cum sacerdos negasset, uirgo correxit et pignore. Pariterque notandum, quanta Elisabeth animum gratia, Maria intrante, ditauit, quam simul de preterito, presenti atque futuro, prophetie spiritus illustrauit. Dicens enim: »Que credidisti beata,« aperte indicat, quia uerba angeli, que dicta ad Mariam fuerant, per Spiritum agnouit. Atque subiungens: »Perficientur ea que dicta sunt tibi a Domino,« que etiam eam in  futuro sequerentur preuidit. Matrem uero Domini sui nominans, quia Redemptorem humani generis in utero portaret, intellexit.

»Et ait Maria: Magnificat anima mea Dominum. Et exsultauit spiritus meus in Deo salutari meo.« Tanto, inquit, me Dominus tamque inaudito munere sublimauit, quod non ullo lingue officio explicari, sed ipso uix intimi pectoris affectu ualeat comprehendi. Et ideo totas animi uires in agendis gratiarum laudibus offero, totum in contemplandam magnitudinem eius cui non est finis, quidquid uiuo, sentio, discerno, gratulanter impendo. Quia et eiusdem Iesu, id est salutaris spiritus meus eterna diuinitate letatur, cuius mea caro temporali conceptione fetatur. Cui simile est illud Psalmiste: »Anima autem mea  exsultabit in Domino, et delectabitur super salutari eius .« Et ipse enim Patrem Filiumque pari uenerabatur amore.

»Quia respexit humilitatem ancille sue, ecce enim ex hoc beatam me dicent omnes generationes.« Cuius humilitas respicitur, recte beata ab hominibus cognominanda gratulatur: sicut econtrario, cuius superbia despecta condemnatur, Eue, id est ue, siue calamitatis nomine mulctata tabescit. Decebat enim ut, sicut per superbiam prime parentis nostre mors in mundum intrauit, ita denuo per humilitatem Marie introitus panderetur uite.

»Quia fecit mihi magna qui potens est; et sanctum nomen eius.« Ad initium carminis respicit  ubi dictum est: »Magnificat anima mea Dominum.« Sola quippe anima illa, cui Dominus magna facere dignatur, dignis eum preconiis magnificare, et ad consortes eiusdem uoti ac propositi potest cohortando dicere: »Magnificate Dominum mecum, et exaltemus nomen eius in inuicem .« Nam qui Dominum, quem cognouit, quantum in se est, magnificare et nomen eius sanctificare contempserit, minimus uocabitur in regno celorum. Sanctum autem nomen eius uocatur, quia singularis culmine potentie transcendit omnem creaturam, atque ab uniuersis que fecit, longe segregatur. Quod greca locutione melius intelligitur, in qua ipsum uerbum quod dicitur quasi extra terram esse significat. Cuius etiam nos imitatione, pro modulo  nostro segregari, precipimur, ab omnibus qui non sunt sancti, nec Deo dicati, dicente Domino: »Sancti estote, quia ego sanctus sum .« Quicunque enim se consecrauerit, merito extra mundum uidebitur. Potest enim et ipse dicere: Super terram ambulantes, conuersationem in celis habemus.

»Et misericordia eius in progenie et progenies timentibus eum.« A specialibus se donis ad generalia Dei iudicia conuertens, totius humani generis statum describit. Et quid superbi, quid humiles mereantur, quid filii Ade per liberum arbitrium, quid filii Dei siue per gratiam, alterius uersibus explicat. Non ergo, inquit, soli mihi fecit magna, qui potens est, sed in omni gente et progenie, qui timet eum, et operatur iustitiam, acceptus est illi.

 »Fecit potentiam in brachio suo, dispersit superbos mente cordis sui.« In brachio suo, in ipso Dei Filio significat. Non quod Pater figura determinetur carnis humane, eique Filius tanquam membrum corporis adhereat, sed quia omnia per ipsum facta sunt, ideo brachium Domini dictus est. Sicut enim tuum brachium per quod operaris, sic Dei brachium dictum est eius uerbum, per quod uerbum operatus est mundum. Cur enim homo brachium, ut aliquid operetur, extendit, nisi quia non continuo fit quod dixerit? Si autem tanta potestate preualeret, ut sine ullo motu corporis sui quod diceret fieret, brachium eius uerbum eius esset. Cum ergo audiuimus brachium Dei Patris esse Dei Filium, non nobis obstrepat consuetudo carnalis, sed quantum illo donante  possimus Dei uirtutem, et Dei sapientiam cogitemus, per quem facta sunt omnia.

»Deposuit potentes de sede, et exaltauit humiles. Esurientes impleuit bonis, et diuites dimisit inanes.« Quod dixit in brachio suo, et quod premisit in progenies et progenies, his quoque proximis per singula commota est adnectendum uersiculis, quia uidelicet per omnes seculi generationes, et perire superbi, et humiles exaltari, pia iustaque diuine potentie dispensatione non cessant.

»Suscepit Isrel puerum suum, memorare misericordie sue.« Pulchre puerum Domini appellat Isrel, qui ab eo sit ad saluandum susceptus, obedientem uidelicet et humilem, iuxta quod Osee dicit:  »Quia puer Isrel, et dilexi eum .« Nam qui contemnit humiliari, non potest utique saluari, nec dicere cum propheta: »Ecce enim Deus adiuuat me, et Dominus susceptor est anime mee .«---»Quicunque autem humiliauerit se sicut paruulus, hic est maior in regno celorum .«

»Sicut locutus est ad patres nostros, Abraham et semini eius in secula.« Semen Abrahe non carnale, sed spiritale significat, id est, non tantum carne progenitos, sed siue in circumcisione, seu in preputio, fidei illius sequentes uestigia. Nam et ipse in preputio positus credidit, reputatumque est ei ad iustitiam, atque eiusdem fidei signaculum circumcisionem accepit, ut sic utriusque populi pater fieret  per fidem, iuxta quod Apostolus ad Romanos plenissime disserit. Aduentus ergo Saluatoris, Abrahe est et semini eius promissus in secula, hoc est, filiis promissionis, quibus dicitur: »Si autem uos Christi, ergo Abrahe semen estis, secundum promissionem heredes .« Bene autem uel Domini uel Ioannis exortum matres prophetando preueniunt, ut sicut peccatum a mulieribus cepit, ita etiam a mulieribus bona incipiant. Et que per unius deceptionem periit, duabus certatim preconantibus mundo uita reddatur.



HOMILIA uI. SABBATO QUATUOR TEMPORUM.

 »In illo tempore, anno quinto decimo  imperii Tiberii Cesaris, procurante Pontio Pilato Iudeam, tetrarcha autem Galilee Herode, Philippo autem fratre eius tetrarcha Ituree et Trachonitidis regionis, et Lysania Abilene tetrarcha,« et reliqua. Herodes, Philippus, et Lysania, qui cum Pilato preside Romano Iudeam regebant, filii sunt Herodis, illius sub quo Dominus natus est. Inter quos et ipsum Herodem Archelaus frater eorum decem annis regnauit. Qui a Iudeis ob intolerabilem animi ferocitatem apud Augustum criminatus, eterno apud uiennam disperiit exsilio. Regnum uero Iudee quo minus ualidum fieret, idem Augustus per tetrarchias scindere curauit. Porro Pilatus duodecimo anno Tiberii Cesaris in Iudeam missus, procurationem suscepit gentis, atque inibi per decem  continuos annos, usque ad ipsum pene finem Tiberii perdurauit.

»Sub principibus sacerdotum Anna et Caipha, factum est uerbum Domini super Ioannem Zacarie filium in deserto.« Ambo quidem, incipiente predicatione Ioannis, id est Annas et Caiphas, principes fuere sacerdotum, sed Annas illum annum, Caiphas uero illum, quo Dominus crucem ascendit, administrabat; et quidem tribus aliis in medio pontificatu perfunctis, uerum his maxime, qui ad Domini passionem pertinerent, ab Euangelista commemoratis. Legalibus namque tunc preceptis ui et ambitu cessantibus, nulli pontificatus honor uite uel generis merito reddebatur: sed Romana potestate aliis nunc, item et aliis  summi sacerdotii honor prestabatur. Denique Iosephus refert in hunc modum, dicens: ualerius Gratus, Anna sacerdotio deturbato, Ismelem pontificem designauit, filium Bassi. Sed et hunc non multo post abiiciens, Eleazarum Ananie pontificis filium pontificatui subrogauit. Post annum uero etiam hunc arcet officio. Octauianus imperator regnauit annis quinquaginta sex, et Simoni cuidam Canifi filio pontificatus tradidit ministerium. Quo non amplius et ipse quam unius anni uni spatio perfunctus, Iosephum Iosephum cui et Caiphas nomen fuit, accepit successorem. Ac per hoc omne tempus quo Dominus noster in terris docuisse describitur, intra quadriennii spatio coarctatur, in quo quatuor iste  successiones pontificum describuntur, uix unoquoque  per annos singulos ministrante. Quia ergo Ioannes illum predicare ueniebat, qui et ex Iudea quosdam, et multos ex gentibus redempturus erat, per regem gentium, et principes Iudeorum predicationis eius tempora designantur. Quia autem gentilitas colligenda erat, et Iudea pro culpa perfidie dispergenda, ipse quoque descriptio terreni principatus ostendit. Quoniam et in Romana republica unus prefuisse describitur, et in Iudee regno per quartam partem plurimi principabantur. uoce enim nostri Redemptoris dicitur: »Omne regnum in seipso diuisum, desolabitur .« Liquet ergo quod ad finem regni Iudea peruenerat, que tot regibus diuisa subiacebat. Apte quoque non solum quibus regibus, sed quibus etiam sacerdotibus actum sit, demonstratur: ut quia illum  Ioannes Baptista predicaret, qui simul rex et sacerdos exsisteret. Lucas Euangelista predicationis eius tempora, per regnum et sacerdotium designauit.

»Et uenit in omnem regionem Iordanis, predicans baptismum penitentie, in remissionem peccatorum.« Cunctis legentibus liquet, quia Ioannes baptismum penitentie non solum predicauit, uerum etiam quibusdam dedit, sed tamen baptismum suum in remissionem peccatorum dare non potuit. Remissio etenim peccatorum, in solo uobis baptismo Christi tribuitur. Notandum itaque quod dicitur, predicans baptismum penitentie in remissionem peccatorum, quoniam baptismum quod peccata solueret, quia dare non poterat, predicebat. Ut sicut incarnatum uerbum Patris precurrebat uerbo predicationis, ita  baptismum penitentie quo peccata solui non possunt.

»Sicut scriptum est in libro sermonum Isaie prophete : uox clamantis in deserto, parate uiam Domini, rectas facite semitas Dei nostri.« Idem uero Ioannes Baptista requisitus quis esset, respondit: »Ego uox clamantis in deserto.« Qui ideo uox a propheta uocatus est, quia uerbum preibat. Qui etiam in desertum clamat, quia derelicte ac destitute Iudee solatium redemptionis annuntiat. Quid autem clamaret, aperitur cum subditur: »Parate uiam Domini, rectas facite semitas eius.« Omnis qui fidem rectam et bona opera predicat, qui aliud quam uenienti Domino ad corda audientium  uiam parat, ut hanc uis gratie penetret, lumen ueritatis illustret. Ut rectas Deo semitas faciat, dum mundas in animo cogitationes per sermonem bone predicationis format?

»Omnis uallis implebitur, et omnis mons et collis humiliabitur.« Quid hoc loco uallium nomine, nisi humiles? quid montium et collium, nisi superbi homines designantur? In aduentu igitur Redemptoris ualles implete, montes uero et colles humiliati sunt, quia iuxta eius uocem »omnis qui se exaltat, humiliabitur: et qui se humiliat, exaltabitur .« uallis etenim impleta crescit, mons autem et collis humiliatus decrescit. Quia nimirum in fide Mediatoris Dei et hominum, hominis Iesu Christi, et gentilitas plenitudinem gratie accepit, et Iudea per  errorem perfidie, hoc unde tumebat, perdidit. »Et erunt praua in directa, et aspera in uias planas.« Praua in directa fiunt, cum malorum corda per iniustitiam detorta, ad iustitie regulam diriguntur. Et aspera in uias planas mutantur, cum immites atque iracundie mentes, per infusionem superne gratie, ad lenitatem mansuetudinis redeunt. Quando enim uerbum ueritatis ab iracunda mente non recipitur, quasi asperitas itineris gressum pergentis repellit. Sed cum iracunda, per acceptam mansuetudinis gratiam, correptionis uel exhortationis uerbum recipit, ibi planam uiam predicator inuenit, ubi prius pro asperitate itineris pergere, id est predicationis gressum ponere non ualebat.

»Et uidebit omnis caro salutare Dei.« Quia omnis  caro accipitur omnis homo, »salutare Dei,« uidelicet Christum, in hac uita omnis homo uidere non potuit. Ubi ergo in hac sententia propheta prophetie oculum nisi ad extremum iudicii diem tendit? ubi cum apertis celis, ministrantibus angelis, consedentibus apostolis, in sede maiestatis sue Christus apparuerit, omnes hunc et electi et reprobi pariter uidebunt, ut et iusti de munere retributionis sine fine gaudeant, et iniusti in ultione suplicii in perpetuum gemant.



HOMILIA uII. DOMINICA QUARTA ADuENTUS.

 »In illo tempore, miserunt Iudei ab Hierosolymis sacerdotes et leuitas ad Ioannem, ut interrogarent eum: Tu quis es?« et reliqua. Potest  mouere ad inuestigandum, quare Iudei ab Hierosolymis sacerdotes et leuitas mittentes ad Ioannem, tam sollicite et studiose requirerent eum, dicentes: »Tu quis es?« Sed ad hec facilis et uera patet responsio, quia uulgata res erat apud Iudeos in frequentatione legis, ut illud Moysi: »Prophetam suscitabit uobis Deus de fratribus uestris, tanquam me: ipsum audietis, iuxta omnia que locutus fuerit uobis .« Et ex oraculis prophetarum manifestatum, quod Christus esset in mundum uenturus, et nouam doctrinam predicaturus; et ideo quia audierant Ioannem per repromissionem angelicam de sene patre et sterili matre esse natum, audierant in eius natiuitate linguam patris solutam, uidebantque iuuenem  deserta sectantem, et inauditam prius penitentiam in remissionem peccatorum, uel doctrinam predicantem, miram abstinentiam conseruantem, baptismum quoque non solum docentem, sed etiam dantem: estimauerunt apud semetipsos, quod ipse esset Christus, qui eis fuerat promissus; et ideo miserunt ab Hierosolymis sacerdotes et leuitas ad Ioannem, ut interrogarent eum: »Tu quis es?« Quod enim hac suspicione permoti, ad eum interrogandum miserint, alius euangelista Lucas scilicet manifeste declarat, dicens: »Existimante autem populo, et cogitantibus omnibus in cordibus suis de Ioanne, ne forte ipse esset Christus .«

»Miserunt ab Hierosolymis sacerdotes et leuitas, ut interrogarent eum: Tu quis es?« Sed ueritatis  preco quid de se dicat, audiamus.

»Et confessus est, et non negauit, et confessus est, Quia non sum ego Christus.« Si queras quid confessus est, et quid non negauit: confessus est quod non erat, non negauit quod erat. Confessus est se non esse Christum, sed non negauit se precursorem Christi. Confessus est se non esse iudicem, sed non negauit preconem se esse iudicis. Confessus est non se esse sponsum, sed se non negauit amicum sponsi. Confessus est non se esse uerbum, non se negauit esse uocem. Elegit enim solide subsistere in se, ne humana opinione inaniter raperetur super se. Magis enim uoluit humilis inter membra Christi numerari, quam eius nomen immeritus usurpare, et ab ipso corpore Christi abscindi. Quia cum eum magnum  alii putarent, ipse paruum se estimauit. Aliis enim magna de se estimantibus, ipse de se minima sensit, conseruans illud quod Scriptura dicit: »Quanto magnus es, humilia te in omnibus, et coram Deo inuenies gratiam .«

»Et interrogauerunt eum: Quid ergo? Elias es tu? Qui dicit: Non sum.« Et de persona ideo Ioannem interrogabant, quia in oraculo Malachie prophete, Elie aduentum promissum habebant, Domino dicente: »Ecce ego mittam uobis Eliam Thesbiten, qui conuertet corda patrum in filios, et corda filiorum ad patres eorum .« Sed quod de secundo aduentu Domini predictum erat, illi de primo dictum arbitrantes, confitente Ioanne, quod non esset Christus, interrogauerunt eum, dicentes:  »Quid ergo? Elias es tu? Qui dicit: Non sum.« Ex cuius responsione non parua nobis questio oritur, si aliam Euangelii lectionem ad memoriam reducamus. Legimus enim alibi, quod requisitus Dominus a discipulis de aduentu Elie, respondit: »Elias iam uenit, et non cognouerunt eum, sed fecerunt in eum quecunque uoluerunt. Et si uultis scire, Ioannes ipse est Elias .« Cum ergo Dominus dicat, Ioannes ipse est Elias, quare Ioannes interrogatus dicit, Non sum Elias? Nihil magis dissonum uideri potest, quam esse, et non sum. Nunquid aliud ueritas sentit, et aliud precursor et propheta ueritatis? Nunquid aliud iudex nuntiat, et aliud preco clamat? Non. An simul Elias  et Ioannes esse poterat? Sed utrumque quomodo uerum sit, cito cognoscimus, si uerba angeli, quibus ad Zacariam locutus est cum Ioannem nasciturum prediceret, ad memoriam reducamus. Ait enim inter cetera: »Ipse preibit ante illum in spiritu et uirtute Elie .« Ex quibus uerbis ostenditur, quia Ioannes in persona Elias non erat, in spiritu autem Elias erat. Quia sicut Elias aduentum Domini secundum precessurus est, quando uenturus est iudicare mundum: sic Ioannes aduentum Domini primum precessit, quando uenit redimere mundum. Et sicut ille preco futurus est Iudicis, ita iste precursor factus est Redemptoris. Et ideo quod Dominus dicit de spiritu, hoc Ioannes denegat de persona. Et quod Ioannes de persona negat, hoc Dominus de  spiritu affirmat. Quamuis igitur tempore fuissent diuisi, tamen spiritu fuerunt uniti. Et quia Dominus spiritualibus discipulis loquebatur, quibus datum erat nosse mysterium regni Dei, dignum erat ut spiritualem de Ioanne sententiam proferret, dicens: »Ioannes ipse est Elias.« Ioannes uero requisitus a Iudeis, qui tantum litteram, non autem spiritum, pensare nouerant, dignum fuit ut non de spiritu, sed de sua persona diceret: »Non sum Elias.« Denique si quis amborum preconum actionem diligenter inspiciat, unum eumdemque spiritum, in utrisque operatum, intelligit. Elias namque in deserto fuit, similiter et Ioannes. Elias quadraginta diebus et noctibus ieiunauit , et Ioannes inauditam prius abstinentiam tenuit: quia locustas et mel siluestre  comedit . Elias zonam pelliceam habuit circa lumbos , similiter et Ioannes . Elias Iordanem fluuium pallio diuisit , et Ioannes in Iordane fluuio baptizauit . Elias persecutionem ab Achab rege et impiissima regina Iezabel passus est , et Ioannes ab Herode propter Herodiadem capite truncatus est . »Propheta es tu? Et respondit: Non.« Ideo autem Ioannes prophetam se esse negauit, quia plus quam prophetam se esse intellexit. Prophete enim officium est uentura predicere, non autem demonstrare. Ergo Ioannes plusquam propheta fuit, quia eum quem uenturum predixit, etiam uenisse digito demonstrauit, dicens: »Ecce Agnus Dei, ecce qui tollit peccata mundi .«  Sed sacerdotes et leuite, qui ad Ioannem missi fuerant, adhuc diligentius quis sit inquirunt, dicentes:

»Quis ergo es, ut responsum demus his qui miserunt nos? quid dicis de teipso?« Sed ille qui se Christum negauerat, qui se neque Eliam neque prophetam esse dixerat, quid de se sentiat, aperit cum subiungit:

»Ego uox clamantis in deserto.« Pulchre se Ioannes uocem dixit, quia uerbum preibat. In humana enim locutione uox precedit, et postmodum uerbum sequitur: quia non poterit uerbum formari, nisi prius uox sonuerit. Recte ergo Ioannes se uocem fatetur, quia uerbum preibat, illud scilicet de quo Ioannes euangelista dicit: »In principio erat uerbum, et uerbum  erat apud Deum et Deus erat uerbum .« Et iterum: »uerbum caro factum est, et habitauit in nobis .« Ne enim Domino apparente humana cecitas in eius claritate subito offenderet, missus est Ioannes ante Dominum quasi lucerna ante solem, uox ante uerbum, preco ante iudicem, ut scilicet per eius predicationem corda hominum ad uidendum Deum prepararentur, sicut per Ioannem euangelistam dictum est: »Fuit homo missus a Deo, cui nomen Ioannes erat. Hic uenit in testimonium, ut testimonium perhiberet de lumine, ut omnes crederent per illum. Non erat ille lux, sed ut testimonium perhiberet de lumine.« Clamabat ergo Ioannes in deserto, id est in Iudeorum populo. Quia enim desertum dicitur derelictum, recte deserti nomine Iudeorum censetur  populus, qui derelinquens Dominum, derelictus est ab eo, sicut eis alibi Dominus exprobrat, dicens: »Ecce relinquetur domus uestra deserta .« In hoc ergo deserto Ioannes clamabat, cum peccantibus penitentiam predicabat, dicens: »Genimina uiperarum, quis ostendit uobis fugere a uentura ira? facite ergo fructus dignos penitentie .« Sed adhuc quid clamauerit, audiamus: »Dirigite uiam Domini, sicut dixit Isaias propheta.« uia enim Domini ad cor dirigitur, cum ad precepta Dei audienda cor humiliter inclinatur. Aliter: uia Domini ad cor dirigitur, cum bonum quod cor intelligit, manus operatur. Sed doctor quilibet in exemplo Ioannis dirigit uiam Domini, quando declinare a malo, et facere bonum persuadet, ut uidelicet mundato aditu  cordis, illum habitatorem habere possit qui dicit: »Ecce ego sto ad ostium et pulso. Si quis aparuerit mihi, intrabo ad illum, et cenabo cum illo, et ille mecum .« Taliter igitur nobis uiam Domini preparantibus, iehsu ad cor nostrum per fidem uenire dignabitur, sicut ipse ait in Euangelio: »Si quis diligit me, sermonem meum seruabit, et Pater meus diliget eum, et ad eum ueniemus, et mansionem apud eum faciemus .« Unde per Psalmistam predicatoribus dicitur: »Iter facite ei qui ascendit super occasum: Dominus nomen illi .« Sed quia sacerdotes et leuite magis reprehendendi studio quam discendi uoto Ioannem interrogabant, tacite euangelista manifestare curauit, cum adiunxit:

 »Et qui missi fuerant, erant ex phariseis.« Ac si diceret: Illi Ioannem de suis actibus requirebant, qui magis solebant doctrinam inuidere, quam imitari.

»Et interrogauerunt eum et dixerunt ei.« Sed hi qui missi fuerant, quia de persona responsum acceperant, etiam de ministerio inquisitionem faciebant dicentes: »Quid ergo baptizas, si tu non es Christus, neque Elias, neque propheta?« Ac si dicerent: Cuius auctoritatis es, ut nouam doctrinam audeas docere, et inauditum prius hominibus baptismum dare, cum tu non sis Christus, neque Elias, neque propheta? Et quia, secundum apostoli Petri sententiam , parati semper esse debemus, ad reddendam rationem omni poscenti, de ea que in  nobis est fide, percontatus Ioannes cur baptizaret, respondit dicens:

»Ego baptizo in aqua.« Ubi notandum quia in aqua se baptizare dixit, non in Spiritu, quia corpora abluebat, sed peccata non dimittebat. De quo scriptum est: »Erat Ioannes in deserto predicans baptismum penitentie .« Et iterum: »Ioannes baptizauit aqua, uos autem baptizabimini Spiritu sancto .« Quare ergo baptizabat, si peccata non dimittebat? Nunquid per hoc eius baptismum uacuum uidebatur? Non. Nimirum ut precursionis sue ordinem seruans, qui nasciturum Christum nascendo preuenerat, baptizaturum quoque in Spiritu baptizans in aqua preueniret. Nam et sacerdotes hodie in aqua baptizant, quia per exterius ministerium  baptizatorum corpora in aqua intingunt, sed ille solus in Spiritu baptizat, qui per Spiritum sanctum peccata dimittit. De quo uoce Patris ad eumdem Ioannem dictum est: »Super quem uideris Spiritum sanctum descendentem quasi columbam, et manentem super eum, hic est qui baptizat in Spiritu sancto.« Et sicut uerbum predicando preibat, ita suum baptismum in quo peccata non soluebantur, illius uerum baptismum preueniret, in quo peccata relaxarentur. Unde secundum alium euangelistam, uidelicet Mattheum, bene respondisse Ioannes dicitur: »Ego quidem aqua baptizo uos in penitentiam,« et post pusillum adiecit: »Ipse uos baptizabit in Spiritu sancto et igni .« Ignis enim nomine Spiritus sanctus designatur. De quo Saluator ait:  »Ignem ueni mittere in terram, et quid uolo nisi ut ardeat ?« Nec putandum est baptismum Ioannis parum profuisse hominibus, qui etsi peccata non dimittebat, omnes tamen qui ab illo baptizabantur, sub peccati uinculo constrictos esse sentiebat. Et ideo Redemptorem nostrum et mundatorem, mox ubi apparuisset, qui peccata dimittere posset, querere necesse habebant. De quo uoce precursoris sui adhuc subditur: »Medius autem uestrum stetit, quem uos non scitis.« Medium autem hic Dominum Iesum Christum dicit, qui dum sit excelsus super omnia, ex Iudeis carnem assumens, inter homines conuersari dignatus est, sicut ipse ait discipulis: »Ego autem in medio uestrum sum sicut qui ministrat .« Quem medium stetisse, non autem  cognitum esse dicit: quia per humanitatem hominibus uel Iudeis uisibilis apparuit, sed plurimis per diuinitatem incognitus mansit. Unde Ioannes euangelista dicit: »In propria uenit, et sui eum non receperunt .« De quo adhuc subditur:

»Ipse est qui post me uenturus est, qui ante me factus est.« Quod est dicere, post me uenturus est, quin post me natus est post me predicare incipiet, sed ante me factus, id est mihi dignitate prelatus, id est antepositus. Quod autem ait, »ante me factus est,« ad excellentiam dignitatis pertinet, cuius prelationis causas idem Ioannes alibi aperit, dicens: »Quia prior me erat .« Ac si diceret: Inde me post natus superat, quia natiuitatis  sue tempora cum non coangustant. Quoniam qui post me natus est de matre sine patre ante omnem creaturam, sine ullo initio genitus est ex patre sine matre. De quo alibi ipse Ioannes ait: »Me oportet minui, illum autem crescere .« In cuius comparationis magnitudine, quam se paruum credat, manifestat adiungens: »Cuius non sum dignus ut soluam eius corrigiam calceamenti .« Ubi considerandum est, quia cum magna sit Ioannis sanctitas, non minor eius declaratur humilitas. Cum enim tante sanctitatis esset, ut a turbis Christus esse putaretur, tante humilitatis fuit, ut ad soluendam eius corrigiam calceamenti indignum se iudicaret. Si spiritalem sensum sequamur, est in corrigia calceamenti, ligatura mysterii. Calceamentum quippe  ex mortuo fit animanti. Quia enim calceamentum pedes munire solet, recte per calceamentum Domini, eius humanitatis incarnatio designatur. Quoniam cum inuisibilis Deus in homine, quem assumpsit, nobis uisibilis apparuit, quasi calceata diuinitas ad nos uenit, sicut ipse per Psalmistam dicit: »In Idumeam extendam calceamentum meum .« Idumea autem, que sanguinea interpretatur, significat gentilem populum, qui uariis facinoribus peccatorum erat sanguinolentus. Quasi enim Dominus in Idumeam calceamentum extendit, quando per incarnationis sue mysterium gentibus se manifestauit. Sed eius corrigiam calceamenti Ioannes soluere non presumpsit, quia incarnationis eius secretum, qualiter obumbrante Spiritu sancto, uirgo conceperit,  nec ipse perscrutari presumpsit, qui eum in carne uenientem etiam digito demonstrauit. Alta enim et inscrutabilia sunt sacramenta diuinitatis, nec ea mortalium quisquam discurrere potest, sicut per prophetam dicitur: »Generationem illius quis enarrabit ?« Huius inscrutabilem profunditatem considerabat Paulus apostolus, cum dicebat: »O altitudo diuitiarum sapientie et scientie Dei, quam incomprehensibilia sunt iudicia eius, et quam inuestigabiles uie eius! Quis enim cognouit sensum Domini? aut quis consiliarius eius fuit ?« Et Psalmista: »Quam magnificata sunt opera tua, Domine !« Est quoque et in corrigia calceamenti aliud quod considerari subtiliter potest.  Consuetudo enim fuit apud ueteres ut si quis uxorem fratris defuncti accipere nollet, ille eius corrigiam calceamenti solueret, qui ad hanc propinquitatis iure sponsus accederet, et ob hanc causam illius domus, discalceati domus appellaretur in Isrel, sicut exemplo Ruth Moabitidis discimus. Christus autem inter homines sancte Ecclesie sponsus apparuit, sicut per psalmum dicitur: »Tanquam sponsus procedens de thalamo suo .« Et idem Ioannes: »Qui habet sponsam, sponsus est. Amicus uero sponsi, qui stat et audit eum, gaudio gaudet propter uocem sponsi .« Unde et ipse Dominus ait in Euangelio: »Nunquid possunt filii sponsi ieiunare, quandiu cum illis est sponsus?  « Cum autem mire sanctitatis Ioannem homines cernerent, cum hunc Christum putarent, quasi sancte Ecclesie sponsum credere uolebant, sicut de eo Dominus ait: uos uenistis ad Ioannem, et uoluistis exsultare in nomine eius. Sed Ioannes ad corrigiam calceamenti soluendam indignum se dicit, quia cum se Christum, quod putabatur esse negauit, sponsi nomen immeritus non usurpauit, ac per hoc se esse sponsum sancte Ecclesie, negauit. Ac si diceret: Non sum ego sponsus, sed amicus sponsi.

»Hec in Bethania facta sunt trans Iordanem, ubi erat Ioannes baptizans.« Bethanias duas esse legimus: est namque Bethania in latere montis Oliueti, ubi Dominus Lazarum suscitauit, ipsa est et  Betphage. Est et alia Bethania trans Iordanem, ubi erat Ioannes baptizans, et ubi hec facta fuisse referuntur. De qua idem Ioannes euangelista commemorat, dicens: »Erat Ioannes baptizans in Aenon iuxta Salim, eo quod essent ibi aque multe.« Spiritualiter autem Bethania in nostra lingua domus obedientie interpretatur. Pulchre ergo precursor Domini in Bethania, que domus obedientie interpretatur, baptizare dicitur, uti intelligant homines quia si a peccato originali, quod per inobedientiam primi hominis contigit, absolui desiderant, submisso corpore et credulo corde baptismi sacramentum suscipere debent. Quoniam sicut ait Saluator alibi: »Nisi quis renatus fuerit ex aqua Spiritu sancto, non potest introire in regnum Dei .«  Iordanis autem descensus eorum interpretatur: quorum, nisi baptizatorum? quasi enim in Iordane baptizantur homines, quia antequam ad baptismum ueniant, filii ire et filii diaboli sunt: sed cum in baptismum descendunt, descendentibus peccatis, filii pacis et filii Dei per adoptionem ascendunt.



HOMILIA uIII. IN uIGILIIS NATIuITATIS DOMINI.

 »In illo tempore, cum esset desponsata mater Iesu Maria Ioseph, antequam conuenirent, inuenta est in utero habens de Spiritu sancto,« et reliqua. Cum natiuitatem Domini, et Saluatoris nostri Iesu Christi, qua eternus ante secula Dei Filius, hominis ex tempore filius apparuit.  Mattheus euangelista breui quidem sermone, sed ab Abraham usque ad Ioseph uirum Marie perduxisset, omnesque communi humane creationis ordine genitos simul et generantes ostendisset, mox de ipsa locuturus, quantum eius generatio a ceteris distaret, aperuit: quia uidelicet ceteri per coniunctionem maris et femine solitam, ipse autem per uirginem, utpote Filius Dei nasceretur in mundum. Et quidem decebat omnibus modis, ut cum Deus homo propter homines fieri uellet, non ex alia quam de uirgine nasceretur, cum uirginem generare contingeret, non alium, quam qui Deus esset, filium procrearet. »Cum esset  desponsata mater Iesu Maria Ioseph, antequam conuenirent, inuenta  est in utero habens de Spiritu sancto.« Quo ordine, uel in qua ciuitate sit celebrata conceptio Lucas euangelista sufficienter exponit. Quod quia uestre sanctitati constat esse notissimum, dicendum est paucis de his que Mattheus scribit. Notandumque in primis, in eo quod ait, »antequam conuenirent,« uerbo conueniendi non ipsum concubitum, sed nuptiarum, que precedere solent, tempus insinuatur, quando ea que prius sponsata fuerat, esse coniux incipit. Ergo »antequam conuenirent,« dicit, antequam nuptiarum solemnia rite celebrarent, »inuenta est in utero habens de Spiritu sancto.« Siquidem memorato ordine postea conuenerunt, quando Ioseph ad preceptum angeli accepit coniugem suam, sed non concumbebant, quia  sequitur, »et non cognoscebat eam.« Inuenta est autem in utero habens, a nullo alio quam Ioseph, qui licentia maritali future uxoris pene omnia nouerat, ideoque tumentem eius uterum mox curioso deprehendit intuiti. Sequitur:

»Ioseph autem uir eius, cum esset iustus, et nollet eam traducere, uoluit occulte dimittere eam.« uidens autem Ioseph sponsam concepisse suam, quam bene nouerat a nullo uiro fuisse attactam, cum esset iustus et iuste omnia uellet agere, optimum duxit ut neque hoc aliis proderet, neque ipse eam acciperet uxorem; sed mutato occulte nuptiarum proposito, in conditione eam sponse manere pateretur, ut erat. Nam et in Isaia legerat, uirginem de domo Dauid esse concepturam et parituram  Deum, de qua etiam domo nouerat genus duxisse Mariam, atque ideo non discredebat in ea prophetiam hanc fuisse complendam. Sed si eam uoluisset occulte dimittere, neque accipere coniugem, et illa sponsa pareret, nimirum pauci essent, qui eam uirginem, et non potius autumarent esse meretricem. Unde Ioseph consilium repente consilio meliore mutatur, ut uidelicet ad conseruandam Marie famam, ipse eam celebrato nuptiarum conuiuio, coniugem acciperet, sed castam perpetuo custodiret. Maluit namque Dominus aliquos modumsue generationis ignorare, quam castitatem infamare genetricis. Nam sequitur:

»Hec autem eo cogitante, ecce angelus Domini in somnis apparuit ei, dicens: Ioseph fili Dauid,  noli timere accipere Mariam coniugem tuam. Quod enim in ea natum est, de Spiritu sancto est. Pariet autem filium, et uocabis nomen eius Iesum. Ipse enim saluum faciet populum suum a peccatis eorum.« Quibus profecto uerbis, modus conceptionis eius simul et dignitas partus edocetur, quia uidelicet et de Spiritu sancto conciperet et paritura sit Christum. Quem etsi aperta uoce angelus Christum non appellet, in eo tamen quod etymologiam nominis Iesu exponens, ipsum salutis ostendit auctorem, populorumque saluatorem eum nuncupat, manifesta ratione, quia sit Christus; significat ut per hec et que nescierat, discat Ioseph, ut a contactu Dei genitricis funditus mentem amoueat.  Quam tamen dispensatione iuste necessitatis accipere iubetur, solo de nomine coniugem, ne uidelicet quasi adultera lapidaretur a Iudeis, et ut in Aegyptum fugiens, haberet solatium masculi, qui familiari cura, et custos feminee fragilitatis, et testis eius perpetue uirginitatis existat. Produnt et catholici expositores alias causas, quare Dei genitricem Ioseph accipere debuit coniugem, quas in suis qui uult, inueniet locis. Adhibet autem euangelista partui uirginali etiam prophetici sermonis exemplum, ut tante miraculum maiestatis eo certius uideretur, quo hoc non solum ipse factum crederet, sed etiam a propheta predictum recoleret. Nam et huic euangeliste, id est Mattheo, moris est omnia que narrat etiam propheticis affirmare  testimoniis. Scripsit namque Euangelium suum ad eorum maxime causam qui ex Iudeis credebant, nec tamen legis ceremoniis, quamuis renati in Christo, ualebant auelli. Et propterea satagebat eos a carnali legis et prophetarum sensu, ad spiritualem, que de Christo est, erigere, quatenus sacramenta fidei Christiane tanto securius perciperent, quanto hec non alia esse quam que prophete predixerant, cognoscerent.

»Ecce uirgo  in utero habebit et pariet filium, et uocabunt nomen eius Emmanuel, quod est interpretatum, nobiscum Deus.« Nomen Saluatoris, quod nobiscum Deus a propheta uocatur, utramque naturam unius persone ipsius significat. Qui enim ante tempora natus ex Patre Deus est, ipse  in plenitudine temporum Emmanuel, nobiscum Deus, in utero matris factus est: quia nostre fragilitatem nature in unitatem sue persone suscipere dignatus est, quando uerbum caro factum est, et habitauit in nobis: mirum uidelicet in modum incipiens esse quod nos sumus, et non desinens esse quod erat: sic assumens naturam nostram ut quod erat, ipse non perderet.

»Exsurgens autem Ioseph a somno, fecit sicut preceperat ei angelus Domini. Et accepit coniugem suam, et non cognoscebat eam.« Accepit eam ad nomen coniugis, ob causas »quas prediximus,« et non cognoscebat eam, ad opus coniugale, ob arcana que didicerat. Quod si quis huic nostre expositioni obsistere et contendere uoluerit, beatam  Dei genitricem nunquam a Ioseph celebratis nuptiis in nomen coniugis assumptam, exponat ipse melius hunc sancti Euangelii locum, pariterque ostendat licitum fuisse apud Iudeos ut sponse sue quisque carnali copula misceretur, et sano eius intellectui libenter cedimus; tantum ne erga matrem Domini quidquam gestum, quod publica opinione possit infamari, credamus. Quod uero additur, »Donec peperit filium suum primogenitum,« nemo ita intelligendum putet quasi post natum filium eam cognouerit, ut quidam peruerse opinantur. Scire enim debet uestra fraternitas quia fuerunt heretici qui propter hoc quod dictum est, »non cognoscebat eam donec peperit filium suum,« crederent  Mariam post natum Dominum cognitam esse a Ioseph, et inde ortos eos, quos fratres Domini Scriptura appellat, assumpto et hoc in adutiorium sui erroris, quod primogenitus nuncupatur. Dominus Deus auertat hanc blasphemiam a fide omnium uestrum, donetque nobis catholica pietate intelligere, parentes nostri Saluatoris intemerata semper fuisse uirginitate preclaros, et non filios, sed cognatos eorum fratres Domini Scripturarum more nuncupari; et ob id euangelistam, an post natum Filium Dei eam cognouerit non curasse, quia nulli de hoc ambigendum putauerat, coniuges, quibus in uirginitatis casti monia permanentibus Dei Filium nasci singular gratia datum est, nullatenus ex eo castitatis iura temerare potuisse. Notandum quoque est quod primo  geniti non iuxta hereticorum opinationem soli sunt, quos fratres sequuntur alii: sed iuxta auctoritatem Scripturarum, omnes qui primi uuluam aperiunt, siue fratres eos aliqui, seu nulli sequantur, primogeniti uocantur. Attamen Dominus speciali ratione potest primogenitus dictus intelligi, iuxta hoc quod in Apocalypsi dicit de illo Ioannes: »Qui est testis fidelis, primogenitus mortuorum, et princeps regum terre .« Et apostolus Paulus: »Nam quos presciuit et predestinauit conformes fieri imaginis Filii sui, ut sit ipse primogenitus in multis fratribus .« Primogenitus in multis fratribus, »quotquot enim receperunt eum, dedit eis potestatem filios Dei fieri.« Quorum recte »Primogenitus« appellatur, quia omnes adoptionis filios, etiam illos qui in  carnationis eius tempora nascendo precesserunt, dignitate pregreditur. Siquidem possunt illi cum Ioanne ueracissime testari: »Qui post nos uenit, ante nos factus est .« Id est post nos quidem in mundo genitus, sed merito uirtutis et regni, Primogenitus omnium nostrum iure est uocatus. Qui et in ipsa diuina natiuitate non inconuenienter potest primogenitus dici, quia priusquam creaturam, gigneret aliquam, ceternum sibi Pater genuit uerbum. Unde ipsum uerbum, ipse Filius, Dei uidelicet uirtus et sapientia, loquitur: »Ego ex ore Altissimi prodiui, primogenitus ante omnem creaturam .« Deus de Deo natus erat, et in ea creatus ex humanitate, omnem merito creaturam preibat. »Et uocauit , nomen eius Iesum.« iehsu Hebraice, Latine  salutaris siue saluator dicitur. Cuius uocationem nominis, prophetis liquet esse certissimam. Unde sunt illa, magno uisionis eius desiderio cantata: »Anima autem mea exsultabit in Domino, et delectabitur in salutari eius .« Et item: »Defecit in salutari tuo anima mea .« Et alibi: »Ego autem in Domino gloriabor, gaudebo in Domino Iesu meo .« Et maxime illud: »Deus, in nomine tuo saluum me fac .« Ac si diceret: Nominis tui gloriam, qui saluator uocaris, in me saluando glorifica. iehsu ergo nomen est filii, qui ex uirgine natus est angelo exponente, significans quod ipse saluet populum suum a peccatis eorum. Qui autem saluat a peccatis, id est utique a corruptionibus  mentis et corporis, que ob peccata contigerunt, saluabit. Christus uero uocabulum est sacerdotalis uel regie dignitatis. Nam et sacerdotes et reges in lege a chrismate, id est unctione olei sancti appellabantur Christi, significantes eum qui uerus rex et pontifex in mundo apparens, unctus est oleo letitie pre participibus suis. A qua unctione, id est chrismate, ipse Christus, et eiusdem unctionis, id est gratie spiritualis participes, sunt Christiani uocati. Qui per id quod saluator est, nos saluaret a peccatis: per id quod pontifex est, nos reconciliaret Deo Patri. Per id quod rex est, regnum nobis patris dignaretur eternum

»Christi autem generatio sic erat.« Quereitur cur non ait, Iesu Christi, sed solummodo »Christi,«  quod angelo mox dicturo seruauit. »Generatio,« ipse Christus in carne generatus. Ac si diceret: Generatio, que est Christus, sic erat, bifarie explanandum, uel ad decurse genealogie locum, ubi ait: Iacob genuit Ioseph uirum Marie, de qua natus est iehsu qui uocatur Christus. Omnes igitur generationes ab Abraham usque ad Dauid, generationes quatuordecim. Et a Dauid usque ad transmigrationem Babylonis, generationes quatuordecim. Et a transmigratione Babylonis usque ad Christum, generationes quatuordecim.

»Christi autem generatio sic erat. Cum esset desponsata mater Iesu Maria Ioseph, etc.« Sic autem erat Christi generatio, id est sic ad Christum pertinet hec genealogia. »Cum esset desponsata.« His  causis non de simplici uirgine, sed de desponsata natus est Christus: Ne per feminam, sed per uirum uxta morem Scripture genealogia texeretur; ne lapidaretur a Iudeis ut adultera. Ut in Aegyptum fugiens, haberet uiri solatium; ut partus eius celaretur diabolo, dum putat non de uirgine, sed de uxore genitum. Ne temerate uirginis adureretur infamia: maluit enim Dominus aliquos de suo potius ortu, quam de matris pudore dubitare. Ne uirginibus uelamen excusationis fieret, quod infamata sit mater Domini. Ne dicente Domino: Non ueni soluere legem, sed adimplere, ullus obiiceret, quod cum legis iniuria natus sit. Ut testis pudoris maritus adhiberetur, qui posset delere et uindicare opprobrium, si non agnosceret sacramentum. Ne uideretur Maria culpam  obumbrare mendacio: causam enim mentiendi desponsata non habuit, cum coniugii premium partus sit feminarum. Ne Herodi et Iudeis excusandi preberetur occasio, quod natum ex adulterio persequerentur. Ut fidelibus coniugatis ex pari consensu continentia insinuaretur. Ut nisi preuaricationi esset obnoxia, qualiter humana progenies multiplicari sine uirginitatis detrimento potuisset, demonstraretur. »Desponsata.« id est nondum nupta. »Mater eius.« Mater eius, inquit, non uxor Ioseph. In ipsa ianua amborum ponuntur nomina, que factis congruunt. »Antequam conuenirent.« Proximum nuptiarum tempus ostendit, non quod sequeretur ut postea conuenirent, sicut hoc dicit Heluidius. »Inuenta est.«  A nullo alio nisi a Ioseph, qui maritali licentia future uxoris omnia nouerat. Hic Mattheus pretermisit multa que Lucas narrauit, dicens: »In mense, inquit, sexto, missus est Gabriel angelus a Deo in ciuitatem Galilee, cui nomen Nazareth, ad uirginem desponsatam uiro, cui nomen erat Ioseph, de domo Dauid, et nomen uirginis Maria. Et ingressus angelus ad eam, dixit: Aue, gratia plena, Dominus tecum, etc.« Nimirum enim ad id usque ad genealogiam deduxit, ut diceret, Ioseph uirum Marie de qua natus esset Christus. Et ideo conceptum eius, quem transcenderat, Luce narrandum reliquit. »In utero.« Non in uterum accipiens, id est non aliunde acceptum, sed interius ueniente Spiritu sancto habitum, ut illud: Femina circumdabit uirum.

 »De Spiritu sancto.« Queritur, si inuenta est a Ioseph habens de Spiritu sancto, cur dimittere eam uoluit? Ideo scilicet, quia nec totum sciuit, nec totum ignorauit. Nouerat in utero habentem, non de carnali concubitu, sed spiritali uirtute. De quo uero Spiritu conceperit ignorabat, quod ei aperitur quasi nescienti »de Spiritu,« dum inducit, »sancto,« et reliqua. Item queritur cur Mattheus anticipauit, quod mox angelus dicturus erat: pro spiritali feruore, et ne lectoris animus paucissimis licet lineis dubitaret, et ut in ore duorum uel trium testium stet omne uerbum .

»Ioseph uir eius.« In Scripturis sponse uxores, et sponsi uiri uel mares dicuntur. »Cum esset iustus.« Cum conscii criminum, obnoxii sint peccati,  cur Ioseph cum crimen celet, iustus uocatur? Id est ut idoneum eius testimonium commendet. In plerisque exemplariis additur, cum esset homo iustus, ut ostendat secundum humanam iustitiam Ioseph iustum fuisse, quia comparatione iustitie Dei, pro nichilo ducitur. Et ideo recte sequitur: »Et nollet eam.« Non solum celat, sed nec audet contingere templum dominici corporis, recte iustus iustitie templum non corrumpit. »Traducere.« Ac si diceret: Nollet ducere sponsam, quam suspicatus est esse adulteram. Aut aliter: siue traducere ad penam, quam sciebat non ab homine concepisse. Traductionis enim uerbum, sepius in mala quam in bona parte inuenitur. Quod etiam Grecus non absurde sermo significat , id est propalare, quod est  palam facere, et omnibus notum facere conceptum. »Occulte.« Ne aut dimissa uxore sua, alieni coitus reatum super eam induceret, aut liberata seipsum quasi adulterii innocentem liberaret. Ecce Adam celestis noua opponit ueteribus. Priori uice, ex solo uiro femina facta est sine matre; secunda uero, uir ex sola muliere natus est sine carnali patre. Ex feminis decuit noua redemptio, a quibus precessit antiqua preuaricatio. Terrenus Adam de incorrupta terra formatus est, secundus Adam de incorrupta carne uirginis Marie .

»Hec autem eo cogitante, ecce angelus Domini.« Bono uiro et iusto, bona et iusta cogitanti bonus et iustus apparet nuntius. Ideoque additur, »Domini,«  ad distinctionem apostatarum angelorum. Hunc angelum Gabrielem multi putant, iuxta Luce uidelicet narrationem. Non quasi ipse sit nuntius natiuitatis omnium, sed quia interpretatur fortitudo Dei et uictoria bellorum ei commissa est, ideo in natiuitate Ioannis et Christi nuntius uenientium recte mittitur. Recte quoque de Deo cogitanti opportuna adhibetur consolatio, sicut duobus in uia ambulantibus ostensus est Christus. »In somnis apparuit.« Sermo apparendi insolitam rem significat. Duobus modis locutio diuina distinguitur: aut per angelos, aut per semetipsum. Sed cum per semetipsum fit, sola inspiratione interius sine uerbis et syllabis cor docet, qui auditum aperit, et habere sonitum nescit, sicut Philippo Spiritus dixit: »Iunge te ad currum istum  .« Cum uero per angelum, his modis fit. Aliquando uerbis sine ulla imagine, sicut Christo dicente: »Pater, clarifica Filium , « protinus respondetur: »Clarificauit, et iterum clarificabo,« et reliqua. Aliquando rebus, sine uerbis, sicut Ezechiel electri speciem uidit in medio ignis , per hanc Christi incarnationem designans. Aliquando uerbis et rebus, sicut Adam ambulantem Dominum in paradiso post meridiem uidit , significans lucem ueritatis a se recessuram. Aliquando imaginibus cordis oculis ostensis, sicut Iacob innixam celo scalam , et Petrus uas plenum animantibus in exstasi uiderat . Aliquando imaginibus ante corporeos oculos ex ere assumptis, sicut Abraham tres uiros non  solum uidit, sed in domum accepit, et insuper etiam pauit . Aliquando celestibus substantiis, sicut baptizato Domino uox insonuit, dicens: »Hic est Filius meus .« Aliquando terrenis et celestibus, sicut coram Moyse in monte ignem rubumque sociauit , significans se doctorem populi fore, qui legis flammam acciperet, tamen peccati spinam non relinqueret: siue quod ex illo populo exiret, qui ignem diuinitatis in humanitatis nostre spinas imponeret. Aliquando humanis cordibus secreta presentia inspirat; unde Zacarias ait: »Et dixit ad me angelus qui loquebatur in me .« Cum uero huic beato Ioseph apparuisse dicitur, imagine cordis ostensa apparuit. »Ioseph, fili Dauid.« Blandientis affectu loquitur, notum eum  significans et familiarem cuius nomen et genus designatur. Hinc apparet quod ex eadem tribu erat Ioseph et Maria, iuxta illud: Nemo copuletur nisi de tribu sua . In quo notandum quod non tam carne quam spiritu filium Dauid illum dixerit, ut iustum uirum ex genere iusti propagatum, hoc meruisse declararet. »Noli timere.« Apparet quod causa timoris appetierit dimittere eam, qui timebat profiteri spirituale coniugium. uide quod metus ille non cercitus, quo accipere uxorem prohibitus est, sed iubetur ne ad suam presentiam illam accipere expauescat. Prius timor expellitur, ut libentius dicenda postea audiantur. »Coniugem tuam.« Solet Scriptura sponsas, coniuges uel uxores uocare. Siue  ideo Maria coniux dicitur, quia sub eodem iugo educatura Saluatorem erat. »Quod, inquit, natum est,« non extrinsecus seminatum. »De Spiritu sancto est.« Hic soluitur quod Ioseph scierit quod ignorauit. Sed non ob hoc Spiritus pater Christi existimandus est, ut Deus Pater uerbum genuerit, Spiritus uero hominem, sed quia eius ministerio natiuitas Christi adimpleta est.

»Pariet autem filium.« Parere tamen faciet sine dolore pariendi, sicut sine peccati uoluntate fuit conceptus. Hic monstrantur quatuor incerta uniuscuiusque nascentis, quia pariet filium qui uocabitur iehsu, qui saluum faciet populum suum. »Et uocabis.« O Ioseph, uocibus prophetarum non contradicas. Notandum quod iuxta Mattheum ad Ioseph,  iuxta Lucam ad Mariam uocare nomen pueri predictum sit, quia iehsu ad salutem utriusque sexus uenit. Iesum sequitur etymologia nominis, cum ait: »Ipse enim saluum faciet populum suum.« uere suus, qui saluus esse possit. »A peccatis.« Contra Iudeos, qui putant populum de captiuitatibus, non de peccatis per Christum liberandum. »Eorum.« Nota quod eius est salus, nostra uero sunt peccata.



HOMILIA IX. IN DIE SANCTO NATIuITATIS DOMINI.

 »In principio erat uerbum, et uerbum erat apud Deum, et Deus erat uerbum. Hoc erat in principio apud Deum. Omnia per ipsum facta sunt, et sine ipso factum est nichil,« et reliqua. Dominice natiuitatis diem, qua temporaliter natus est,  annua reuolutione colentes, libet oculos mentis ad contemplandam naturam Diuinitatis conuertere; et quia in tribus euangelistarum dictis, Matthei scilicet, Marci et Luce, modus humane natiuitatis describitur, ad consubstantialem Dei Patris essentiam, oportet beati Ioannis euangeliste dicta considerare. De cuius Euangelio locuturi, breuiter quidem, sed rationabiliter commemorandum uidetur, quare tam Domini dilectus discipulus, in ordine prophetarum ponatur extremus. Quia enim suum Euangelium scripsit nouissimus, ideo iure ponitur ultimus: iam uero tria Euangelia scripta erant atque in uniuersum orbem diuulgata. Per Mattheum quippe in Iudea, per Marcum uero et Lucam in gentibus. Ipse autem post ascensionem Domini, per sexaginta  ferme annos Euangelium suum, absque ullo adminiculo scribendi, Asie partibus predicauit; sed postquam a Domitiano, impiissimo Cesare ac crudelissimo tyranno, propter insuperabilem euangelizandi constantiam, in Patmos insulam exsilio esset relegatus eruperunt heretici in Ecclesiam, Marcion, Cerinthus, et Ebion, et alii filii diaboli, quos ipse in epistola sua Antichristos appellat, qui eam diuersis dogmatibus scindere conati sunt, dicentes Christum ante Mariam non fuisse. Postea uero cum, permittente piissimo rege Nerua, regressus de exsilio Ephesi moraretur, rogatus traditur ab uniuersis episcopis et presbyteris, ut quia iam in tribus euangelistarum libris, ut diximus, temporalem Domini natiuitatem  pleniter habebant expositam, eis de diuinitate sermonem faceret, et ad memoriam futurorum scriptum relinqueret, ut scilicet post eius recessionem de mundo, haberent fideles unde suam munirent et hereticorum falsa dogmata destruerent. Quod primum se negauit facturum, sed illis in prece perseuerantibus, non aliter hoc facere acquieuit, nisi prius triduano ieiunio omnes in commune Dominum precarentur. Quod cum libentissime ab omnibus factum esset, die tertia expleti ieiunii tanta Domini gratia, secundum sui nominis congruam interpretationem, dicitur repletus, et usque ad contemplandam diuinitatis naturam substantie ultra omnes homines raperetur, et regem in decore suo cernens, de ipso purissimo fonte diuinitatis hauriret quod nobis sitientibus  propinaret, et sic per totum sui Euangelii textum pauca de humanis actibus Saluatoris inserens, sufficienter ex diuinitate scripta reliquit. Unde bene in cena super pectus Domini recubuisse dicitur. Quia enim in pectore Iesu sunt omnes thesauri sapientie et scientie absconditi, inde gustans quam suauis est Dominus, nobis esurientibus cibum uite eterne est impartitus. Unde bene inter quatuor animalia aquile speciem rationabiliter habere describitur, quia sicut aquila pre ceteris auibus altius uolat, et pre cunctis animantibus iubar solis irreuerberatis oculis contemplatur, ita Ioannes pre cunctis hominibus subtilius ex diuinitate sensit, et pre cunctis mortalibus altius eterni solis naturam contemplatus est, dicens: »In principio erat uerbum,  et uerbum erat apud Deum, et Deus erat uerbum.« Alii enim euangeliste Christum in tempore natum describunt, ille uero ante omnia tempora eum fuisse commemorat, dicens: »In principio erat uerbum.« Alii eum subito hominem inter homines apparuisse commemorant, ille semper cum Deo Patre manere ostendit, dicens: »Et uerbum erat apud Deum.« Alii hunc uerum hominem describunt, ille uerum confirmat Deum, dicens: »Et Deus erat uerbum.« Alii corporaliter de Maria uirgine natum, temporaliter inter homines conuersatum fuisse asserunt, ille cum Deo Patre semper fuisse demonstrat, dicens: »Hoc erat in principio apud Deum.« Alii signa et uirtutes quas inter homines fecit, ille quod Deus erat per Filium omnem creaturam condiderit, manifestat,  cum ait:

»Omnia per ipsum facta sunt, et sine ipso factum est nichil.« Et mirabili ordine beatus Ioannes euangelista in exordio sui Euangelii, et fidem credentium roborat, et hereticorum falsum dogma damnat. Fuerunt enim heretici qui dicebant: Si ergo natus est Christus, erat tempus quando ille non erat. Quorum errorem euangelista in ipso exordio sui Euangelii destruit, cum dicit: »In principio erat uerbum.« Quia non dixit, in principio cepit esse uerbum, sed in principio erat uerbum, nullum tempus eius naturam antecessisse, sed ipsum ante omnia tempora semper esse, sicut ipse in Euangelio dicit: »Ego principium qui et loquor uobis .«  Et in Prouerbiis: »Dominus possedit me in initio uiarum suarum antequam quidquam faceret a principio, ab eterno ordinata sum, et ex antiquis antequam terra fieret .« Et iterum: »Quando preparabat celos, aderam, simul cum illo componens omnia .« Hinc per Psalmistam dicitur: »Priusquam montes fierent, aut formaretur terra et orbis a seculo usque in seculum tu es Deus .« Iterum fuere alii ueritatis inimici qui tres personas sancte Trinitatis negare uolentes, dicerent: Pater quando uult, Filius est; quando uult, Spiritus sanctus est: Filius quando uult Pater, quando uult Spiritus sanctus est; Spiritus sanctus quando uult, Pater est aut Filius, idem tamen unus est. Et horum falsissimum errorem uerax euangelista  dissipat, cum subiungit: »Et uerbum erat apud Deum.« Si enim alter apud alterum erat, manifestum est quia alia est persona Patris, alia Filii, alia Spiritus sancti. Nec Pater iuxta illorum fallaciam aliquando mutatur in Filium, aut Filius in Patrem, neque Spiritus sanctus in Patrem aut Filium, sed Pater semper est Pater, Filius semper est Filius, Spiritus sanctus semper est Spiritus sanctus. Non enim diuina natura uel substantia mutari potest, teste Iacobo Apostolo qui ait: »Apud quem non est transmutatio, nec uicissitudinis obumbratio .« Item fuerunt alii filii diaboli, qui Christum hominem tantum crederent, Deum uerum negarent. Et horum fallaciam spirituali mucrone euangelista amputauit, cum adiungit: »Et  Deus erat uerbum.« Congrua enim ratione ceternus Patri Filius uerbum dicitur, quia sicut nos interiorem cordis nostri uoluntatem per uerbum patefacimus, ita Deus Pater per Filium cuncta que uidentur operatus est, teste Psalmista, qui dicit: »uerbo Dei celi firmati sunt, et spiritu oris eius omnis uirtus eorum .« Siue uerbum Patris Filius dicitur, quia, ut ait Apostolus: »uirtus et sapientia est Patris .« De quo alibi Psalmista ait: »Eructauit cor meum uerbum bonum .« Fuerunt rursus alii qui Deum Christum quidem crederent, sed ex Maria exordium sumpsisse putarent, quorum unus mente captus dixisse fertur: Non inuideo Christo facto Deo, quia si uolo, possum fieri similis illi. Et horum nefandissimum  errorem sanctus euangelista opprimit, cum abhuc subiungit: »Hoc erat in principio apud Deum.« Ostendens illum non ex tempore incrementum sumpsisse, sed semper in ceterna substantia cum Patre esse. Item fuerunt et alii ueritatis inimici, qui quasdam creaturas a Deo, quasdam a quodam principe tenebrarum factas assererent, et hos destruit euangelicus sermo, cum adiungit: »Omnia per ipsum facta sunt, et sine ipso factum est nichil.« Que enim subsistunt, per ipsum facta sunt, sicut scriptum est: »Qui manet in eternum, creauit omnia simul.« Non quedam bona, quedam mala, ut illi putauerunt, sed omnia ualde bona, sicut scriptum est: »uidit cuncta que fecit, et erant  ualde bona .« Quod uero quedam creatura mala esse uidetur, propter peccatum hominis contigit, sicut per quemdam sapientem dicitur: Bestiarum dentes, scorpii et serpentes, omnia in uindictam creata sunt. Nam peccatum, quia subsistendi naturam non habet, non est a Deo creatum, sed a diabolo inuentum, et ideo nichil est; et quidquid non subsistit, nichil est, sicut de cultura idolorum Apostolus dicit: »Scimus quia nichil est idolum .« Fuerunt et alii heretici qui, diuine nature substantiam subtilius quam deberent perscrutantes, unigenitum Filium Dei in diuinitatis forma a Deo factum et non a Patre dicerent genitum, sicut fuit Arius, ut per hoc eum minorem Patre assererent, quod non ex Deo genitum, sed a Deo factum predicarent.  Quorum errorem uel dementiam fide armatus euangelista conculcat cum dicit: »Omnia per ipsum facta sunt.« Si enim omnia per ipsum facta sunt, ipse non est factus, qui omnia fecit: et ideo non creatura, sed creator: non factura, sed factor, in equalitate Patris credendus est, sicut ipse ait in Euangelio: »Ego et Pater unum sumus .« Et quia aliam creaturam rationalem rationabilis Dei sapientia creauit, ne putares eius uoluntatem esse mutabilem, ut subito uellet facere aliam creaturam quam in eterna sua dispositione non fecisset, rem necessariam euangelista subiunxit, dicens:

»Quod factum est. In ipso uita erat.« Qui uersiculus ita distinguendus est, ut primum dicamus, »Quod factum est;« deinde inferamus, »in ipso  uita erat.« Et est sensus: Quod factum est ab illo, in tempore apparuit, siue uiuens, siue uita carens; in ipso uita erat, id est in eius eterna sapientia etiam illa que non uiuunt, antequam crearentur, uiuebant, scilicet ante initium mundi, quia ut postea fierent dispositum erat, ac per hoc quasi factum erat, quia omnis creatura in ipso Filio Dei imaginata erat. Quod ut manifestius possit intelligi, de rebus uisibilibus exemplum adhibeamus, uerbi gratia: Faber lignarius pergit in siluam, inspicit arborem, cogitat ex illa facere arcam uel quodlibet uas; et cum arbor maneat adhuc non scissa, iam in eius sapientia quante longitudinis et latitudinis futura sit consideratur; cuius fabrica in eius arte ex eo uiuere comprobatur, cum tamen ex se non uiuat,  quasi aut uetustate aut igne consumpta fuerit, iterum eiusdem quantitatis et qualitatis nouit uas fabricare. Ita Deus omnipotens antequam mundum crearet, antequam mundi creaturas in proprias species formaret, in eius sapientia non solum que uiuunt, sed etiam que uita carent, uiuebant. Sed ne estimares omnem creaturam in hoc seculo uitam habere et illuminatam esse, recte subditur: »Et uita erat lux hominum.« Quod est aperte dicere quia ipsa uita et sapientia per quam cuncta sunt creata, et in qua per quamdam rationem, ut dictum est, uiuere dicuntur, lux est hominum, id est rationabilium creaturarum, non irrationabilium. Non enim bestie et pecora, sed homines illuminantur,  qui rationabiles sunt. Licet namque bestie uiuant, tamen non illuminantur, ut possint sapientiam et intellectum atque spiritum discretionis habere. Quibusdam enim creaturis tribuit esse, uiuere, sentire et non discernere, ut animalibus; aliis esse, uiuere, sed non sentire, ut arboribus; aliis etiam esse, nec uiuere, nec sentire, ut petris. Hominibus autem tribuit esse, uiuere, sentire atque discernere, unde bene illuminati sunt, qui ad imaginem Dei creati sunt. Sed et animalis quicunque est homo, non percipit ea que sunt Spiritus Dei . Sed quia nullam excusationem de ignorantia carnaliter uiuentibus eterna Dei sapientia reliquit, recte subinfertur:

»Et lux in tenebris lucet, et tenebre eam non  comprehenderunt.« Tenebre enim homines sunt iniqui, homicide, adulteri, raptores, immundi, et his similium patratores. De quibus per Ioannem dicitur: »Omnis qui odit fratrem suum, in tenebris est, et in tenebris ambulat, et nescit quo eat, quia tenebre excecauerunt oculos eius .« Unde et Apostolus credentibus ait: »Fuistis aliquando tenebre, nunc autem lux in Domino .« Sic lux in tenebris lucet, quia hi qui carnaliter uiuunt, de ignorantia excusationem habere non possunt, quando sapientes sunt ut faciant mala, bene autem facere nesciunt. Quia enim sensum rationalem, per quem et Dominum et eius uoluntatem possunt cognoscere, carnaliter uiuentes obtenebrant, lux in tenebris lucet, et tenebre eam non comprehenderunt.  Solet autem contingere aliquoties ut maioris sensus acumine, hi qui carnaliter uiuunt, splendeant quam illi qui simpliciter, sicut Dominus ait in Euangelio: »Filii huius seculi prudentiores filiis lucis in generatione sua sunt .« Igitur lux in tenebris lucet, quia quamuis iniqui homines non uideant lucem, id est Christum, tamen opera eorum mala uidentur a luce, scilicet a Christo, cuius oculis nuda et aperta sunt omnia, Psalmista teste, qui ait: »uultus autem Domini super facientes mala .« uerbi gratia, si ponatur cecus ad solem, sicut ipse non uidet lumen solis, sed circa confunditur ab ipso, sic predicti homines non uident Deum, sed uidentur a Deo: et ideo quia Deus hos uidet, lux in tenebris lucet, id est, in ipsis  hominibus; uel certe in tenebris lux lucet, quia ipsa sapientia per quam nos homines esse cognoscimus, et aliquid facere intelligimus, comparati iumentis insipientibus et similes facti, ueram lucem, id est, Deum, nos qui sumus tenebre, non comprehendimus. Unde bene dicit euangelista: »Et tenebre eam non comprehenderunt.« »Nulla quippe participatio, ut ait Apostolus, luci ad tenebras, nulla conuentio Christi ad Belial, nec pars fideli cum infideli .« Quia uero Dei lucem ineffabilem humana mens in tenebris posita, subito uenientem sustinere non poterat, ne in his tenebris remaneret, ipsa lux uentura, mundo premisit hominem ante se magni meriti, uelut lucernam ante diem luciferum  ante solem, per cuius testimonium et predicationem ad uidendam ueram lucem lippitudo mentis humane prepararetur, et cognosceretur Deus et homo. Si enim Domini lux subito nobis appareret, magis inde excecaremur quam illuminaremur. Sed paulatim Dominus per patriarchas et prophetas suum aduentum nobis denuntiare uoluit, ut, uerbi causa, sicut cum in ualle consistimus, orientem solem cernere non possumus, tamen in eius summitatem ascendentes, illius ortum resplendere uidemus, et scimus ipsum radiare cito: ita et Dominus per sanctos suos mentes nostras ad suam lucem contemplandam trahere uoluit. De quibus montibus fuit iste de quo et subditur:

»Fuit homo missus a Deo.« Ubi in primo uerbo  obedientie uirtus in illo commendatur, cum dicitur: »Fuit homo missus a Deo.« Non enim a semetipso, id est sua presumptione uenit, sed a Deo missus est. Aliud est enim a se uenire, aliud a Deo mitti. A se quippe uenit, qui presumptiue, in eo quod docet, suam gloriam querit. Unde de pseudoprophetis dictum est: »Ipsi ueniebant, et non mittebam eos: loquebantur, cum non preceperam illis «: ergo non erat de talibus Ioannes, sed potius ex illis erat quibus Saluator ait in Euangelio: Ego uos elegi de mundo, ut eatis, et fructum afferatis, et fructus uester maneat . A Deo quippe mittitur, qui in eo quod docet Dei laudem et animarum lucra querit, qualis erat Moyses, cui dictum est: »ueni, et mittam te in Aegyptum,« qualis erat Isaias propheta,  qui, dicente Domino: »Quem mittam, et quis ibit nobis ad populum istum?« Respondit: »Ecce ego, mitte me .« Talis erat Ioannes Baptista, de quo dicitur: »Fuit homo missus a Deo.« Qui uocabatur homo ille, sequitur: »Cui nomen erat Ioannes.« Ad quid autem missus fuit a Deo, manifestatur cum subditur:

»Hic uenit in testimonium, ut testimonium perhiberet de lumine.« Ut quid testimonium perhibuit de lumine? declaratur cum subinfertur: »Ut omnes crederent per illum.» Non dixit ut omnes crederent in illum, quia »maledictus homo qui confidit in homine ,« sed »ut omnes crederent per illum,« id est, per eius testimonium omnes crederent in Christum. Aliud est enim credere illum, aliud per illum,  aliud in illis. Credere illum, et per illum, ad fidelem hominem referri potest; credere autem in illum, nisi ad eum non pertinet, uerbi gratia: Credo Paulum, et per Paulum credo, id est, per eius predicationem, tamen non credo in Paulum, sed in Deum quem predicat.

»Non erat ille lux, sed ut testimonium perhiberet de lumine.« Queritur quare euangelista dicat de Ioanne dilecto Domini, et inter natos mulierum maiore, »non erat ille lux,« cum Dominus discipulis dicat: »uos estis lux mundi ,« sed a hec facilis patet responsio, quia alia est lux que illuminat, alia que illuminatur. Lux est que illuminat, que nec initium accipit, nec fine concluditur, nec  augmentum capit, nec defectum patitur, sed semper equalis permanet. Cui luci, id est Christo, si comparentur homines, tam minores quam perfectiores, tenebre computabuntur. Nam et nostra iustitia, si illius iustitie comparetur, iniustitia reputabitur. Illuminantur enim homines, ut lux sint, ab illo qui ait in Euangelio: »Ego sum lux mundi. Qui sequitur me, non ambulat in tenebris, sed habebit lumen uite .« Qualis erat iste Ioannes de quo Dominus alibi ait: »Ille erat lucerna ardens et lucens.« Ardens dilectione et amore, lucens sermone: sed non esse Ioannes lux dicitur, ad comparationem uere lucis, que omnes illuminat, et a nullo illuminatur. Tantum enim distat inter lucem que illuminat et que illuminatur, quantum inter lucernam et  luciferum et solem. Illa est igitur principalis lux de qua adhuc subditur:

»Erat lux uera que illuminat omnem hominem uenientem in hunc mundum.« Ubi cum »omnem hominem uenientem in hunc mundum« posuit, ostendit quia sine spirituali gratia, siue naturali ingenio illuminentur homines, tantum ab illo possunt illuminari a quo procedit omnis sapientia, cum quo fuit semper et est ante euum.

»In mundo erat, et mundus per ipsum factus est, et mundus eum non cognouit.« Hic manifeste euangelista in mundi uocabulo tres differentias ostendit. Aliquando enim mundi nomine sancti significantur, aliquando situs orbis terrarum, aliquando mundi amatores. Quod ergo ait: »In mundo  erat« ad sanctos pertinet, de quibus alibi Dominus dicit: »Non uenit Filius hominis ut perderet mundum, sed ut saluetur mundus per ipsum .« Et Paulus apostolus: »Deus erat in Christo, mundum reconcilians sibi .« Quod uero subiungit: »Et mundus per ipsum factus est,« ad situm pertinet orbis terrarum, iuxta illud quod Dominus ait in Euangelio discipulis: »Euntes in mundum uniuersum.« Quod autem infert: »et mundus eum non cognouit,« ad mundi pertinet amatores. De quibus alibi Dominus ait: Pater iuste, mundus te non cognouit. In eo uero quod ait: »In mundo erat,« ostendit per diuinitatem eum ubique esse presentem: quia nullo concluditur loco, uel excluditur, sed ipse est superior et ipse inferior, ipse interior  et ipse exterior. Legitur »in mundo erat,« id est in orbe terrarum. Quidam tamen »in mundo,« in sanctis hominibus exponunt. »Mundus per ipsum factus est,« quia omnis creatura per ipsum et ab ipso facta est ex nichilo. »Et mundus eum non cognouit,« id est, mundi amatores. Recte enim mundi amatores mundi nomine uocantur, quia mente et desiderio mundum incolunt. uisibiliter autem eum signa facientem, scilicet Iudei, uiderunt, et ipsum non cognouerunt. Nam celum cognouit, quando eo nato nouam stellam misit; mare cognouit, quando sub plantis eius se calcabile prebuit; terra cognouit, quando eo moriente contremuit; sol cognouit, quia radios suos in eius morte abscondit. Sed, ut  diximus, mundi amatores, scilicet Iudei, non cognouerunt. De quibus adhuc subiungitur:

»In propria uenit, et sui eum non receperunt.« In propria quippe uenit, quia non solum ex stirpe Iudeorum carnem assumpsit, sed etiam inter eos docuit, predicauit, signa et uirtutes inenarrabiles ostendit. »Sed sui eum non receperunt,« id est Iudei, quos sibi peculiariter prioribus temporibus uelut proprios asciuerat, quos in terra repromissionis, eiectis hostibus, habitare fecerat, quibus legis notitiam dederat, et ad quorum eruditionem prophetas miserat, et ex quibus nasci elegerat. Siue certe »in propria uenit,« quia in mundo apparuit per humanitatem, quem fecerat per diuinitatem. uenire quippe et abire, humanitatis est: manere et esse,  diuinitatis. »Sed sui eum non receperunt.« Id est, homines quos ad imaginem et similitudinem suam fecerat, magna ex parte in eum credere noluerunt. Sed nunquid omnes ab eius notitia alieni remanserunt? Non. Nam sequitur:

»Quotquot autem receperunt eum.« Illi eum receperunt, qui eum a Patre missum Filium Dei crediderunt. Sed quid eis profuit quod eum receperunt? »Dedit eis, inquit, potestatem filios Dei fieri, his qui credunt in nomine eius.« Ubi larga misericordia Dei ostenditur, quando qui serui non fuerant digni etiam filii uocantur: non per naturam, sed per adoptionis gratiam, ut hic heredes Dei per fidem coheredes efficiamur Christi per gratiam, iuxta quod idem Ioannes in fine Euangelii sui scripsit, dicens:  »Hec autem scripta sunt ut credatis, quoniam iehsu est Filius Dei, et ut, credentes, uitam habeatis in nomine eius .« Quid ergo benignius, quid misericordius, quam unicus Filius Dei, nolens manere solus, nostra carne sumpta, nos fecit Dei filios, et sibi adoptauit in fratres, ut quod ipse habebat per naturam, nos haberemus per gratiam? De quibus ipse dicit in Euangelio: »Quicunque fecerit uoluntatem Patris mei, qui in celis est, ipse meus frater, soror et mater est .« Et post resurrectionem discipulos fratres uocare dignatus, ait: »Ite, nuntiate fratribus meis.« Ad hanc adoptionem non uenit, nisi qui fide crediderit in nomine eius, quoniam sicut scriptum est: »Iustus ex fide uiuit, sine qua impossibile est placere Deo .« Et ne putares hanc natiuitatem carnalem esse et non spiritualem, recte subiungitur:

»Qui non ex sanguinibus, neque ex uoluntate carnis, neque ex uoluntate uiri.« In quo loco cum »ex sanguinibus« posuit, contra regulam artis grammatice fecit, quia apud grammaticos sanguis semper singulariter, et nunquam pluraliter enuntiatur secundum regulam. Sed non cure fuit euangeliste obseruare regulam artis grammatice, ut perfectius sensum explicare posset. Si enim diceret ex sanguine, uiri tantum uideretur significare semen, et non pleniter quod uellet exprimeret: cum uero dicit »ex sanguinibus,« uiri pariter et femine coniunctionem ostendit. Unde ne quis interrogaret  quare »ex sanguinibus« dixisset, exponendo subiunxit, dicens: »Neque ex uoluntate uiri, neque ex uoluntate carnis.« Carnem pro uxore posuit, iuxta illud quod scriptum est: »Hoc nunc os ex ossibus meis, et caro de carne mea.« Et: »Erunt duo in carne una .« Et Apostolus: »Nemo unquam carnem suam odio habuit, sed nutrit eam et fouet .« uel ex sanguinibus, id est, uitiis et peccatis, sicut per Psalmistam dicitur: »Libera me de sanguinibus, Deus, Deus salutis mee .« »Sed ex Deo nati sunt.« Qualiter uel quomodo ex Deo nascantur homines, ut filii Dei sint per adoptionem, Dominus alibi manifestat, dicens: »Nisi quis renatus fuerit ex aqua et Spiritu sancto, non potest introire in regnum Dei  .« Et iterum: »Quod natum est carne, caro est: et quod natum est ex spiritu, spiritus est .« Una est enim natura carnalis, altera spiritualis. Una uisibilis, alia inuisibilis.

»Et uerbum caro factum est, et habitauit in nobis.« uersiculus iste ex superioribus pendet; ac si diceret Euangelista: Ut homines per adoptionem filii Dei fieri possent, illud uerbum quod erat in principio, Deus apud Deum, illud, inquam, uerbum factum est caro, id est Deus factus est homo, non tamen in carne conuersus, assumens quod non erat, nec desinens esse quod erat, permanens Deus, factus est homo. Qui cuncta fecit in forma Dei, id est, cum esset Deus, factus est in forma serui, factus est qui fecerat, ut inueniretur qui perierat. Sed cum  dicit: »uerbum caro factum est,« carnis nomine perfectum hominem significat, qui constat ex anima rationali et carne. Usus namque Scripture est aliquando per solam animam, aliquando per solam carnem totum hominem significare. Anime nomine totus homo significatur, sicut scriptum est: »Descendit Iacob in Aegyptum in animabus septuaginta .« Iterum carnis nomine totus homo significatur, sicut scriptum est in Propheta: »Et uidebit omnis caro salutare Dei .« Non enim anime sine corporibus in Aegyptum descenderunt, nec caro sine anima salutare Dei uidere poterit, sed alibi, ut diximus, per solam animam, alibi per solam carnem totus homo significatur. Ita ergo et hoc in loco, cum dicit: »uerbum caro factum est,« non aliud est  dicere quam Deus homo factus est ex anima rationali, ut diximus, et carne. Fuerunt enim nonnulli heretici qui dixerunt Dominum carnem absque anima suscepisse. Si enim quod minus est fecit, utique et quod maius est suscepit. Qui enim pro liberandis animabus carnem suscepit, sine dubio humanam animam suscepit. De qua ipse loquitur: »Potestatem habeo ponendi animam meam, et iterum sumendi eam .« Et iterum: »Tristis est anima mea usque ad mortem .« Quod uero subditur: »Et habitauit in nobis,« ad illos specialiter pertinet, quibus uisibiliter apparuit, et cum quibus corporaliter conuersatus est. uel aliter, »habitauit in nobis,« ut habitaremus  in ipso, habitat in nobis protegendo, habitamus et nos in ipso ut protegamur ab illo. Ut autem inter nos habitare posset, »cum esset in forma Dei, non rapinam arbitratus est esse se equalem Deo, sed semetipsum exinaniuit formam serui accipiens, in similitudinem hominum factus, et habitu inuentus ut homo .« »Et uidimus gloriam eius, gloriam quasi Unigeniti a Patre.« Gloriam eius uiderunt in humanitate, qui uidere non poterant in diuinitate, quia quam ante incarnationem uidere non poterant, uidere postquam uerbum caro factum est. Gloriam igitur Dei latentis in homine, illi specialiter uiderunt, qui eum miraculis coruscantem conspicere meruerunt. Illi quoque eius gloriam manifestius conspexerunt, qui eum ante  passionem transfiguratum in monte contemplati sunt, audientes desuper uocem Patris intonantem: »Hic est Filius meus dilectus, in quo mihi complacui .« De quibus unus fuit iste Ioannes, de quo talia reuelata sunt, et per quem talia signa sunt monstrata, que nullus facere posset, nisi qui Unigenitus Patris esset. Nam et post resurrectionem Spiritus sanctus eosdem discipulos obumbrare atque replere dignatus est, ut per hec et unigenitum Dei cognoscerent Filium, et ex matre primogenitum. Sed est differentia inter unigenitum et primogenitum, quia non omnes primogeniti unigeniti, sed omnes unigeniti primogeniti uocantur. Primogenitum enim dicimus, non solum quem alii sequuntur, sed etiam quem nullus precedit. Ex eo autem quod  euangelista Mattheus ait: »Donec peperit filium suum primogenitum ,« occasionem trahere uoluerunt heretici, beate Marie uirginitatem infamare cupientes. Dixerunt enim eam alios filios post Dominum ex Ioseph habuisse, et ipsos esse uoluerunt qui in Euangelio fratres Domini appellantur, non considerantes quia fratres in Scripturis uariis modis uocantur. Aliquando enim natura fratres dicuntur, aliquando cognatione, aliquando gente, aliquando etiam dilectione. Natura, sicut Cain et Abel, Esau et Iacob, Petrus et Andreas. Cognatione, ut Abraham et Lot, iuxta quod ipse Abraham ait: »Ne, queso, sit iurgium inter me et te, et inter pastores meos et pastores tuos, fratres enim sumus .« Similiter Iacob et Laban, eodem  Laban dicente: »Num quia frater meus es, gratis seruies mihi?« Gente, sicut omnes Iudei fratres dicti sunt, dicente ipso latore legis Moyse: Si constituendo constitueris super te regem, non habebis potestatem alie gentis hominem constituere, sed eum qui sit frater tuus, id est de gente tua. Dilectione, sicut omnes Christiani fratres uocantur, Domino discipulis dicente: »Omnes enim uos fratres estis .« Eodem modo fratres Domini cognatione dicti sunt, quia de illius erant progenie. Ergo Dominus non solum unigenitus, sed etiam primogenitus dicitur, quod non solum alii ex Maria post eum nati non sunt, sed quia ante eum nullus. Quod autem subiungitur, »plenum gratie et ueritatis,«  singulari gratia Dei Filio in homine quem assumpsit datum est a Patre, ut ex quo homo esse inciperet, perfectus esset Deus, perfectus et homo. Nec eamdem gratiam ad mensuram accepit ut puri homines, sed factus homo plenus gratia fuit, sicut dicit Apostolus: »In quo habitat omnis plenitudo diuinitatis corporaliter .« Et Ioannes Baptista: Et de plenitudine eius nos omnes accepimus gratiam pro gratia. De qua plenitudine gratie per Psalmistam dicitur: »Unxit te Deus, Deus tuus oleo letitie pre consortibus tuis .« ueritate quoque plenus fuit, sicut ipse in Euangelio dicit: »Ego sum uia, ueritas et uita .«



HOMILIA X. DE SANCTO STEPHANO PROTOMARTYRE.

 »In illo tempore, dixit iehsu turbis Iudeorum: Ecce ego mitto ad uos prophetas et sapientes, et scribas, et ex illis occidetis et crucifigetis, et ex eis flagellabitis in synagogis uestris,« et reliqua. Narrat superior textus Euangelii qualiter Dominus, conflictum habens cum Iudeis, conuicerit eos homicidas et homicidarum filios, qui cum edificarent sepulcra prophetarum, et ornarent monumenta iustorum, dicentes: Quia si fuissemus in diebus patrum nostrorum, non essemus socii eorum in sanguine prophetarum. In hoc se filios eorum ostendebant, qui prophetas occiderant, quod animum plenum habentes inuidie, Christum eiusque discipulos persequebantur. Unde et Dominus adiungit,  dicens: Itaque testimonio estis uobismetipsis, quod filii estis eorum qui prophetas occiderunt, et uos implete mensuram patrum uestrorum. Ac si diceret: Quod illis defuit, uos implere cupitis. Illi occiderunt membra, uos caput persequimini: illi prophetas, uos ipsum Dominum prophetarum, qui ab eis predictus est, occidere desideratis, et me meosque discipulos, quos illi ideo quia non uiderunt, non occiderunt: uos uidentes, illorum desiderium implere desideratis. Quibus congruit quod subditur: Serpentes, genimina uiperarum, quomodo fugietis a iudicio gehenne? Recte ergo. uiperarum nomine isti uocantur, quia sicut ex uiperis uipere, et ex serpentibus serpentes nascuntur, sic isti ex uenenatis parentibus uenenatum animum trahentes,  Christum eiusque discipulos persequi moliebantur. Conuenit autem istis, quod uiperarum natura traditur esse, ut in conceptione moriatur pater, in parturitione mater. Quamuis enim diuersa sint genera uiperarum et serpentium, tradunt tamen tantummodo duas esse uiperas in partibus Arabie, ubi nulla habitatio hominum consistit, quia non solum homo si accesserit, uerum etiam si auis desuper uolauerit, a flatu earum interimitur. Quarum conceptio tarde euenit, sed quotiescunque euenerit, ita fit ut in conceptione moriatur pater, ut diximus, et in parturitione mater. Nam tempore conceptionis, mas caput in ora femine mittit, at illa pre nimio amore stringens caput illius abscindit. Cum uero tempus  parturitionis euenit, scinditur uenter matris, et sic filii egrediuntur, et ita fit ut in conceptione moriatur pater, et in parturitione mater. Unde uipera dicta est, quod ui pariat uel ui perire faciat. Tales ergo per similitudinem fuerunt Iudei, quia Christum, qui eos spiritualiter generare uenerat, crucis patibulo cruentis manibus tradiderunt, dicentes: »Crucifige, crucifige illum. Si hunc dimittis, non es amicus Cesaris .« Ecclesiam quoque, que spiritualis mater erat eorum futura, persecuti sunt primum in apostolis, per quos sancta Ecclesia regebatur, deinde in eorum successoribus, de quibus nunc dicitur: »Ecce ego mitto ad uos prophetas et sapientes et scribas.« Sed in exordio huius lectionis hereticorum dogma destruitur, qui dixerunt alium Deum  esse ueteris Testamenti et alium Noui, cum dicit: »Ecce ego mitto ad uos prophetas et sapientes et scribas.« Ac si diceret: Ego qui quondam ad Patres uestros misi prophetas et sapientes et scribas, idem ipse et non alius mitto nunc prophetas, et sapientes, et scribas. Fuerunt enim in ueteri Testamento prophete, sapientes, et scribe: fuerunt et in Nouo. In ueteri Testamento fuerunt prophete: Isaias, Ieremias, et multi alii; fuerunt sapientes: sicut Salomon et Samuel, et plures alii; fuerunt et scribe: qualis fuit Moyses, qui legem scripsit, et Ezras, qui post captiuitatem Babylonie, incensis bibliothecis, legem recuperauit. De quo scriptum est: »Ascendit Ezras de Babylone, et ipse fuit scriba uelox in lege Moysi .« In Nouo Testamento legimus  Agabum prophetasse, et quatuor filias Philippi . Et omnis qui futura mala cauere monet, et bona diligere, propheta est. Fuerunt sapientes, sicut apostoli, sicut euangeliste, qui dicta uel facta Dominica nobis scripta reliquerunt. De quibus Dominus in Euangelio: »Omnis scriba doctus in regno celorum, similis est homini patrifamilias, qui profert de thesauro suo noua et uetera .« Sed patres eorum ex illis occiderunt Isaiam, Ieremiam, et multos alios: isti autem Iacobum iustum de pinnaculo templi precipitauerunt, Stephanum quoque  lapidauerunt, Petrum et Andream crucifixerunt, et Paulum decollauerunt. Quod autem in synagogis suis flagellauerunt et persecuti eos fuerunt de ciuitate in  ciuitatem, liber Actuum apostolorum pleniter narrat, cum dicit: »quia ibant discipuli a conspectu concilii gaudentes, quoniam digni habiti erant pro nomine Iesu contumeliam pati .«

»Ut ueniat super uos omnis sanguis iustus.« Queritur quomodo omnis sanguis iustus super eos, quibus hec Dominus loquebatur, uenire dicatur, cum non ipsi omnem sanguinem iustum fuderint? Ad quod respondendum quod malorum generationi per imitationem se sociauerunt, ideo et in retributione uindicte participes eorum esse dicuntur. »A sanguine Abel iusti usque ad sanguinem Zacarie filii Barachie, quem occidistis inter templum et altare.« De Abel qui fuerit, uel quod a fratre per  inuidiam occisus sit, nulla est ambiguitas. Quod autem iustus fuerit, non solum in Genesi legitur, ubi eius munera Deo accepta esse memorantur, et ubi sanguis eius ad Dominum clamasse dicitur , sed etiam nunc testimonium ei perhibet, dicens: »A sanguine Abel iusti.« Queritur autem quis iste Zacarias fuerit, quia multos legimus Zacarias, et ne cuiquam errandi tribuatur facultas, adiunctum est »quem occidistis inter templum et altare:« Diuersa enim de hoc diuersi senserunt. Nonnulli dixerunt hunc Zacariam fuisse, qui inter duodecim prophetas minores undecimus ponitur, nomine patris ei consentiente, eo quod Filius fuerit Barachie, sed occisionis locus minime concordat, quia quomodo inter templum et altare occisus fuerit non reperitur,  maxime cum suo tempore templum ab his qui de captiuitate ascenderant reedificaretur, et idem Zacarias, quia prospera eius prophetaret, in magna ueneratione a populo habebatur. Alii dixerunt hunc Zacariam fuisse patrem Ioannis Baptiste, et propterea quod aduentum Domini uenturum, predicaret, a populo sit interfectus: sed hec opinio magis ex apocryphorum somniis et deliramentis descendit quam ex ueritate. Sed cum ab his excludimur, recurrit mens ad Regnorum libros, in quibus legimus quia, Ozia rege mortuo, cum Athalia impiissima regina locum eius suscepisset, et interficeret omne semen regium, tulit Ioiada pontifex unum de filiis regis, qui erat minor natu, Ioas nomine, et abscondit eum in templo Domini sex annis.  Septimo autem anno unxit eum in regem, iniitque cum eo fedus et cum omni populo, ut in lege Dei ambularet, quod et fecit cunctis diebus quibus uixit Ioiada. Mortuo autem Ioiada, successit ei in honore et ordine sacerdotali filius eius Zacarias nomine, uir bonus et iustus. Cumque Ioas declinare cepisset a lege Domini, frequenter arguit eum Zacarias. Propter quod odium regis incurrit, in tantum ut una die cum publice argueret eum, iratus rex iussisset eum lapidare in porticu domus Domini, qui cum moreretur inter lapides, ait: »uideat Deus et iudicet,« et sicut ipsa Scriptura adiungit: »Non est recordatus Ioas que pater eius fecisset ei bona, sed occidit collactaneum suum filium eius qui se nutrierat .« Hic est ergo Zacarias, qui occisus  est a Ioas rege, cuius iustitie Dominus testimonium perhibet, dicens: »A sanguine Abel iusti, usque ad sanguinem Zacarie, filii Barachie, quem occidistis inter templum et altare,« id est inter edem templi et altare incensi. Fecerat Salomon altare eneum, ut Regum narrat historia, ante fores domus Domini, in porticu templi, ut offerentur in eo sacrificia quotidie mane et uespere: quia altare aureum quod erat in domo Domini, non poterat sustinere omnia holocausta que offerebantur. Iuxta altare uero eneum fons Sile erat, ubi etiam lapides rubri apparent, unde et a simplicibus estimatur quod sanguine huius iusti uiri sint fedati. Sed cum Zacariam habemus, et occisionis consentiat locus,  nomen patris discordare uidetur, quia ibi legitur filius Ioiade, hic dicitur filius Barachie. Ubi quamuis possit prudens lector respondere, hunc fuisse iuxta ueterem consuetudinem fortasse binomium, et alibi Ioiadam, et alibi Barachiam fuisse nominatum, nos tamen dicimus, quia ubicunque in Latina lingua Scriptura deficit, recurrendum est ad Grecam uel Hebraicam proprietatem, ex quibus eadem Scriptura sumpserat originem, ut per interpretationem congruam conueniens appareat, quod ad litteram inconueniens sonat. Ioiada ergo interpretatur iustitia Domini, Barachias memoria Domini, Zacarias benedictus Domini. Quia ergo de iustitia Domini, et de memoria Domini nascitur benedictio Domini, iuxta congruam interpretationem nichil discordare uidetur  utrum Barachie an Ioiade filius legatur. Nam in Euangelio quo Nazarei utuntur, pro filio Barachie, filius Ioiade dicitur. Non autem sine causa putandum est quod Dominus beatorum martyrum mentionem faciens, hos duos specialiter nominare uoluit, Abel scilicet et Zacariam, cum ab initio seculi multi alii pro eius nomine fuissent occisi. Tales ergo ponere uoluit, per quorum martyrium omnium passiones significarentur, qui pro eius nomine passi fuerant, uel passuri erant. Per Abel uero, qui non propter predicationem, sed propter inuidiam in agro occisus, non reluctasse dicitur uel legitur, illi significantur qui simplices sunt in doctrina, firmi tamen in fide, qui scientes tantum Christum et hunc crucifixum, magis eligunt pro eius nomine mori,  quam eius fidem negare. Per Zacariam uero, qui sacerdos fuit in ordine pontificali, et non in agro, sed propter predicationem inter templum et altare est occisus, illi significantur qui magistri et doctores Ecclesie sunt, et propter constantiam euangelizandi, uel propter correptionem reproborum, martyrium sumpserunt. Quorum primus post Domini passionem fuit beatus Stephanus Leuita, cuius hodie festiuitatem celebramus, quia ad predicandum ordinatus ab apostolis, cum ex auctoritate diuine legis Christum Dei Filium doceret, reproborum manibus est lapidatus. Nec tamen inter lapides amisit patientiam, sed in oratione puram exhibuit conscientiam, supplicans pro lapidantibus et dicens: »Domine Iesu, ne statuas illis hoc peccatum, quia nesciunt  quid faciunt .«

»Amen dico uobis, uenient hec omnia super generationem istam.« Si quem mouet quomodo hec omnia super generationem unam uenire dicantur, cum nec Abel nec Zacariam ipsi occiderint, intelligat quia auctoritas sacre Scripture est, duas generationes commemorare, bonorum scilicet et malorum. De bonis legimus: »Generatio rectorum benedicetur .« Et iterum: »Hec est generatio querentium Dominum, querentium faciem Dei Iacob .« De malis uero, Generatio praua et peruersa. Et iterum: Generatio que non direxit cor suum. Et gens absque consilio, et sine prudentia. Unde et Dominus in Euangelio ait: »Generatio  praua et adultera signum querit .« Omnes ergo persecutores fidelium, a primo Cain usque ad ultimum qui uenturus est, in una generatione computantur, quoniam etsi diuulsi sunt in tempore, uniti sunt in mala uoluntate. Similiter et illi qui per bona opera generationi rectorum adherent, in futuro premium cum eis accipient.

»Ierusalem, Ierusalem, que occidis prophetas, et lapidas eos qui ad te missi sunt, quoties uolui congregare filios tuos quemadmodum gallina congregat pullos suos sub alas, et noluisti?« Cum Dominus ad Ierusalem loquitur, non ad saxa uel edificia putandus est loqui, sed metaphorice ad ipsos homines, ut per inhabitatum habitantes intelligas. Quos paterno planxit affectu, quia eorum interitum  cito presciebat esse uenturum, iuxta quod alibi legimus: »quoniam cum uidisset iehsu ciuitatem, fleuit super illam, dicens: Quia si cognouisses et tu.« Cum autem adiunxit, »que occidis prophetas et lapidas eos qui ad te missi sunt,« ostendit preteritis temporibus prophetas ad salutem eiusdem populi esse missos. Queritur autem quomodo Dominus dicat: »Quoties uolui congregare filios tuos, quemadmodum gallina congregat pullos suos sub alis, et noluisti,« cum alibi scriptum sit: »Omnia quecunque uoluit, Dominus fecit in celo et in terra, in mari et in omnibus abyssis .« Quia enim omnia que uult facit, quomodo filios Ierusalem congregare uoluit, et non congregauit? Ad quod dicendum est quia omnipotens Deus hominum  seruitia non uult habere coacta, sed spontanea et uoluntaria, ut inueniat in nostra bona uoluntate quod remuneret ex sua gratuita largitate; et ideo pius et omnipotens Deus, qui non uult mortem peccatoris, sed ut eonuertatur et uiuat, non propterea reliquit filios Ierusalem quia congregare non potuit, sed quia illos nolentes spontaneam uoluntatem exhibere, congregare noluit. Quod uero ait: »Quoties uolui congregare filios tuos,« et reliqua, tale est ac si diceret: Ego uolui, sed tu noluisti; ego quod meum est feci, sed tu quod tuum erat, non fecisti; ego pro tua salute ad te prophetas misi, sed tu eos interfecisti; ego ad te ipse ueni, et tu me recipere noluisti. uult enim Deus omnipotens omnes homines saluos fieri, et tamen non omnes saluantur, quia in  duritia cordis impenitentes perseuerant. Nec absque consideratione pretereundum est quod galline se comparauit cum filiis, cum filios Ierusalem congregare se uelle dixit. Gallina enim simplex et mitissima est auis, que dum pullos fouet ac nutrit, plumas erigit, et totam se hispidam reddit, alas deponit, uocem attenuat, et totam se infirmam exhibet, ut pullos fortiores reddat, bestiolis quoque et auibus insidiantibus pro salute pullorum usque ad mortem se opponit. Iuxta ergo hanc similitudinem Dominus galline se comparauit, quia ut nos de infirmis firmos faceret, et de terrenis ad celestia subleuaret, quasi infirmis exhibuit se infirmum, quando de celo descendit in terras, sciens quia »non est  opus sanis medicus, sed male habentibus :« et quasi totum se hispidum in passione reddidit qui mitis et mansuetus apparuit. De quo Isaias ait: »Et uidimus eum non habentem speciem neque decorem .« uocem attenuauit, quando pendens in cruce dixit: »Deus, Deus meus, utquid me dereliquisti ?« Et ut perfecta in nobis esset liberatio, morti etiam pro nobis se obtulit. Nec indignum debet uideri, si Redemptor noster in assumpta humanitate galline se comparauit hic, qui etiam uermibus se assimilauit, sicut ipse per prophetam dicit: »Ego autem sum uermis et non homo .« Et pulchre se galline comparauit, qui persecutorem suum Herodem uulpem nominasse legitur, dicens: »Ite, dicite uulpi illi, quia hodie et cras miracula faciam, et die tertia proficiscar  .« Callida enim bestiola uulpes insidiatrix et inimica galline comprobatur, ita quoque et Herodes callidus et ingeniosus gallinam persecutus est, quia Dominum cum exercitu suo spreuit. Pullis eius insidiatus est, quia apostolos persequi non destitit, et ideo persecutores Domini uulpibus comparantur, cum per prophetam dicitur: »Ipsi uero in uanum quesierunt animam meam. Introibunt in inferiora terre, tradentur in manus gladii, partes uulpium erunt .« Due autem ale galline quibus pullos fouet, duo sunt Domini Testamenta; aut due ale galline, Moyses et Aaron, per quos Dominus Isreliticum populum de Aegyptia seruitute liberauit: siue iehsu et Zorobabel, per quos eumdem populum de captiuitate Babylonie reduxit. Sed his  et aliis beneficiis ingratus, non solum credere noluit, sed etiam nutritorem suum morti tradidit. Unde et contingit eis merito quod subditur:

»Ecce relinquetur uobis domus uestra deserta.« Si quis corporalibus oculis intueatur, uidebit etiam ad litteram hanc Domini uocem esse impletam, quia domus Domini, que nobiliter in Ierusalem edificata fulgebat, propter incredulitatem illorum ad solum usque destructa est a Tito et uespasiano, ita ut non relinqueretur in ea lapis super lapidem. Unde et dudum discipulis Domino edificia ciuitatis ostendentibus, ait illis: »uidetis hec omnia? Amen dico uobis, non relinquetur hic lapis super lapidem, qui non destruatur .« Dicitur namque: »Ecce  relinquetur uobis domus uestra deserta.« Domus illorum ideo dicitur, quia deserta relicta est, que quondam domus Domini dicebatur, quando hostia et sacrificia in ea offerebantur, modo »domus uestra« dicitur, quia deserta relicta est. Spiritualiter autem domus Iudeorum deserta relicta est, quia illis in incredulitate perseuerantibus, Christum in cordibus suis hospitem non susceperunt, qui ait: »Ego ad ostium sto et pulso; si quis aperuerit mihi, intrabo ad illum, et cenabo cum illo, et ille mecum .« Impleta est prophetia Ieremie dicentis: Reliqui domum meam, dimisi hereditatem meam, facta est mihi hereditas mea quasi spelunca hyene, quod est paruum quidem, sed rusticum animal, nocte sepulcra  fodiens, et cadaueribus uescens mortuorum : cui merito comparantur Iudei, qui Christum negantes, omni immunditie et iniquitati se tradiderunt, dispersi de gente in gentem, et de regno ad populum alterum, relicti sine Deo, sine lege et sine sacerdotio, impleta in eis prophetia que dicit: »Famem patientur ut canes, et circuibunt ciuitatem .«

»Dico enim uobis, Non me uidebitis amodo, donec dicatis: Benedictus qui uenit in nomine Domini.« Hec sententia iuxta litteram tunc impleta est quando Dominus super pullum asine sedens, Hierosolymis appropinquans, honorifice a turbis susceptus est, quando cum ramis palmarum occurrerunt ei, dicentes: »Hosanna Filio Dauid, benedictus qui uenit  in nomine Domini.« uersiculus iste spiritualiter potius quam ad litteram est intelligendus, et est sensus: »Dico enim uobis, Non me uidebitis amodo, donec dicatis: Benedictus qui uenit in nomine Domini,« id est, me uobiscum in cordibus uestris manentem non habebitis, quousque me credatis Filium Dei ad salutem hominum a Patre esse missum.



HOMILIA XI. DE SANCTO IOANNE EuANGELISTA ET APOSTOLO.

 »In illo tempore, dixit iehsu Petro: »Sequere me. Conuersus Petrus, uidit illum discipulum quem diligebat iehsu, sequentem,« et reliqua. In serie huius lectionis tria sunt que nobis beatus Ioannes euangelista commendat, priuilegium scilicet  amoris Domini erga se, resolutionem sui corporis atque descriptionem Euangelii. Priuilegium amoris sui nobis commendat, cum dicit: »Conuersus Petrus, uidit illum discipulum quem diligebat iehsu, sequentem.« Resolutionem sui corporis ostendit, cum ait: »Et non dixit ei iehsu, non moritur, sed sic eum uolo manere.« Descriptionem Euangelii, cum subiungit: »Hic est discipulus ille, qui testimonium perhibet de his, et scripsit hec.« Sed ut exordia huius lectionis plenius intelligere ualeamus, libet superiora parumper attendere. Supra enim retulit idem Ioannes euangelista quia discipulis post resurrectionem Domini in conclaui residentibus, dixit ei Simon Petrus: uado piscari. Dicunt ei alii discipuli: uenimus et nos tecum. Ascendit ergo Simon Petrus,  et Thomas qui dicitur Didymus, et Nathanel, qui erat a Cana Galilee, et filii Zebedei, et alii ex discipulis eius duo. Illis frustra tota nocte in piscando laborantibus, mane stetit iehsu in littore, eorumque rete copiosa multitudine piscium repleuit. Egressisque illis ad terram, ait: uenite, prandete. In quo prandio Dominus Petrum ter an se amaret interrogauit. Cui, post trinam negationem, tertio confitenti suum amorem, tertio suas oues ei commendauit, dicens: Si diligis me, pasce oues meas, siue agnos meos. Post commendationem quoque ouium, quid pro eisdem ouibus passurus esset, intimare curauit, dicens: »Amen, amen dico tibi, cum esses iunior, cingebas te, et ambulabas ubi uolebas cum  autem senueris, extendens manus tuas, et alius te cinget, et ducet quo tu non uis.«---»Hoc autem dicebat, ait euangelista, significans qua morte esset clarificaturus Deum.« Et ne dura et intolerabilis Petro uideretur passio crucis, hanc suo exemplo pius magister lenire curauit, dicens: »Sequere me,« id est imitare me. Ac si diceret Dominus: Tanto ergo tolerabilius crucis passionem sustinebis, quanto in eius sufferentia mea te sequi uestigia recordaberis: ut sicut pro tua salute crucis patibulum sustinere non distuli, ita quoque et tu pro confessione nominis mei pati te debere memento. Quia eo gloriosorem palmam martyrii consequeris, quo ad hanc promerendam arctius iter magistri sequeris. Sequi enim Dominum, imitari est, sicut ipse dicit: »Si quis  uult post me uenire,« etc. . Et iterum: »Qui mihi ministrat, me sequatur .« Secutus est Petrus apostolus Dominum, quia pro ouibus sibi creditis crucis patibulum sustinere non distulit, sicut et ipse Dominus pro redemptione generis humani amplecti dignatus est, implens illud quod ait Ioannes apostolus: »Qui dicit se in Christo manere, debet sicut ille ambulauit, et ipse ambulare .« Iam uero post hec quid Dominus et Petrus fecerint, manifeste euangelista non declarat; tamen ex eo quod ait: »Conuersus Petrus, uidit illum discipulum quem diligebat iehsu, sequentem,« tacite innuit quia mox ut Dominus dixit Petro, »Sequere me,« surrexit a loco conuiuii et abire cepit. Cuius iussionem Petrus etiam ad litteram  implere desiderans, secutus est illum corporali gressu. Secutus est autem Dominum et Petrum ille discipulus quem diligebat iehsu, Ioannes scilicet nomine, cuius est hoc Euangelium. Neque enim a consectatu illius se indignum estimauit, cum etiam maioris dilectionis gloria pre ceteris a Domino amplexatum se nouerat. Nec incredibile est quod Petrus et Ioannes uestigio corporali Dominum sint secuti, quia necdum adhuc intelligebant quid spiritualiter significaret hoc quod Dominus Petro dixerat, »Sequere me.« Sed quia beatus Ioannes personam suam ex nomine innotescere noluit, designauit ex merito, cum dixit: »uidit illum discipulum, quem diligebat iehsu.« Diligebat enim eum iehsu, non exceptis ceteris singulariter solum, sed specialiter  inter ceteros unum. Omnes enim se diligere comprobauit, quibus ante suam passionem loquebatur, dicens: »Sicut dilexit me Pater, et ego dilexi uos, manete in dilectione mea .« Sed hunc pre ceteris diligebat, quem integritas uirginalis maiori dilectione fecerat dignum. Tradunt namque historie quod eum uolentem nubere, de nuptiis uocauit, et propterea quod a complexu carnali eum subtraxerat, spirituali dilectione eum fecerat esse digniorem. In eo autem quod ait: »uidit illum quem diligebat iehsu, sequentem,« morem sanctorum beatus Ioannes euangelista seruauit, cum proprium nomen tacens, alio indicio suam personam demonstrauit. Hanc enim consuetudinem habent sancti  uiri, ut quoties de se mira et magna loquuntur, ad aliam transeant personam, et sic de se quasi de alio loquantur: sicut fecit Moyses quando de se quasi de alio locutus est, dicens: »Et erat Moyses uir mitissimus super omnes homines, qui morabantur in terra .« Similiter et beatus Iob dicturus: »Et erat uir ille simplex et rectus, ac timens Deum,« de se quasi de alio premisit, dicens: »uir erat in terra Hus, nomine Iob. . »Hanc ergo humilitatem seruans beatus Ioannes, in tota serie sui Euangelii proprium nomen ponere uoluit. Dat autem et aliud indicium sue cognitionis beatus Ioannes euangelista, cum subiungit: »Qui et recubuit in cena super pectus Domini, et dixit: Domine, quis est qui tradet te?« In ultima cena quam Dominus  cum discipulis habuit suis, ut superius textus Euangelii narrat, discipulus ille supra pectus magistri recubuit: et cum diceret Dominus: Unus ex uobis me traditurus est, contristatis omnibus, innuente sibi Petro, interrogauit magistrum Ioannes, dicens: »Domine, quis est qui tradet te?« Et ne omnium conscientias dira suspicio torqueret, certos eos reddidit, dicens: »Qui intingit manum mecum in paropside, hic me tradet.« Quod autem discipulus ille supra pectus magistri recubuit, non solum presentis dilectionis indicium fuit, sed etiam futuri mysterii signum. Quia enim in pectore Iesu sunt omnes thesauri sapientie et scientie absconditi, merito ille supra pectus magistri recubuisse dicitur, qui de eius diuinitate altius et profundius ceteris erat descripturus.

 »Hunc ergo cum uidisset Petrus, dixit Iesu: Domine, hic autem quid?« Quia enim Petrus apostolus in extensione manuum, in cinctione alterius, in ductu quo nollet, suam passionem intellexerat significatam, uoluit scire de fratre et condiscipulo qua morte et ipse transiturus esset ad uitam. Et uidens eum sequentem, ait:

»Domine, hic autem quid? Dicit ei iehsu: Sic eum uolo manere, donec ueniam, quid ad te? tu me sequere.« Ac si diceret: Nolo eum per passionem martyrii presentis uite cursum consummare, sed sic eum uolo manere donec, ecclesiastica pace firmata, transitu naturalis mortis, perpetuam eum ducam ad uitam. Ubi putandum non est quod negauerit Dominus Ioannem pro sua fide multas tribulationes  esse passurum, sed predixit eum per martyrium presentem uitam non esse consummaturum. Nam in Actibus apostolorum publice uirgis cesus legitur, quando ibant discipuli a conspectu concilii gaudentes, quoniam digni habiti erant pro nomine Iesu contumelias pati . Et a Domitiano impiissimo Cesare in feruentis olei dolium missus legitur, ex quo tantum liber exiit a dolore corporis, quantum alienus erat a corruptione carnis. Nam in historia Ecclesiastica legimus eum ueneno esse potatum, et nichil mali passum, impleto in eo quod a Domino dictum fuerat: Et si mortiferum quid biberint, non eis nocebit. Postea uero propter insuperabilem constantiam euangelizandi, ab eodem  principe in Pathmos insulam exsilio est relegatus, ubi, consortio destitutus humano, consolationem promeruit angelorum. Ibi enim propria manu Apocalypsim scripsit, quam ei Dominus reuelare dignatus est, pro statu Ecclesie, presentis scilicet et future. Et ideo cum Dominus dixit: »Sic eum uolo manere donec ueniam,« non negauit eum corpore moriturum, sed per passionem martyrii non esse consummandum predixit. Sed sermonem sic manendi, ita quidem discipuli eodem tempore tractare ceperunt, quasi Ioannes iam non esset moriturus. Unde et subditur:

»Exiit ergo sermo iste inter fratres quod discipulus ille non moritur.« Sed hunc eorum errorem idem Ioannes corrigere curauit, cum subiunxit: »Et non  dixit iehsu Non moritur, sed, Sic eum uolo manere donec ueniam.« Morte enim corporis ueraciter mortuus est Ioannes, quia ex eo die quo primo homini dictum est: »Quocunque die comederis de ligno scientie boni et mali, morte morieris ,« nullus est qui gustet uitam qui non gustet mortem. Denique, etsi Elias et Enoch adhuc uiui esse creduntur, tamen sciendum est quia ad tempus mortem corporis distulerunt, non penitus euaserunt, quia temporibus Antichristi interficiendi sunt. Etsi Dominus in forma humanitatis mortem suscepit, nullus est qui mortem corporis euadere possit, Psalmista testante, qui ait: »Quis est homo qui uiuet, et non uidebit mortem?«  subauditur nullus. Denique sicut in Patrum litteris inuenimus,  cum longo affectus senio Ephesi moraretur, in tantum, ut, discipulorum manibus sustentatus, uix ad ecclesiam pergeret, sciens diem mortis sue imminere, iussit sibi preparari sepulcrum, et dominica die, post celebrationem missarum, et admonitionem factam discipulorum, perceptione corporis et sanguinis Domini seipsum muniuit. Ac deinde ualedicens fratribus, descendit in defossum sepulture sue locum quem sibi preparauerat, et quasi in lectulo, ita collegit se in sepulcro, atque oratione expleta, uidentibus discipulis, appositus est ad patres suos, tam extraneus a dolore corporis quam alienus fuerat a corruptione carnis. Quo in loco terra sensim ab imo dicitur ebullire, ita ut nonnulli eum crediderint uiuere. Sed quoniam, aliis apostolis per passionem  martyrii consummatis, ipse solus in pace Ecclesie naturali morte uitam finiuit, ideo a Domino dictum est: »Sic eum uolo manere donec ueniam.« Quod est dicere: Nolo eum per uiolentiam persecutoris uitam finire presentem, sed sic eum uolo manere, quoadusque ueniens ad uitam eum ducam perennem, et eterna remuneratione eum clarificem. Spiritualiter autem per hos duos discipulos, duas fidelium uitas, in quibus Ecclesia constat, accipere possimus, actiuam scilicet et contemplatiuam. Quarum una in labore est, altera in requie. Per Petrum enim, cui dictum est: »Sequere me,« actiue uite labor exprimitur, ad quam pertinet esurienti cibum, sitienti potum, nudo tribuere uestimentum, suscipere hospitem, uisitare infirmum,  sepelire mortuum, errantem corrigere, insipientem docere, pro ueritate et iustitia etiam, si necessitas fuerit, usque ad mortem certare. His autem qui in regimine positi sunt, qualiter subiecti uictum et uestitum habeant, intenta sollicitudine preuidere. Per Ioannem uero, de quo dictum est: »Sic eum uolo manere donec ueniam,« contemplatiue uite suauitas designatur, ad quam pertinet, remotis omnibus curis et sollicitudinibus, lectioni et orationi assidue insistere. Crebra quoque lacrymarum compunctione, pro peccatorum remissione et eterne uite perceptione, dulcissime suspirare. Sed tamen utrumque discipulum, utraque uita nullus ignorat esse perfectum, et actiua quidem uita generaliter ad omnes fideles pertinet, qui, se ab hoc seculo  immaculatos custodientes, mentem, manum, linguam in bono opere exercent. Contemplatiua uero illis maxime datur, qui post longa exercitia monastice uite, secreta loca eremi sibi eligunt, ubi absque impedimento hominum, lectioni et orationi insistere et soli Deo possint inherere, et quantum humana fragilitas patitur, aliquoties cetibus angelorum mente adiungi, dicentes cum Psalmista: »Ecce elongaui fugiens, et mansi in solitudine .« Hoc autem inter actiuam et contemplatiuam uitam distat, quia actiua hic incipit et hic finitur: contemplatiua uero hic habet initium, sed in futuro plenius perficietur. Quis enim in illa uita esurientibus tribuet cibum, ubi esurit nemo, cum panis sit ibi uiuus? Quis ibi sitienti potum tribuet, ubi est fons uiuus, ex  quo qui gustauerit, nunquam sitiet in eternum? Quis uestiet nudum, ubi stola est immortalitatis? Quis uisitabit infirmum, ubi qui infirmetur non est? Quis sepeliet mortuum, ubi regio uiuentium? Unde, sicut diximus, actiua uita hic habet initium et finem, mercede restante: contemplatiua uero hic habet initium, sed in futuro perfectionem habebit: quia »quod nunc uidet per speculum et in enigmate, tunc uidebit facie ad faciem .« Unde bene de Ioanne dictum est: »Sic eum uolo manere donec ueniam,« id est, eos quos gustu mee contemplationis inebriauero, semper proficere uolo, quoadusque me in die iudicii apparente, cum eterna remuneratione de fide transeant ad speciem. Iam enim descriptionem sui Euangelii beatus Ioannes nobis commendat, cum dicit:

 »Hic est discipulus ille qui testimonium perhibet de his, et scripsit hec.« Perhibuit quippe Ioannes Domino testimonium docendo, perhibuit recte uiuendo, perhibuit Euangelium scribendo, perhibet etiam quotidie, cum Euangelium quod scripsit in Ecclesia a fidelibus legitur uel auditur. Sed gratum forte uidebitur, si que occasio illi Euangelium scribendi fuerit, breuiter commemoremus. Nam post Domini ascensionem, per sexaginta ferme annos absque ullo adminiculo scribendi Euangelium predicauit. Sed cum propter insuperabilem constantiam euangelizandi, ut diximus, a Domitiano impiissimo Cesare in Pathmos insulam exsilio relegatus fuisset, irrumpentes in Ecclesiam Dei heretici Marcion, Cerinthus et Ebioni,  et ceteri filii diaboli, quos ipse in Epistola sua Antichristos appellat, diuersis dogmatibus eam scindere conati sunt, dicentes Christum ante Mariam non fuisse. Postea uero, cum permittente Nerua piissimo rege, de exsilio reuersus Ephesi moraretur, rogatus dicitur ab omnibus Asie episcopis et presbyteris, quia iam in tribus euangelistarum libris de humanitate Saluatoris satis scriptum habebant, ut eis de diuinitate sermonem faceret, atque ad memoriam futurorum scriptum relinqueret, maxime ad conuincendam illorum heresim, qui dicebat Christum ante Mariam non fuisse: quod primum se negauit facturum, sed illis in prece perseuerantibus, non aliter acquieuit, nisi omnes triduano ieiunio Dominum in commune precarentur. Quod cum fecissent, tanta  gratia Spiritus sancti dicitur fuisse repletus, ut usque ad contemplandam Patris et Filii eiusdemque Spiriritus sancti diuinitatem mente raperetur, et de eterne uite purissimo fonte potaret, quod nobis sitientibus propinaret. Unde et Euangelii sui tale est exordium: »In principio erat uerbum, et uerbum erat apud Deum, et Deus erat uerbum,« et sic per totum Euangelii sui textum, pauca de humanis actibus interponens, sufficienter de diuinitate Saluatoris scripta reliquit. Quam firmiter autem et absque ulla ambiguitate credenda sunt que Ioannes scripsit, ipse manifestat cum subiungit: »Et scimus quia uerum est testimonium eius.« Et nos ergo cum ceteris fidelibus uera credentes que scripsit, seruemus que docuit, ut perueniamus ad hoc quod promisit,  quod ipse prestare dignetur, qui cum Patre, etc.



HOMILIA XII. DE SANCTIS INNOCENTIBUS.

 »In illo tempore, apparuit angelus Domini in somnis Ioseph,« et reliqua. Herent sibi diuine lectiones, et frequenter una pendet ex altera, ita ut nonnunquam exordia subsequentis, facilius intelligantur ex consideratione precedentis, quod in hac lectione facile aduertimus, si illius superiora parumper attendimus. Supra enim retulit euangelica lectio, quia cum magos ab Oriente Hierosolyma uenientes, Herodes Bethlehem misisset, dixit eis: »Ite et inquirite diligenter de puero, et cum inueneritis, renuntiate mihi, ut et ego ueniens adorem eum .« Sed quia disponebat occidere, quem se promittebat adorare, illi ab angelo responso accepto in somnis ne redirent ad Herodem, per aliam uiam reuersi sunt in regionem suam. Statimque euangelista adiunxit, dicens: »Qui cum recessissent, ecce angelus Domini apparuit in somnis Ioseph.« Ubi considerandum, quod minister celestis angelus, insidias Herodis preuenit, monens cum puero fugere in Aegyptum, ne rabiem sui furoris Herodes, sicut in ceteros, in puerum Iesum explere posset. Sed forte queret aliquis, quare angelus Ioseph in somnis apparuit, cum legatur pastoribus uigilantibus apparuisse, et Domini natiuitatem nuntiasse? Sed ad hoc dicendum, quia in hac angelorum diuersa apparitione,  sanctitas simul et prudentia Ioseph commendatur: pastores enim, quia rudes erant, utpote pastores, et diuina mysteria dignoscere non poterant, necesse fuit ut illis angelus uisibiliter appareret, et occultum mysterium manifeste panderet. Ioseph uero, quia non solum sanctus, sed etiam prudens erat, non necesse fuit uigilanti apparere, sed tantum in somnis; quoniam, ut ait Apostolus, lingue in signum sunt, non fidelibus, sed infidelibus . Et quia illam angelicam uisionem discernere prudenter ualebat, illius Ioseph non solum carnis origine, sed etiam nominis consortio particeps, qui se somnio preferendum fratribus uiderat, et somnia prudenter interpretando, prelatus uel dominus Aegypti constitutus fuerat . Quantum autem  ad moralem sensum pertinet, angelus Ioseph in somnis apparuit, ut ostenderet quia illi ad angelorum consortium sunt peruenturi, qui a mundi impedimentis ac carnalibus curis uelut dormientes sunt alieni. Quasi ergo dormiens uigilat, qui mundi superfluas sollicitudines postponens, oculum mentis in amorem Dei aperit sicut Ecclesie uoce dicitur: »Ego dormio, et cor meum uigilat .« Quid autem in somnis angelus apparens dicat, audiamus: »Surge et accipe puerum, et matrem eius, et fuge in Aegyptum, et esto ibi usquedum dicam tibi.« Ubi notandum, quia non dixit, Accipe filium tuum, ut falso Iudei dicere uoluerunt, sed, »Accipe puerum,« id est accipe quasi baiulus et nutritius, non quasi pater proprius. Non dixit, accipe uxorem  tuam, ut Photiniani dicere uoluerunt, quamuis et sponse uxores dici possint, sed accipe matrem eius, id est, accipe quasi custos castitatis et sustentator fragilitatis, non ut uiolator uirginitatis. Fugit autem puer iehsu ante persecutionem Herodis, non quod mortem timeret, qui pro hominibus mori uenerat, sed ut tempore congruo, non quam persecutor inferre uolebat, sed quam ipse disposuerat, sustineret mortem, ostendens potestatem se habere ponendi animam suam, et iterum sumendi eam . Ordo enim rerum necessarius erat, ut prius miracula faciendo se Deum innotesceret, et postmodum mortem pro nostra redemptione sustineret, uidelicet turpissimam crucis. Quoniam dignum erat, ut quia primus  homo per lignum uetitum peccando ceciderat, per lignum sancte crucis restauraretur. Si enim tunc occideretur, quis eum Dominum cognosceret, excepto Maria, et Ioseph, et Elizabeth, et paucis aliis quibus Spiritus sanctus reuelauerat? Ab aliis enim qui eum nouerant, omnibus filius Ioseph putabatur, et ideo distulit mortem, non timuit, ostendens fidelibus suis, ibi rabiem persecutorum non esse timendam, ubi mortem suam ad aliorum uitam uiderint proficere: ibi autem esse mortem fugiendam, ubi eam ad nullius profectum uiderint prouenire, iuxta illud quod Dominus alibi ait: »Cum uos persecuti fuerint in una ciuitate, fugite in aliam .« Quare autem tam sollicite cum puero et matre eius fugere angelus in Aegyptum moneret, manifestat  cum dicit: »Futurum est enim, ut Herodes querat puerum ad perdendum eum.« Queret, inquit, ad perdendum, sed non inueniet ad interficiendum. Quanto autem studio Ioseph et sollicitudine paratus esset angelicis obedire preceptis, manifestatur cum subiungitur:

»Qui consurgens accepit puerum et matrem eius nocte, et secessit in Aegyptum.« Non enim noctis tenebras metuens, lucem exspectauit, non perfide gentis crudelitatem pauens, in alteram partem declinauit, sed »consurgens, accepit puerum et matrem eius nocte, et secessit in Aegyptum.« Magna potentia Domini, sed non minor eius claret humilitas. Ille enim ante faciem persecutoris fugere uoluit, cui angeli ministrant. Fugit Dominus in Aegyptum  idolis plenam, cunabula Iudee gentis relinquens, etiam ipso situ corporis ostendens, quod postmodum dicturus erat: »Non ueni uocare iustos, sed peccatores ad penitentiam .«

»Et erat ibi, usque ad obitum Herodis.« Quod nonnulli post quadriennii tempus, alii post biennii factum esse commemorant. Spiritualiter autem Maria et Ioseph, legem Synagogamque significant. Aegyptus quoque, que tenebre uel meror interpretatur, mundum significat, qui post Domini incarnationem in tenebris ignorantie, et umbra mortis uel meroris et angustie positus sedebat, sicut Apostolus dicit: »Tribulatio et angustia in omnem animam hominis operantis malum, Iudei primum et Greci .« Quasi enim Maria et Ioseph portantibus,  Dominus Aegyptum uenit quando lege et Synagoga precedentibus, mundum in tenebris erroris positum, sua uisitatione illustrauit, impleta prophetia Isaie, dicentis: »Ecce Dominus ascendit super nubem leuem, et ingredietur Aegyptum, et cor Aegypti tabescet in medio eius, et commouebuntur simulacra Aegypti,« et cetera que sequuntur. Nubes leuis, uirgo est Maria, que non est grauata semine uirili, et quasi super nubem leuem Dominus ascendens, Aegyptum intrauit, quando, carnem ex uirgine assumens, mundo uisibilis apparuit. »Ut adimpleretur quod dictum est per prophetam dicentem: Ex Aegypto uocaui filium meum.« Consuetudo est huic euangeliste, uidelicet Mattheo, ut frequenter suam narrationem oraculis prophetarum  confirmet. Quia enim Hebreis Hebreo sermone suum euangelium primus scripsit, ubicunque loci opportunitas se dedit, suam narrationem ex eorum libris confirmare studuit, unde cum dixisset Dominum monente angelo a parentibus in Aegyptum fuisse deportatum, adiecit continuo oraculum propheticum, dicens: »Ex Aegypto uocaui filium meum.« Hoc testimonium in Osee propheta legitur iuxta Hebraicam ueritatem, sed inter Septuaginta interpretes non habetur. Quia enim, Ptolemeo rege iubente, Scripturas in Grecum uertebant eloquium, Iudei prudenti consilio dicunt factum, ut ubicunque manifeste de filio mentio fieret, aut aliter interpretarentur, aut omnino pretermitterent, ne Ptolemeus,  qui unius Dei cultor uidebatur, trinitatem non intelligendo, in uarios deos incideret: unde plura in nostris codicibus leguntur, que in Septuaginta interpretibus non habentur, sicut est hoc : »Ex Aegypto uocaui filium meum.« Et illud: »Quoniam Nazareus uocabitur.« Et: »uidebunt in quem transfixerunt.« Nonnulli autem hoc testimonium de Numerorum libro sumptum uoluerunt esse, illud scilicet Balaam diuini, ubi scriptum est: »Deus ex Aegypto uocauit eum, et gloria eius quasi unicornis .« Quod quamuis de Iudeorum populo possit intelligi, qui de Aegypto ad terram repromissionis uocatus est, potest et de Filio Dei accipi, qui, post obitum Herodis, iterum monente angelo, ad terram Isrel est reuersus.

 »Tunc Herodes, uidens quoniam illusus esset a magis, mittens occidit omnes pueros, qui erant in Bethlehem et in omnibus finibus eius, a bimatu et infra, secundum tempus quod exquisierat a magis.« Quod autem ait, »Tunc Herodes uidens quoniam illusus esset a magis,« ad superiora Euangelii respicit, ubi dictum est, quia cum Herodes mitteret magos in Bethlehem, dixit: »Ite et interrogate diligenter de puero ,« et reliqua. Sed quia responso accepto in somnis ne redirent ad Herodem, per aliam uiam reuersi sunt in regionem suam, uidens suas insidias esse frustratas, iratus est ualde, quoniam illusus esset a magis. Et quia occulte perdere puerum non potuit, in manifestam persecutionem continuo exarsit. »Et mittens occidit  omnes pueros qui erant in Bethlehem, et in omnibus finibus eius.« Putabat enim, quod si omnes pueri occiderentur, unus quem querebat euadere non posset, non estimans, infelix, quia non est consilium, non est sapientia, non est prudentia contra Deum. Unde »a bimatu et infra« pueros iussit occidere, hoc est, a puero duorum annorum, usque ad puerum unius noctis. Quod uero dicitur: »Secundum tempus quod exquisierat a magis,« tradunt historie Iosephi et Hegesippi, quod eo tempore quando natum regem Iudeorum a magis audierat, accusantibus aduersariis, uocatus ab imperatore, Romam uenit: et cum uenisset ante Cesarem et uniuersum senatum, ut erat callidus animo et prudens eloquio, potentissime et honestissime purgauit quecunque  sibi fuerant obiecta. Cumque aliter ab inimicis putaretur, maiori gloria ab imperatore est exaltatus, in tantum ut ei regium diadema tribueret, et regnandi potestatem in Iudea confirmaret: et cum post duos annos in magna gloria in Iudeam esset reuersus, recogitans quod audierat a magis natum esse regem Iudeorum: »Mittens occidit omnes pueros qui erant in Bethlehem, et in omnibus finibus eius, a bimatu et infra, secundum tempus quod exquisierat a magis,« estimans, ut diximus, quod, omnibus occisis, unus effugere non posset. Quod autem nato Domino persecutio cepit, significatur per omne tempus uite presentis, non deesse futuros, qui electos Dei persequantur, sicut Dominus  ait in Euangelio: »Si me persecuti sunt, et uos persequentur .« Et Apostolus: »Omnes qui pie uolunt uiuere in Christo, persecutionem patientur .« Et sicut ait Scriptura: »uasa figuli probat fornax, et homines iustos tentatio tribulationis .« Quod uero pueri pro Domino occisi sunt, significat per humilitatis meritum ad coronam martyrii esse ueniendum, quod omnis, ut Dominus ait, qui se humiliat, exaltabitur. Puerorum enim innocentia, humilitatem significat simplicium. De qualibus Dominus ait: »Sinite paruulos uenire ad me; talium est enim regnum celorum .« Et iterum: »Nisi conuersi fueritis et efficiamini sicut paruuli, non intrabitis in regnum celorum.« Quando autem pueri, ut diximus, pro  Christo interfecti sunt, sed Christus qui querebatur non est inuentus, ostenditur quia persecutores martyrum corpora male tractare possunt et occidere, sed neque a uiuentibus, neque a morientibus Christum auferre, qui possunt dicere: »Siue uiuimus, Domino uiuimus: siue morimur, Domino morimur. Siue enim uiuimus, siue morimur, Domini sumus .« Per eos autem qui bimi occisi sunt, illi significantur qui perfecti sunt in opere et doctrina, qui cum bene uiuendo et recte docendo, aliorum nequitiam increpant, usque ad effusionem sanguinis decertant. Per illos uero qui infra, significantur simplices, qui, scientes Christum tantum et hunc crucifixum, magis eligunt mori, quam eius fidem negare. Quod autem non solum in Bethlehem,  sed etiam in omnibus finibus eius pueri occisi sunt, significatum est, quia non solum in Iudea, unde Ecclesia originem sumpserat, persecutio erat futura, sed etiam usque ad fines terre. Et quod Dominus propter persecutionem Herodis in Aegyptum fugit, significat electos propter persecutionem prauorum, aliquoties a propriis sedibus esse fugandos, exsilioque relegandos. Quod uero defuncto Herode, iterum angelo monente, ad terram Isrel reuersus est, significauit eosdem electos post compressam hereticorum falsitatem, ad proprias sedes esse reuersuros: quod de Hilario Pictauiensi, et Athanasio Alexandrino, et pluribus aliis legimus.

»Tunc adimpletum est, quod dictum est per Ieremiam prophetam dicentem: uox in Rama  audita est, ploratus et ululatus multus: Rachel plorans filios suos; et noluit consolari, quia non sunt.« Nostram superiorem narrationem Mattheus euangelista confirmat, cum suis sermonibus oracula infert prophetarum. Quod autem ait: »uox in Rama audita est,« non hic Rama nomen urbis uel loci, ut quidam putant, simpliciter sonat, sed potius in excelsum significat. Quod est enim dicere: uox in Rama audita est, idem est dicere, persecutionis procella longe lateque diffusa est. Queritur ad litteram, quomodo Rachel filios suos plorasse dicitur, cum Bethlehem, in qua pueri occisi sunt, non in tribu Beniamin, qui de Rachel ortus est, sed in tribu Iuda fuerit, qui de Lia sorore eius natus est? Ad  quod respondendum, quia tribus Iuda et Beniamin, ut uetus narrat historia, iuxta se hereditatem acceperunt, et funiculus sortis Beniamin prope Bethlehem perueniebat. Et quia Herodes preceperat non solum in Bethlehem, sed etiam in omnibus finibus eius pueros occidi, intelligimus per hanc occasionem permultos de stirpe Beniamin esse cesos, quos Rachel mater eleuata in excelsum uoce plorasse dicitur, ut persecutionis immanitas exaggeretur, quando ipsa mater egisse dicitur, quod ab eius tribu factum cognoscitur. Est et aliud quod in hoc loco prudens lector adiicere potest, quia sicut Genesis narrat historia , Rachel sepulta est prope Bethlehem, iuxta uiam que ducit Hebron, sicut titulus monumenti eius testatur. Quod ergo ab  aliis constat factum, ipsa prophetico more fecisse dicitur, ex cuius sepultura locus ille insigne nomen habebat . Spiritualiter uero Rachel  Ecclesiam significat, que recte uisus principium dicitur, quia, mundato cordis oculo, illius pulchritudinem contemplari desiderat, qui ait: »Ego principium qui et loquor uobis .« Ipsa quoque est ouis centesima, quam pius pastor inuentam propriis humeris imposuit, et sic reportauit ad gregem . Plorat ergo Rachel filios suos, quia Ecclesia pro persecutione fidelium gemit. Non uult autem consolari super eos, qui non sunt, quia illam consolationem non uult recipere, ut iterum redeant ad certamina seculi pugnaturi, qui regnant cum Christo  per martyrium coronati.

»Defuncto autem Herode.« Igitur Herodes, qui tantorum scelerum se fecerat auctorem, ut nec ab ipsius Domini persecutione manum traheret non poterat remanere inultus. Quia enim fraudulenter regnum Iudeorum primus ex gentibus adeptus fuerat, non solum Iudeis multa mala intulerat, uerum etiam in filiis propriis patricida exstiterat. Et super omnia mala, que longum est enumerare, cum Saluatorem mundi natum audisset, fellis inuidia commotus, ut unum perdere posset, quem ad regnandum audierat natum, omnes pueros in Bethlehem, et in omnibus finibus eius interficere iussit. Tantaque rabies eius animum succenderat, ut nec propter multitudinem morientium, nec propter paruulorum innocentiam, sua  seuitia cessaret. Propter quod diuina ultione percussus, immedicabilem passus est egritudinem. Erat enim febris, acerrima suspiria, et anhelitus assidui, spasmus quoque totius corporis, ita ut uix respirare posset. Hydropis morbus corpus attenuauerat, ita ut uestigia inflatione pedum grauarentur, interiora quoque uiscera tanto dolore urebantur, ut per secretum nature digerere uideretur. Prurigo quoque totius corporis in tantum intolerabilis erat, ut etiam uerenda putrida uermibus scaturirent. Inerat etiam et anhelitus fetidus, in tantum ut uix medicorum aliquis pro adhibendis medicaminibus ad eum accedere posset. Denique nonnullos medicorum in ipsa egritudine positus dicitur occidere precepisse,  quasi qui eius saluti prodesse possent, nec uellent. Insuper etiam famem sitimque intolerabilem sustinebat. Et quod grauius erat, omnis cibus et potus in fastidium ei erat. Insomnietatem talem sustinebat, ut dies noctesque peruigiles duceret. Quod si parum obdormisset, phantasma patiebatur, ut se obdormisse peniteret. Sed cum nimio amore presentis uite estuaret, iussit se deferri trans Iordanem, ubi erant aque calide, que etiam languentibus medicabiles dicebantur. Sed que aliis utiles erant, illi nichil profuerunt, ut intelligeret se diuina ultione esse percussum. uisum etiam fuit medicis, ut in fomentum olei tepidi eum deponerent. Quod cum fuisset ingressus, ita totum corpus eius resolutum dicitur, ut etiam oculi in similitudinem morientium  uersarentur, intercluderetur uox, et sensus abesset. Et cum post paululum amicorum et famulorum uocibus excitatus sensum recepisset, iussit se deferri Iericho. Cumque iam de sua uita desperatus esset, omnes principes Iudeorum ex singulis ciuitatibus et castellis ad se conuocatos, in custodia retrudi iussit. uocansque sororem suam Salomen, et uirum eius nomine Alexandrum, dixit: Noui Iudeos de mea morte gauisuros, sed honorabiles exsequias habere potero ex planctu lugentium, si uos meis uolueritis parere preceptis, ut mox cum ego spiritum exhalauero, omnes principes Iudeorum, quos in custodia reclusi, interficiatis. Sicque fiat, ut qui de mea morte gaudere cupiunt, suorum ciuium interitum lugere cogantur. Et ne ab eorum sanguinis  effusione manum retraherent, singulis quinquagenas argenti drachmas dari iussit. Cumque dolore ingenti angustiaretur, Antipatrum filium suum, quem quasi de nece paterna tractantem uinculis religauerat, iussit interficere, eo quod audita eius morte gauisus nuntiaretur. Iam uero tantis malis obsessus, et quia se uiuere non posse cognouerat, mortem accelerare cupiebat. Unde quadam die cum resedisset, iussit sibi dari pomum, et ad eius purgationem gladium. Cumque super sinistram recubuisset, ictum ferientis in seipsum librauit, seque propria manu percussit, atque statim uitam finisset, nisi unus ex amicis qui uicinior astabat, Achiab nomine, manum cum gladio retraxisset. Talem igitur Herodes habuit finem, qui propter Saluatoris odium, multum sanguinem  fuderat innoxium.

»Quo defuncto, ecce angelus Domini iterum apparuit in somnis Ioseph in Aegypto, dicens: Surge et accipe puerum et matrem eius, et uade in terram Isrel. Defuncti sunt enim qui querebant animam pueri. Qui consurgens, accepit puerum et matrem eius, et uenit in terram Isrel.« Et quia non dixit, defunctus, sed defuncti, ex his angeli uerbis intelligimus, multos principes Iudeorum cum Herode in nece Domini consensisse: et ideo diuina ultione actum est, ut multi ex his cum illo perirent, cum quo in nece Domini consenserant. Spiritualiter uero obitus Herodis, terminum significat inuidiose contentionis, qua nunc Iudea contra  Ecclesiam seuit. Quod autem post obitum Herodis puer iehsu ad terram Isrel est reuersus, significat, quia circa finem seculi ad synagogam est reuersurus, cum per predicationem Elie et Enoch in eum crediderint. Unde cum Aegyptum deferri iubeatur et fugere, hoc in nocte precipitur: cum uero ad terram Isrel reuertitur, nec noctis fit mentio: quia quos nunc propter incredulitatem in tenebris deserit, circa finem seculi credentes in lucem fidei recipiet.

»Audiens autem quod Archelaus regnaret in Iudea pro Herode patre suo, timuit illo ire.« Archelaus autem unus fuit de Herodis filiis, quem post se ad regnandum in Iudea Herodes instituerat, sed postea insolentiam eius accusantibus Iudeis, iudicio  senatus apud uiennam, que Galliarum est urbs, exsilio relegatus, uitam finiuit. Archelaus autem, qui uincens leo interpretatur, Antichristum significat. Qui ad tempus in sanctis uictoriam habebit, et quasi leo terribilis apparebit. In illam ergo partem qua regnabat Archelaus, Ioseph cum puero ire noluit, quia in illam partem populi Iudeorum, que in Antichristum creditura est, Christus per fidem non habitabit. Post necem autem Archelai Christus ad terram Isrel reuertitur, quia post interfectionem Antichristi synagoga in eum creditura est, ut ait Apostolus: »Cum plenitudo gentium intrauerit, tunc omnis Isrel saluus fiet .« Sed quia in Ecclesia manet et manebit, audiamus in ubi habitauerit.

»Et admonitus in somnis, secessit in partes Galilee,  et ueniens habitauit in ciuitate que uocatur Nazareth.« Quia enim Nazareth flos siue uirgultum interpretatur, significat Ecclesiam, que et florem habet munditie, et uirgultum uirtutum. Cuius uirgulti pulchritudinem admirabatur Sponsus in Canticis canticorum, dicens: »Que est ista que ascendit per desertum, sicut uirgula fumi ex aromatibus myrrhe et thuris, et uniuersi pulueris pigmentarii ?« Cui iterum uoce Sponsi dicitur: »Ego flos campi, et lilium conuallium .« Et quia Ecclesia de presentis uite amore ad celeste desiderium transit, recte etiam Nazareth Galilee dicitur, que transmigratio interpretatur. Quod autem subdidit: »Ut adimpleretur quod dictum est per prophetas, quoniam Nazareus uocabitur.«  Hoc testimonium, ut diximus, in Septuaginta interpretibus non habetur. Nonnulli enim de Isaie prophete libro sumptum esse uolunt, ubi scriptum est: »Exiet uirga de radice Iesse, et flos de radice eius ascendet .« Nos autem dicimus, quia si fixum de Scripturis posuisset Euangelista testimonium, non diceret prophetas, sed per prophetam. Omnes enim prophete Dominum Nazareum uocant, quia sanctum eum predicant. Ipse est enim de quo per Danielem dicitur : »Cum uenerit Sanctus sanctorum, cessabit unctio.« Et Dauid: »Non dabis Sanctum tuum uidere corruptionem .« Et iterum: »Scitote quoniam mirificauit Dominus Sanctum suum .«



HOMILIA XIII. DOMINICA INFRA OCTAuAM NATIuITATIS DOMINI


 »In illo tempore, erant Ioseph et Maria mater Iesu mirantes super his que dicebantur de illo,« etreliqua. Si superiora huius Euangelii consideremus, inueniemus non sine causa nec frustra Mariam et Ioseph miratos super his que de puero Iesu dicebantur; recolebant enim quod in eius natiuitate a pastoribus audierant angelos apparuisse, et gaudium omni populo nuntiasse, atque uirginem concepisse et peperisse. Recolebant eum a magis non solum adoratum, sed etiam quod mystica munera ei oblata uiderant. Recolebant quomodo a Simeone in manibus acceptum et benedictum uiderant, etiam et Annam  uiduam de eo prophetasse, et super his et huiusmodi mirabantur. Qui enim mirabilis est in sanctis suis, scilicet in uirtutibus sanctorum, mirabilior apparere uoluit in ipsis exordiis suis, siue in suis uirtutibus, sicut idem Euangelista alibi ait: »Stupebant autem omnes et mirabantur super prudentia et responsis eius, et uidentes admirati sunt :« ut scilicet Deum, qui in homine latebat, per exteriora signa demonstraret. Sed forte mouet aliquem, quare Euangelista patrem Saluatoris Ioseph appellauerit. Ad quod respondendum, quia non est oblitus, quod superius eum de Spiritu sancto conceptum, ex Maria uirgine natum descripserat, dicens: »quod enim ex te nascetur sanctum, uocabitur Filius Dei ,« sed aliorum opinionem secutus est. Excepto  enim Maria et Ioseph, et Elizabeth, uel Simeone, et paucis aliis quibus mysterium eius incarnationis Spiritus sanctus reuelauerat, ab omnibus Ioseph filius tunc putabatur: non quod uere iuxta Photinianos eius pater fuerit, sed quod ad famam Marie conseruandam, ab omnibus eius pater sit estimatus, ne lapidaretur a Iudeis quasi adultera, si uirum non haberet, et filium genuisset. Eo enim modo eius pater appellatus est, cum eum non genuerit, quo et uir Marie dictus est, cum eam non cognouerit: ubi et hoc dicere possumus, quia et multo expressius et consultius eius pater dici potuit, quem ex sua sponsa uirgine nouerat natum, quam si esset aliunde adoptatus. Cum enim publice leges permittant, ut extraneus filius in adoptionem assumptus,  omnia que simulati patris sunt, ita sibi uindicare, quasi proprius filius possit, multo etiam uicinius filius Ioseph dici potuit, qui de sua sponsa uirgine fuerat natus. Nam et nutritios et baiulos, patres consueuimus appellare, non quod carnaliter nobis patres sint, sed quod nutriendo paternum in nos ostendant affectum.

»Et benedixit illis Simeon, et ait ad Mariam matrem eius. Ecce positus est hic in ruinam et resurrectionem multorum.« Simeon senex, qui humanitatem Domini in mundo exspectauerat, postquam eum uidit, postquam manibus portauit, postquam benedixit, etiam Mariam et Ioseph benedicit. Ubi intelligendum est, quia in eo quod ait, »benedixit  illis,« non ad Christum a quo omnis benedictio procedit, teste Apostolo qui dicit: »Benedictus Deus et Pater Domini nostri Iesu Christi, qui benedixit nos in omni benedictione spirituali in celestibus in Christo ,« sed ad Mariam et Ioseph refertur, ut diximus. Intellexit enim illam omni benedictione esse dignissimam, que illum, qui est super omnia Deus benedictus in secula, ex se meruit generare. Unde angelus ait ad eam: »Benedicta tu in mulieribus, et benedictus fructus uentris tui .« Et Elizabeth: »Beata es que credidisti .« Et ipsa uirgo de se: »Ex hoc beatam me dicent omnes generationes .« Neque ab hac benedictione Ioseph extraneum putauit, qui pro magna sanctitate, et sponsus  Marie uocari, et Pater Saluatoris meruit appellari, ut et curam exhiberet uirgini, et baiulus esset infantis. Post hec prophetat in ruinam et resurrectionem multorum uenisse Dominum Saluatorem, ut intelligamus quia Christi natiuitas, non credentibus ruina, et credentibus resurrectio facta est. Quod uero ait, »Positus est hic in ruinam et resurrectionem multorum,« spiritu prophetie intellexit nonnullos ex Iudeis credituros, multos autem in incredulitate permansuros, iuxta illud quod ipse ait in Euangelio: »In iudicium enim ego in mundum hunc ueni, ut qui non uident uideant: et qui uident, ceci fiant .« Unde etiam et per prophetam lapis offensionis, et petra scandali appellatur, in quo qui non crediderit, cadet super eum: super  quem uero ceciderit, conteret eum. Quia illi qui in homine quem assumpsit scandalizati sunt, in Deum offenderunt. In ruinam enim uenit illis, quibus Dominus ait in Euangelio: »Si non uenissem et locutus eis fuissem, peccatum non haberent. Nunc autem excusationem non habent de peccato suo, quia uiderunt me, et odio habuerunt me gratis .« Et alibi: »Qui non credit, iam iudicatus est .« In resurrectionem autem illis uenit, de quibus ipse dicit: »uenit hora, et nunc est, quando mortui audient uocem Filii Dei, et resurgent .« In ruinam uenit illis, quibus ipse dicit: »Ego ueni in nomine Patris mei, et non suscepistis me .« In resurrectionem illis, de quibus alibi dicit: »Ego sum resurrectio et uita; qui credit in  me, etiam si mortuus fuerit, uiuet. Et omnis qui uiuit et credit in me, non morietur in eternum .« Et iterum: »Omnis qui credit in Filium hominis, habet uitam « et resurrectionem. Non solum autem ipse Christus, sed etiam et apostoli aliis in ruinam, et aliis in resurrectionem fuerunt. Illis in ruinam fuerunt, quibus dixerunt: »uobis quidem oportuit primum loqui uerbum Dei, sed quia repellitis illud, et indignos uos iudicatis eterna uita, ecce conuertimur ad gentes .« In resurrectionem illis, qui audire merentur ab Apostolo: »Si consurrexistis cum Christo, que sursum sunt querite, ubi Christus ,« etc. Nam predicatio ueritatis illis est in ruinam, qui audita negligunt:  illis in resurrectionem, qui libenti animo audiunt, et libentius faciendo complent. Sed si subtilius consideremus, inueniemus, quia non solum aliis in ruinam, et aliis in resurrectionem Saluator uenit, sed etiam uni eidemque homini in ruinam pariter et resurrectionem apparet, in ruinam scilicet uitiorum, et resurrectionem uirtutum. Omnis enim homo aut uitiis aut uirtutibus repletur. Quicunque hodie superbus est, si, audita Domini uoce, ubi ait: »Omnis qui se exaltat humiliabitur ,« et apostoli Petri: »Superbis Deus resistit ,« superbiam calcare, et humilitatem didicerit amare, in ruinam pariter et resurrectionem illi Saluator uenit. Similiter adulter siue fornicator, si ad predicationem Domini ubi ait: »Qui uiderit mulierem  ad concupiscendum eam, iam mechatus est eam in corde suo ,« et illud Apostoli: »Neque adulteri regnum Dei possidebunt ,« carnis sue desideria calcare et castitatem didicerit amare, in ruinam et resurrectionem pariter ei Dominus uenit. Siue alius iracundia plenus, fortasse manus effusione sanguinis polluit, si audierit ipsum dicentem: »Omnis qui irascitur fratri suo, reus erit iudicio :« iracundiam a corde expellens, caritatem diligit, ei Dominus in ruinam et resurrectionem pariter uenit. Ebriosus quoque aliquis uel crapulator audiens eius uerba, in quibus ait: »Ne grauentur corda uestra in crapula et ebrietate ,« uitium ebrietatis et crapule deserens, sobrietatem diligit, ei Dominus in ruinam et resurrectionem  pariter uenit. Raptor et ceterorum criminum sectator, si ad predicationem Domini uitia contemnere, et uirtutes studuerit habere, in ruinam pariter et resurrectionem illi uenit, quia cecidit uitium, quod male uiuebat, et resurrexit uirtus, que male iacebat. Et bene primum in ruinam, et post in resurrectionem uenisse dicitur: quia, nisi corruant uitia, uirtutes in homine resurgere non possunt, ipso Domino dicente: »Nemo potest duobus dominis seruire .« Unde Psalmographus nos admonet, dicens: »Declina a malo et fac bonum .« Cum quali ergo gaudio auditur, quod in resurrectionem multorum uenit, cum tali letitia audiendum est, quod in ruinam uenisse dicitur. Non autem in ruinam et resurrectionem omnium, sed multorum  uenisse dicitur, ut non intelligamus hoc non de corporali, sed de spirituali resurrectione esse dictum. Due enim sunt resurrectiones, una animarum, altera corporum. Et illi quandoque resurgent in corpore feliciter, qui modo resurgunt in anima ueraciter. »Et in signum cui contradicetur.« Hic manifeste Domini passio a Simeone prophetatur. Signum cui contradicendum predicit, uexillum crucis accipitur, cui contradixerunt Iudei blasphemantes, sicut apostolo Paulo dixerunt: »De secta autem hac notum est nobis, quod ubique ei contradicitur .« Non solum Domini passio signum fuit cui contradixerunt Iudei, sed etiam alia eius opera que fecit, signa fuerunt quibus contradixerunt heretici.  Quod enim uirgo concepit, et uirgo peperit, signum fuit, sed huic signo contradixerunt Manichei, negantes Christum uerum corpus assumpsisse, sed per uirginem Mariam uelut aquam per fistulam transisse. Quod uero animam pro nostra redemptione suscepit, signum fuit, sed huic signo contradixerunt Donatiste heretici; sed horum omnium contradictiones, diuine Scripture conculcat auctoritas. His enim qui dixerunt uirginem impossibile esse concipere et parere, et post uirginem permanere, contradicit sermo propheticus, qui ait: »Ecce uirgo concipiet et pariet filium, et uocabitur nomen eius Emmanuel, quod interpretatur nobiscum Deus .« Illis autem qui eum ueram carnem suscepisse negauerunt, fide armatus occurrit Apostolus, dicens:  »Qui factus est ei ex semine Dauid secundum carnem .« Et iterum: »Cum plenitudo temporis uenit, misit Deus Filium suum factum ex muliere, factum sub lege, ut eos qui sub lege erant, redimeret .« Illorum autem opinionem, qui dixerunt rationalem animam Christum non posse suscipere, destruxit ipse Dominus cum ait: »Tristis est anima mea usque ad mortem .« Et iterum: »Potestatem habeo ponendi animam meam, et iterum sumendi eam .« Et quia longum est ire per singula, omnia opera que fecit signa fuerunt, sed his signis contradixerunt reprobi homines.

»Et tuam ipsius animam pertransibit gladius.« Nulla docet littera, nulla commemorat historia,  beatam Mariam uirginem materialis gladii percussione ab hac uita migrasse, quamuis et si hoc fieret, non anima inuisibilis, sed caro corporali gladio posset transuerberari. Unde in hoc loco, gladii nomine, duram tribulationem et immanissimum dolorem, quem de Domini passione tolerauit, debemus intelligere. Licet enim Filium Dei non dubitaret, licet resurrecturum sine dubio crederet, nequaquam tamen putandum est, quod sine magno dolore potuerit uidere crucifixum, quem de sua carne immaculata nouerat natum. In cuius doloris magnitudine olim propheta dixisse putandus est: »O uos omnes qui transitis per uiam, attendite et uidete si est dolor sicut dolor meus .« Ipsum ergo dolorem, ipsum cruciatum, quem de eius morte sustinuit,  gladii appellatione Simeon signare uoluit cum dicit: »Et tuam ipsius animam pertransibit gladius,« quia usus Scripture est duram tribulationem gladii nomine appellare uel signare, sicut de Ioseph tribulationes Aegypti fortiter tolerante dictum est: »Ferrum pertransiit animam eius.« Possumus quoque et gladium, qui animam Marie pertransire dicitur, illum accipere, de quo ait Apostolus: »uiuus est enim sermo Dei et efficax, et penetrabilior omni gladio ancipiti, pertingens usque ad diuisionem anime et spiritus, compagum quoque et medullarum, et discretor cogitationum, et non est ulla creatura inuisibilis in conspectu eius .« Sed nunc et usque ad finem seculi animam Ecclesie gladius  pertransibit, cum non solum ab extraneis persecutionem patitur, sed etiam eos qui credere uidebantur, a fide et bona operatione retrolapsos gemit. Dolet enim ex eorum perditione, de quorum gaudebat salute: sicque multorum cordium cogitationes reuelantur, dum superbit impius, incenditur pauper. Quod uero subiungit, »Ut reuelentur ex multis cordibus cogitationes,« non solum ad passionem Domini pertinet, sed etiam ad resurrectionem. Ante enim quam in carne apparuisset, incertum erat quinam ex Iudeis in illum essent credituri, et qui in incredulitate permansuri: sed illo nato, multorum cordium cogitationes reuelate sunt, quia pastores ab angelis commoniti, ad eum adorandum festinauerunt: at uero Herodes, audita eius natiuitate,  turbatus est, et omnis Hierosolyma cum illo. Postea uero illo predicante in perfecta etate, et miracula faciente, multorum cordium cogitationes reuelate sunt, quia alii ad illum quasi ad magistrum ueritatis confluebant, alii quasi a seductore recedebant. Alii »dicebant quia bonus est, alii uero, Non; sed seducit turbas .« Alii dicebant: Si non esset hic a Deo, non poterat facere quidquam. Alii dicebant: »Hic homo non est a Deo, qui sabbatum non custodit .« Sed illo in cruce pendente, multorum cordium cogitationes reuelate sunt, quia alii dicebant, cum sine culpa eum morti tradi uiderent: »uere Dei Filiuserat iste .« »Alii irridentes dicebant: uah qui destruit templum Dei, et in triduo reedificat illud. Si Filius Dei est,  descendat de cruce, et credimus ei. Confidit in Deo, liberet nunc eum, si uult .«---»Alii percutientes pectora sua, reuertebantur .« Alii etiam eo sepulto insidiari uolebant, dicentes ad presidem: »Domine, recordati sumus, quia seductor ille dixit adhuc uiuens, Post tres dies resurgam. Iube ergo custodiri sepulcrum usque in diem tertium .« Et hoc est quod a Simeone dicitur, »et tuam ipsius animam pertransibit gladius, ut reuelentur ex multis cordibus cogitationes,« id est, ex irridentium et dolentium, scilicet malorum et bonorum.

»Et erat Anna prophetissa,« etc. Post Simeonis prophetiam Anna uidua introducitur, quia ordo rationis poscebat ut primum a uiris, deinde a feminis  Domini natiuitas testimonium acciperet. Quia enim omnem sexum et omnem etatem Dominus redimere uenerat, dignum erat, ut omnis etas in eius natiuitate testimonium perhiberet. Et quia prophetauerat copulata coniugio, prophetauerat uirgo, prophetauerat senex, etiam introducitur Anna uidua, ut nullus sexus, nulla etas in eius laude deesset, et impleretur illa prophetia, que dicit : »Laudate Dominum de celis, laudate eum in excelsis,« etc. Usque ad id quod ait: »Iuuenes et uirgines, senes cum iunioribus laudent nomen Domini.« Ubi etiam notandum, quia euangelista Anne officium, genealogiam, etatem et mores, uno uersiculo comprehendit, ut hanc ex omni parte dignam  esse ostenderet, que Domino testimonium perhiberet. Ad officium quippe pertinet, quod ait: »Et erat Anna prophetissa.« Ad genealogiam, cum adiungitur: »Filia Phanuel, de tribu Aser.« Ad etatem, quod subiungit:

»Hec processerat in diebus multis, et uixerat cum uiro suo annis septem, a uirginitate sua. Et hec uidua erat, usque ad annos octoginta quatuor.« Ad morum scilicet sanctitatem pertinet, quod subinfertur: »Que non discedebat de templo, ieiuniis et orationibus seruiens Domino nocte ac die.« In quibus uerbis nostra tepiditas reprehenditur, nostra segnitia redarguitur, qui ad orationem tarde conuenimus, citius quam necesse est recedimus, et nostre uite tempus in conuiuiis et superfluis locutionibus  occupamus. At uero cum esset Anna sexu fragilior, sed mente deuotior, »non discedebat de templo, ieiuniis et orationibus seruiens nocte ac die,« ante Apostolum implens illud apostolicum: »Sine intermissione orate, in omnibus gratias agite .« Ubi considerandum est, quia, etsi ad tempus recedebat propter corporalem necessitatem, tamen deuotione mentis semper in oratione perseuerabat, secundum Apostoli preceptum: »Siue manducans, siue bibens, siue aliud quid agens, omnia in nomine Domini nostri Iesu Christi .« Sicut ergo habent coniugate in Elizabeth quod imitentur, et uirgines in Maria quod sequantur, et senes in Simeone quod amplectantur, sic habent et uidue exemplum uiduitatis in Anna quod imitentur, ut discant,  non circuire domos, nec deliciose uiuere, non fabulis otiosis occupare linguam, sed in ieiunio et oratione semper seruiant Domino nocte ac die, ut in eorum numero computentur, de quibus ait Apostolus: »Que enim uere uidua est et desolata, sperat in Domino. At contra, uidua que in deliciis est, uiuens mortua est .« Discant ergo uidue secunda et tertia declinare coniugia. Discant etiam post uirorum suorum mortem, carnis uitare lasciuiam: quia Anna a uirginitate postquam amisit uirginitatem, septem annis cum uiro uiuens, octoginta quatuor uidua permansit. Pudeat igitur in senectute uiduas castitatem uiolare, quam Anna in iuuentute custodiuit. Insuper sane deuotio illius ostenditur, quia, cum haberet potestatem in secundis nuptiis se matrimonio copulare,  noluit hac potestate uti, sed etiam maluit in potestate Deo seruire, quam uiri amplexibus perfrui, adimplens illud quod ait Apostolus: »Nemo militans Deo, implicat se negotiis secularibus .« Et iterum: »Mulier innupta cogitat que sunt Dei, ut placeat Deo: que autem nupta est, cogitat que sunt mundi, ut placeat uiro .« Sed hec tanta instantia Domino famulabatur, ut merito de ipsa Euangelista diceret: »Que non discedebat de templo, ieiuniis et orationibus seruiens nocte ac die.« Quod enim tale ieiunium, talis afflictio, talis deuotio, talis oratio mercedem consequatur, manifestatur cum subditur:

»Et hec ipsa hora superueniens, confitebatur  Domino.« Confitebatur enim Domino, quia laudabat Dominum. Confessio namque in Scripturis aliquando ad peccatum pertinet, aliquando ad laudem. Nisi enim ad peccatum pertineret confessio, Psalmista non diceret: »Dixi, confitebor aduersum me iniustitias meas Domino, et tu remisisti impietatem peccati mei .« Et nisi ad laudem pertineret, alibi non diceret: Confitebor Domino nimis in ore meo, et in medio multorum laudabo eum. Unde ipse unigenitus Dei Filius, qui peccatum non fecit, in Euangelio ait: »Confitebor tibi, Pater, Domine celi et terre, qui abscondisti hec a sapientibus et prudentibus, et reuelasti ea paruulis .« Sed quia omnis qui Deum laudat, alios etiam ad laudandum eum prouocare debet, recte de  Anna dicitur: »Et loquebatur de illo omnibus, qui exspectabant redemptionem Ierusalem.« Nolens dare sanctum canibus, nec mittere margaritas suas ante porcos . Spiritualiter uero Anna uidua, sanctam significat Ecclesiam, que pro eo uidua dicitur, quia domini sui morte uiduata, reditum eius ad iudicium exspectat. De qua uidua per Psalmistam dicitur: »uiduam eius benedicens benedicam, pauperes eius saturabo panibus .« Hec est enim illa uidua que, iuxta Euangelium, quotidie interpellat iudicem, et de qua per quemdam sapientem dicitur: Nonne lacryme uidue ad maxillam eius, et exclamatio eius usque ad deducentem eas? Congruit autem mysteriis Ecclesie, quod Anna gratia Dei in nostra lingua dicitur. Et filia Phanuel, qui  facies Dei interpretatur, esse narratur: et de tribu Aser, qui inter duodecim patriarchas nascendi ordine habetur octauus, et interpretatur beatus, quoniam ut Ecclesia faciem Domini uidere mereatur, ab ipso ardenti amore illuminari desiderat, canens cum Propheta: »Ostende nobis, Domine, misericordiam tuam et faciem tuam, et salui erimus .« Et iterum: »Signatum est super nos lumen uultus tui, Domine .« Et ut ad resurrectionis beatitudinem peruenire possit, totum de Domini gratia accipit. Sed nec tempus quo in uiduitate permansit, a mysterio alienum est. Sicut enim per septem tempora annorum quo cum uiro suo permansit, tempus illud quod Dominus in carne fuit significat, ita anni octoginta quatuor quibus uidua perseuerauit, tempus  uite presentis, in quo Ecclesia semetipsam bonis operibus exercet significat. Septies quippe duodecim, octoginta quatuor faciunt, et septem quippe ad presentis uite cursum pertinent, qui per septem dies uoluitur. Duodecim quoque ad sacratum numerum duodecim apostolorum: quia per predicationem duodecim apostolorum, Ecclesia in presenti uita bonis operibus insistendum didicit, hoc est, bona opera facere cognoscit. Octoginta uero ad corporum resurrectionem pertinent: porro quatuor, ad doctrinam quatuor euangeliorum. Octauus quippe numerus ad mysterium Noui Testamenti pertinet, qui octaua die, id est dominica, conscribitur, in quo Dominus resurrexit, cuius gratia liberati sumus. Nam in reuolutione  hebdomadis octauus dicitur, quoniam una queque hebdomada ab eo in quo bonis operibus insistere, et futuram resurrectionem sperare didicimus, quasi duodenis septies multiplicatis, octoginta quatuor implemus.

»Et ut perfecerunt omnia secundum legem Domini, reuersi sunt in Galileam, in ciuitatem suam Nazareth.« Hic pretermisit Lucas Euangelista, quod a Mattheo sufficienter scriptum nouerat , scilicet quomodo propter persecutionem Herodis, angelo monente, in Aegyptum sit deportatus, et post eius mortem, iterum angelo monente, in Galileam in ciuitatem suam Nazareth reuersus. Usus est enim euangelistarum ut unus aliquando pretermittat quod ab alio dictum meminit.

 »Puer autem iehsu crescebat, et confortabatur plenus sapientia.« In hoc uersiculo duorum hereticorum dogmata destruuntur, Manicheorum scilicet, et Apollinaristarum. Manichei dixerunt Dominum uerum corpus non assumpsisse; horum dogma destruitur, cum Euangelista dicit: »Puer autem iehsu crescebat et confortabatur.« Nisi enim ueram carnem habuisset, nec crescere, nec confortari potuisset: quia in natura Dei, nec minui, nec augeri potest. Apollinariste dixerunt illum ueraciter humanam animam non assumpsisse. Et horum dogma destruitur, cum subinfertur, »plenus sapientia.« Sicut enim crescere et confortari ad corpus pertinet, sic sapientia repleri ad animam. In eo autem quod puer uocatur, et paulo minus ab angelis est minoratus,  crescere et confortari potest, quia pro nostra salute carnem suscepit. In eo uero quod ait, plenus sapientia, nec crescere, ut diximus, nec confortari; sed notandum in eo quod ait, »plenus sapientia,« quoniam non ad mensuram ueluti homines gratiam Spiritus sancti accepit, sed, sicut dicit Apostolus, in eo habitat omnis plenitudo diuinitatis corporaliter. Quod uero subiungitur, »Et gratia Dei erat in illo,« specialis gratia a Deo Patre homini Iesu Christo data est, ut ex quo homo esse inciperet, perfectus esset Deus et homo, humana assumens, et diuina non deserens. De quo Ioannes Euangelista dicit: »uidimus gloriam eius, gloriam quasi unigeniti a Patre, plenum gratie et ueritatis .« Cui Psalmista ait: »Unxit te Deus Deus tuus oleo letitie pre consortibus  tuis .«



HOMILIA XIu. IN CIRCUMCISIONE DOMINI.

 »In illo tempore: Postquam consummati »sunt dies octo, ut circumcideretur puer, et reliqua.« Quia mediatoris Dei et hominum circumcisionem hodierna lectione recitatam audiuimus, libet ad initia eiusdem circumcisionis animum conuertere, et quo tempore, uel ex quibus patribus exordium sumpserit, considerare, aut quam utilitatem habuerit, uel ob quam causam Dominus iehsu Christus, qui sine peccato in mundo uenit, uoluit eam suscipere. Ad quam rem instruendam liber Geneseos in promptu est, in quo legimus, quia post diluuium  exstitit uir quidam de semine Sem, filii Ne, nomine Heber, de cuius domo et familia egressus est Thare, qui genuit filium nomine Abram, cui dixit Deus: »Egredere de terra tua et de cognatione tua, et de domo patris tui, et ueni in terram quam monstrauero tibi .« Qui cum obediens esset Deo, exiens et nesciens quo pergeret, et reputatum illi esset ad iustitiam, uenissetque in terram Chanaan, et merito atque sanctitate cresceret, promisit ei Deus eamdem terram in hereditatem esse daturum, et semini eius post ipsum, cum non haberet filium . Cumque merito et sanctitate magis ac magis proficeret, precepit ei Deus ut circumcideret carnem preputii sui, dicens: »Circumcidetur omne masculinum in uobis, ut sit pactum federis mei inter me  et uos .« Et circumcisus est Abraham centesimo etatis sue anno, Isaac autem filius eius octaua die. Porro Ismel tredecim annos impleuerat. Ex eo tempore ritus et religio circumcisionis, a beato patriarcha Abraham sumpsit exordium. Si quis autem querat, quare eadem circumcisio data sit, intelligat uarias ob causas esse datam. Primum propter meritum fidei Abrahe, ut sicut fide distabat a ceteris nationibus, sic distaret etiam signo circumcisionis. Siue certe signam circumcisionis datum est ut populus qui ex eadem progenie nasciturus erat per signum circumcisionis peculiaris ac familiaris Deo agnosceretur. Siue aliter signum circumcisionis datum est, ut si qui ex eorum populo in prelio corruissent, ob signum circumcisionis cogniti, quia de stirpe sancta  descenderant, sepulture traderentur. uel certe, quia in tali membro circumcisio iussa est, per quod carnis origo propagaretur, significabatur tunc ille ex eodem semine carnem de uirgine assumpturus, qui uirginitatis amator, et uitiorum preputii esset amputator, Dominus scilicet iehsu Christus. Nec putandum est, paruam utilitatem suo tempore habuisse circumcisionem: sed sciendum quia tantum ualebat tunc circumcisio contra originale peccatum, quantum nunc ualet aqua baptismatis, excepto quod ille nondum uenerat, qui peccata soluere posset, uel qui ianuam regni celestis reseraret. Quoniam qui nunc per Euangelium dicit: »Nisi quis renatus fuerit ex aqua et Spiritu sancto, non potest intrare in regnum Dei ,« ipse tunc per legem clamabat:  »Masculus cuius caro preputii circumcisa non fuerit, peribit anima illa de populo suo, quia pactum meum irritum fecit .« Non quod infans recens natus, boni et mali ignarus, pactum Domini per se irritum facere posset, sed quia de illius radice omnes nascebantur, qui pactum Dei in paradiso irritum fecerat, aut circumcisione, aut aliis modis purificari indigebant, quia uinculo originalis peccati tenebantur astricti, dicente Psalmista: »Ecce enim in iniquitatibus conceptus sum, et in delictis peperit me mater mea .« Nec solum per circumcisionem, sed etiam per hostiarum oblationem plures Deum placare studebant, sicut exemplo patientie Iob discimus, qui se suosque liberos quotidianis sacrificiis  purificabat . Alii uero sola tantummodo fide saluabantur, sicut scriptum est in Habacuc: »Iustus autem ex fide uiuit, sine qua impossibile est placere Deo .« Nec putandum est, quod aliqua necessitate Dominus circumcisionem susceperit, qui immaculatam carnem ex uirgine sine peccato assumpsit, sed ideo circumcidi uoluit, ut etiam suo tempore circumcisionem sanctam fuisse et bonam ostenderet. Et ut omnem occasionem in se non credentibus Iudeis auferret, noluit patribus esse dissimilis, qui non uenerat legem soluere, sed adimplere . Siue certe circumcisionem corporaliter suscepit, ut in ipso carnalis circumcisio finem, et spiritualis haberet exordium. »Finis enim legis, ut ait Apostolus, Christus; ad iustitiam omni credenti  .« Et bene octauo die circumciditur iehsu, quia legis preceptum erat, Domino dicente: »Infans octo dierum circumcidetur .« Sed quamuis hoc frequenter in lege preceptum sit, non facile de aliquo in tota serie ueteris Testamenti scriptum inuenitur, absque solo duntaxat Isaac filio repromissionis, quod non sine mysterio credimus pretermissum. Circumcisio enim Isaac, Domini circumcisionem significabat. Circumcisio uero Domini nostram geminam circumcisionem significat, moderni scilicet temporis et futuri. Circumcidimur namque in presenti, cum qui per baptismum a peccatorum sordibus purificamur, et quidquid ad uetustatem ueteris hominis pertinet respuentes, induimus nouum, implentes illud quod ait Apostolus : »Exuite  ueterem hominem cum actibus suis, et induite eum qui renouatur de die in diem.« Et iterum: »Renouamini spiritu mentis uestre, et induite nouum hominem qui secundum Deum creatus est, in iustitia et sanctitate ueritatis.« Melius autem circumcidemur in futuro, quando mortalitas carnis nostre, in qua nunc peccamus, in immortalitate fuerit immutata, et soli Deo inherebimus, ut ait Apostolus: »Nos qui residui sumus, qui relinquimur, simul rapiemur cum illis in nubibus obuiam Christo in era, et sic semper cum Domino erimus .« Et quando iam non erit conflictus cum carne et sanguine, quando corpus quod corrumpitur non aggrauabit animam, nec terrena inhabitatio sensum multa cogitantem opprimet, sed absorpta morte in uictoria,  corruptibile hoc induet incorruptionem, implebiturque in illis, qui illo seculo digni inuenti fuerint, quod Dominus ait in Euangelio. »In resurrectione neque nubunt, neque nubentur, sed sunt sicut angeli Dei in celo .« Aequales enim angelis erunt, cum filii resurrectionis fuerint. Pulchre ergo circumciditur puer. Factus est enim puer, qui pueros querebat, id est puros. Quis est iste puer, nisi ille, qui cum sit magnus et laudabilis nimis, et cuius magnitudinis non est finis, propter nos puer fieri dignatus est? De quo scriptum est: »Ecce puer meus electus quem elegi, posui principatum super humerum eius, et uocabitur nomen eius Admirabilis, Consiliarius, Deus, Fortis, Pater futuri seculi, Princeps  pacis .« Quod autem die circumcisionis pueris nomina imponebantur, ex eo in consuetudinem uenisse arbitramur, quod beatus patriarcha Abraham, id est pater multarum gentium, cum signaculo circumcisionis augmentum et immutationem promeruit nominis, ut qui hactenus dicebatur Abram, id est pater excelsus, deinceps diceretur Abraham, id est pater multarum gentium, Domino dicente: »Quia patrem multarum gentium constitui te ante Deum, cui credidisti .« Nec solum ipse, sed etiam uenerabilis uxor eius augmentum nominis cum immutatione promeruit, ut que prius dicebatur Sarai, id est princeps mea, deinde diceretur Sara, id est princeps sanctarum feminarum, siue princeps domus. Unde errant qui putant nomen  Sare per duo rr scribendum. Primum enim apud Hebreos per sin, res, et iot elementum scribebatur. Sublato ergo iot elemento de fine nominis, additum est aleph, et dictum est Sara.

»uocatum est nomen eius iehsu, quod uocatum est ab angelo, priusquam in utero conciperetur.« Si quis autem querat, quando eius nomen ab angelo, antequam in utero conciperetur, uocatum sit, tunc sine dubio, quando ait angelus ad Mariam: »Aue, gratia plena, Dominus tecum, benedicta tu in mulieribus, et benedictus fructus uentris tui. Quod enim ex te nascetur sanctum, uocabitur Filius Dei. Ne timeas, Maria, inuenisti gratiam apud Deum, ecce concipies et paries filium, et uocabis nomen eius Iesum; hic erit magnus, et filius Altissimi uocabitur  .« Nec solum hoc sanctissimum nomen antequam conciperetur in utero ab angelo uocatum est, sed etiam longe antea patriarchis et prophetis predictum, quod Filius Dei homo factus, hoc nomine uocaretur uidelicet iehsu: quia iehsu Hebrea lingua, in nostra saluator siue salutaris dicitur. Ubicunque enim apud nos salutare legitur, in Hebreo iehsu habetur, sicut est illud: »Salutare tuum exspectabo, Domine .« Et Isaias: »Gaudens gaudebo in Domino, et exsultabit anima mea in Deo Iesu meo .« Et in Psalmis: »Memento nostri, Domine, in beneplacito populi tui, uisita nos in salutari tuo ,« et multa talia. Et non solum sanctum eius nomen a prophetis et patriarchis, antequam conciperetur, predictum est, sed  etiam ante omnia secula a Deo Patre prescitum et predestinatum, ut Deus homo factus iehsu uocaretur, id est saluator, ut sicut a Christo Christiani uocamur, sic etiam a Saluatore, saluati nuncuparemur: quia non est aliud nomen sub celo datum hominibus, ut ait Petrus apostolus, in quo oporteat nos saluari . Nec solum autem in etymologia nominis eius nostra salus continetur, sed etiam in ipsis litteris quibus hoc nomen apud Grecos scribitur, magna salus nostra inuenitur. iehsu enim apud Grecos sex litteris scribitur, . Que littere continent in se magnum numerum et in ipso numero magnum sacramentum, decem uidelicet et octo ducentos, septuaginta, quadringentos, et iterum ducentos,  qui simul iuncti fiunt octingenti octoginta octo: et denarius quidem numerus ad decalogum legis pertinet, quia decem precepta legis Moysi data sunt: octo autem, ad resurrectionem pertinent, quia octauo die Dominus resurrexit, et in octaua seculi etate resurrecturos nos monstrauit, iuxta illud quod in Salomone legitur: »Da partes septem, necnon et octo .« Septuaginta quoque ad penitentiam pertinent, quia ille populus qui Deo peccauit, per septuaginta annos in captiuitate Babylonis sub Nabuchodonosor rege fuit. Et cum de remittendis peccatis Petrus magistrum interrogasset, dicens: »Quoties peccabit in me frater meus et dimittam ei? usque septies? tunc iehsu ait illi: Non dico tibi usque septies, sed usque septuagies septies .« Centenarius quippe numerus perfectionem uite eterne significat, sicut de eodem Dominus, qui omnia sua pro eius amore reliquerat, ait: »Centuplum accipiet, et uitam eternam possidebit .« Huius numeri sacramentum, in ipsa digitorum computatione ostenditur, quando centenarius numerus de leua transit in dexteram, et circulum exprimens, fit in modum corone: illa corona eternam beatitudinem significat, quam pro bonis operibus se accepturum nouerat, qui dicebat: »Bonum certamen certaui, cursum consummaui, fidem seruaui, de reliquo reposita est mihi corona iustitie .« Et nos igitur in hoc sanctissimo nomine denarium numerum reperimus, cum decalogi mandata seruamus: tenemus octonarium, cum fidem  resurrectionis credimus: habemus et septuagenarium, quando peccata nostra flendo punimus. Tunc autem ad centenarium perueniunt, cum post corporalem resurrectionem ad summam et perfectam beatitudinem anime et corporis perueniunt, quia ibi erit omnis perfectio, ubi nulla fuerit corruptio, ibi perfecta letitia, ubi nulla tristitia, quando absterget Deus omnem lacrymam ab oculis sanctorum. Etiam non erit luctus, neque clamor, neque ullus dolor: quoniam priora transierunt, quando gaudium et letitiam obtinebunt qui redempti fuerint a Domino, et fugiet ab eis dolor et gemitus, et uenient in Sion letantes, et letitia sempiterna super capita eorum . Quod gaudium bene significat Isaac, qui de centenario patre natus, octauo die circumcisus,  risus interpretatur. Illum nimirum spiritualem risum uel gaudium significans, quod noster Isaac, Dominus scilicet iehsu Christus, promisit dicens: »Iterum uidebo uos; et gaudebit cor uestrum, et gaudium uestrum nemo tollet a uobis .« Et de quo per beatum Iob dicitur: »Os ueracium replebitur risu .« Et in laude Ecclesie: »Et ridebit in die nouissima .« Sed quia sermo de circumcisione Domini se intulit, libet intueri quid est, quod toto tempore ducatus Moysi, nullus ex filiis Isrel circumcisus fuisse legitur, excepto uno filio eius, quem uxor illius in itinere, ne ab angelo percuteretur, acutissima petra circumcidit, dicens: »Sponsus sanguinum tu mihi es.« Quid est enim quod iussio  Domini et consuetudo antiqua quadringentis obseruata sit annis, et ab ipso Moyse frequenter fieri commonita, ita per quadraginta annos sub suo tempore relicta est pene quasi nunquam esset? Non hoc sine causa, nec sine mysterio contigisse putandum est. Denique preputium quod sub Moyse creuit, idem populus qui sub eo incircumcisus remansit propter imminens bellum a successore eius Iesu Naue amputatum est, et hoc cultris petrinis trans Iordanem in campestribus Moab, contra Iericho. Breuiter ergo huius mysterium uideamus. Quid per Moysen, nisi lex figuratur? Quid per Iesu Naue, nisi gratia Noui Testamenti, que legi sucessit, exprimitur? Quid per preputium, nisi peccatum? Preputium ergo sub Moyse creuit, quia data lege, peccatum  amplius apparere cepit, teste Apostolo. »Lex iram operatur ,« et: »Ubi non est lex, nec preuaricatio. «---»Nam concupiscentiam nesciebam, nisi lex diceret, Non concupisces. Occasione autem accepta, peccatum per mandatum operatum est in me omnem concupiscentiam, et factum est quod erat ad uitam, hoc esse ad mortem .« Sed quia preputium, quod sub Moyse creuit, a Iosue amputatum est, significat quia peccatum quod lex ostendebat, non etiam auferebat: Dominus iehsu Christus conditor et ordinator Noui Testamenti, quem Iosue opere significauit et nomine, per gratiam Noui Testamenti non solum ostendit, sed etiam misericorditer dimisit. Lex enim, ait euangelista, per Moysen data est, gratia et ueritas  per Iesum Christum facta est . Unde bene cultris petrinis idem populus a Iosue circumcisus legitur, quia ille solus peccata dimittit, de quo ait Apostolus: »Petra autem erat Christus .« Sed quia Domini Iesu Christi corporalem circumcisionem celebramus, debemus ad nostram spiritualem circumcisionem animum inflectere: et quomodo non corpore sed spiritu circumcidi conueniat, considerare. Ideo enim ille corporaliter circumcisus est, ut nos spiritualiter circumcidi doceret, sicut ait Apostolus: »Dico enim Christum Iesum ministrum fuisse circumcisionis propter ueritatem Dei, ad confirmandas promissiones patrum .« Hoc autem summopere considerandum est, quia circumcisio spiritualis non unius membri, sed omnium  membrorum uitia amputare docet. Nec prodest iam circumcisio corporalis, ubi defuerit spiritualis. Unde Moyses legislator, cum mundissima Dei uerba audisset, incircumcisum se labiis conquestus est, dicens: Obsecro, Domine, mitte quem missurus es. »Non enim audiet me Pharao, presertim cum sim incircumcisus labiis.« Et Stephanus protomartyr quosdam circumcisos corpore, incircumcisos autem corde redarguit, dicens: »uos incircumcisi corde et auribus, semper Spiritui sancto restitistis, sicut patres uestri.« Ex quibus colligimus, sicut diximus, quia circumcisio spiritalis non unius membri, sed omnium uitiorum debet esse amputatio. Circumcidendi sunt oculi ab illicito uisu, ne uideant mulierem  ad concupiscendam eam. Unde et ipsa ueritas in Euangelio loquitur, dicens: »Qui uiderit mulierem ad concupiscendum eam, iam mechatus est eam in corde suo.« Ut ueraciter cum Propheta dicam: »Auerte oculos meos ne uideant uanitatem.« Et iterum: »Oculi mei semper ad Dominum,« et reliqua. Et cum beato Iob: »Pepigi fedus cum oculis meis, ut ne cogitarem quidem de uirgine.« Circumcidende aures sunt, ne libenter audiant uerba detractionis, falsitatis, murmurationis, et his similia, sed semper parate sint ad audiendum uerbum diuinum, ut impleatur illud in nobis: »Beati qui audiunt uerbum Dei, et custodiunt illud.« Et cum beato Iob dicere ualeamus: »Auditu auris audiui te, Domine.« Et cum Isaia: »Dominus Deus  aperuit mihi aurem.« Et cum Psalmista: »Audiam quid loquatur in me Dominus Deus.« Et iuxta illud quod propheta admonet, dicens: »Sepi aures tuas spinis, ne libenter audiant uerba detrahentium .« Circumcidende sunt nares ab illicitis odoribus, ne per illecebras odoris animus in consensum delectationis cadat, sed secundum Apostolum, semper Christi bonus odor simus Deo in omni loco. Circumcidenda est lingua a maledictionibus, periuriis, falsitatibus, murmurationibus, et a consuetudine otiosi sermonis, nonnunquam etiam propter taciturnitatis custodiam a bono colloquio conuenit abstinere, ut cum Propheta dicere possimus: Dixi, Custodiam uias meas, ut non delinquam in lingua mea. Posui ori meo custodiam, cum consisteret  peccator aduersum me. Obmutui et humiliatus sum, et silui a bonis: »Mors enim et uita in manibus lingue .« Et qui custodit os suum et linguam suam, custodit ab angustiis animam suam. Tota enim nostra uita quodammodo per linguam commaculatur, nisi sub taciturnitatis custodia teneatur, quia, sicut ait Apostolus, »Corrumpunt bonos mores colloquia mala .« Nam sicut Iacobus apostolus ait: Qui se putat religiosum esse, non refrenans linguam suam, sed seducens cor suum, huius uana est religio. Et in lege uas quod operculum non habet, inter immunda uasa computatur. Et Psalmista nos admonet, dicens: »Prohibe linguam tuam a malo, et labia tua ne loquantur dolum.« Circumcidamus manus ab effusione  sanguinis et lesione proximi, et semper eas paratas habeamus ad operandum quod bonum est, ut habeamus unde tribuamus necessitatem patientibus. Et cum Psalmista dicere queamus: »Lauabo inter innocentes manus meas, et circumdabo altare tuum, Domine.« Et cum Ecclesia, »Manus mee distillauerunt myrrham, et digiti mei pleni myrrha probatissima .« Circumcidamus pedes, ne festinent ad effundendum sanguinem, et discordias seminandas, sed potius ad Ecclesiam conueniant, ad orationem studiosius properent, et inter fratres pacem et concordiam portent, ut adimpleatur illud quod dicitur: »Beati pedes euangelizantium pacem, euangelizantium bona.« Quod ut facere possimus,  supplices cum Propheta rogemus: »uias tuas, Domine, demonstra mihi, et semitas tuas doce me.« Et iterum: »Gressus meos dirige secundum eloquium tuum.« Et rursus: »Perfice gressus meos in semitis tuis, ut non moueantur uestigia mea.« Nec solum exteriora, sed etiam que interiora sunt, circumcidere debemus, id est cor, ut abstineamus nos a malis et immundis cogitationibus, et prauis delectationibus, et iniquo consensu, ne per assiduitatem cogitationis, in consensum delectationis cadamus, quia, ut Dominus ait: De corde exeunt cogitationes male. Et sicut Salomon nos admonet, dicens: »Omni custodia serua cor tuum, quoniam ex ipso uita procedit .« Hanc spiritualem circumcisionem predicabat propheta tenendam esse, cum  dicebat: Circumcidite preputia cordium uestrorum. Et iterum: Circumcidimini Domino Deo uestro, et nolite circumcidere carnes preputii uestri. De hac ipsa Moyses legislator ait: In nouissimis diebus circumcidet Deus cor tuum et cor seminis tui. Et si taliter circumcisi fuerimus, et hic circumcisionis Domini participes erimus, et in futuro regem in decore suo uidere merebimur. Quanta autem gloria preparanda sit ei, qui spiritualiter circumciditur, Isaias propheta indicat, qui cum dixisset: »Quis poterit habitare ex uobis cum igne deuorante, aut quis habitabit ex uobis cum ardoribus sempiternis?« adiecit continuo, de spirituali circumcisione. »Qui ambulat in iustitia, et loquitur ueritatem, qui proiicit auaritiam ex calumnia, et excutit manus suas  ab omni munere, qui obdurat aures suas ne audiant sanguinem, et claudit oculos suos ne uideant malum, iste in excelsis habitabit, munimenta saxorum sublimitas eius; panis ei datus est, aque eius fideles sunt, regem in decore suo uidebunt oculi eius .« uerum considerandum est diligentius, ne forte spiritualem circumcisionem, inani gloria surripiente, propter appetitum humane laudis seruemus, quod pro solius diuini amoris gratias agere debemus. Ipse enim se amore circumcisionis priuat, qui spiritualem circumcisionem non propter amorem Dei, sed propter inanem gloriam seruat, in exemplo Sichimitarum, qui religionem circumcisionis non propter amorem Dei, sed propter carnis sue desideria explenda susceperunt: et ideo  non solum mercede priuati sunt, sed etiam tertia die quando grauissimus dolor uulnerum inerat, ipsi una cum ruina sue ciuitatis perierunt.« Dignum est enim, ut qui in presenti uita spiritualiter circumciduntur, in meliorem circumcisionem, id est, immortalem que sanctis repromissa est, semper animum teneant. Unde bene de Domino, qui octaua die circumcisus est, adhuc subditur:

»Et postquam impleti sunt dies purgationis eius secundum legem Moysi, tulerunt illum in Ierusalem, ut sisterent eum Domino,« id est, sanctificarent. Dominus iehsu Christus qui non uenit legem soluere, sed adimplere , non solum circumcisus est octaua die, cum non indigeret: sed  etiam triginta et tribus diebus post hec ab ingressu templi se abstinuit, iuxta ritum legis: non quod ullo modo purificari indigeret, quod nullius originalis peccati uinculo tenebatur astrictus, sed ut ostenderet, cum quanto studio et sollicitudine euangelii precepta obseruare debeamus, quando illa precepta legalia que per seruum dederat, cum tanta diligentia obseruauit. Decretum namque legis erat, ut puer recens natus octaua die circumcideretur, et tricesima tertia die post hec una cum oblatione sua in templo presentaretur. Quod nulla necessitate, sed sola uoluntate Dominus uoluit obseruare, ut ostenderet suis temporibus legem sanctam fuisse et bonam, et in seipso regulam nostre religionis dignatus est demonstrare. In eo quod prius  templum noluit ingredi, quam circumcideretur et purificaretur, ostendit, quia Ecclesiam intrare non possumus, nec corporis et sanguinis eius participes esse, nisi prius ab originalis peccati immunditia per baptismum simus purificati, iuxta illud quod ipse dicit: »Nisi quis renatus fuerit ex aqua et Spiritu sancto, non potest intrare in regnum Dei .« Adhuc iuxta sacratiorem intelligentiam, in eo quod prius templum ingredi noluit, quam circumcideretur, et dies purificationis impleret, ostendit, quia in templo eterne beatitudinis, quod est in celo, nequaquam intrabimus, nisi in presenti uita per penitentiam et bona opera fuerimus purificati, teste Propheta: »Non habitabit iuxta te malignus, neque permanebunt iniusti ante oculos tuos .«  Et sicut per Paulum dicitur: »Caro et sanguis regnum Dei non possidebunt. Neque corruptio incorruptelam possidebit.« Quia sicut dicit Augustinus de agone Christiano: Celeste corpus erit, ubi nulla corruptio. uel caro et sanguis, opera carnis et sanguinis intelliguntur, et eos Dei regnum non possessuros, qui perseuerabiliter ista dilexerint. Quod in ipsius materialis templi constructione prefiguratum est, quando lapides, ex quibus domus Dei edificata est, alibi cesi, et alibi deportati, in edificatione inuenti leguntur, ita ut scriptum est: »Non est uox mallei audita neque securis in domo Domini, cum edificaretur .« Sicut enim Ierusalem, que uisio pacis interpretatur, celestem significat patriam, sic domus Dei eternam significat cum Deo habitationem  sanctorum, que edificatur ex lapidibus uiuis et pretiosis, id est animabus sanctorum. De quibus per Isaiam prophetam dicitur: »Lapides uiui uoluentur super terram.« Et iterum: »Ecce ego sternam per ordinem lapides tuos, et fundabo te in sapphyris .« De talibus Petrus apostolus dicit: »Et uos tanquam lapides uiui superedificamini domus spiritualis .« Lapides ergo ex quibus domus Dei edificatur, alibi ceduntur, et alibi in edificio ponuntur: quia anime sanctorum in presenti uita per penitentiam et eleemosynas, et cordis compunctionem, atque proximorum compassionem, purificantur et quodammodo tribulationibus poliuntur, ut in templo eterne beatitudinis apti inueniantur.  In cuius domus edificatione aptum se inueniri optabat spiritualiter lapis, qui dicebat: »Unam petii a Domino, hanc requiram, ut inhabitem in domo Domini omnibus diebus uite mee: ut uideam uoluptatem Domini, et uisitem templum eius .« Cuius pulchritudinem idem Psalmista admirans, ait: »Quam dilecta tabernacula tua, Domine; concupiscit et deficit anima mea in atria Domini.« uerum si diligentius uerba legis scrutemur, inueniemus non solum Dominum Iesum Christum a iugo legis solutum, sed etiam sanctam eius genitricem a uinculo legalis obseruantie esse liberam. Sic enim legitur Leuitici duodecimo de immunditia mulieris puerpere, mundatione et oblatione eius. Locutusque est Dominus ad Moysen dicens: »Loquere filiis Isrel, et dices  ad eos: Mulier si suscepto semine peperit puerum, immunda erit septem diebus, iuxta dies separationis menstrue, et octaua die circumcidetur infantulus; ipsa uero triginta tribus diebus manebit in sanguinis purificatione. Omne sanctum non tanget, nec ingredietur in sanctuarium .« Ubi considerandum est quia non ait, omnis mulier que pepererit puerum, immunda erit, sed que suscepto semine pepererit, ad distinctionem illius que non ex semine uiri, sed ex obumbratione Spiritus sancti concepit et peperit Filium Dei. Illa enim sola nulla immunditia tenebatur obnoxia post partum, quam nulla immunditia precessit ante partum. Et ideo sicut Dominus iehsu Christus nulla necessitate, sed sola uoluntate legem obseruauit, sic eius sancta genitrix,  non coacta, sed spontanea iugo legis se subdidit, ut ostenderet suis temporibus legem sanctam et bonam fuisse. Quod uero subiungit:

»Sicut scriptum est in lege Domini, quia omne masculinum adaperiens uuluam, sanctum Domino uocabitur,« Consuete narrationis ordinem secutus est euangelista. Ex eo enim tempore quo Dominus, primogenita Aegyptiorum percutiens, filios Isrel de Aegyptia seruitute mirabiliter liberauit, omnia primogenita eorum sibi offerri precepit, tam ex hominibus quam ex iumentis, non solum mundis, sed etiam immundis: ita duntaxat, ut munda queque Domino offerrentur, immunda uero aut mutuarentur mundis, aut occiderentur. Unde in lege precipitur : »Primogenitum asini mutabis oue,« hominis  uero primogenitum pretio redimebatur. Cuius redemptio erat post unum mensem quinque siclis argenti. Sic enim ait Dominus Moysi: Precipe filiis Isrel, ut omnia sanctificent mihi primogenita sua: mea enim sunt primogenita eorum, pro primogenitis Aegyptiorum. Sed nunquid illa primogenita omnia sancta fuerunt? Nunquid Achab sanctus, et illi sancti fuerunt, qui cum ex primogenitis nati essent, perdite uixerunt? Non. Sed omnia illa primogenita figuram primogenitorum Sancti sanctorum, id est, Domini nostri Iesu Christi tenuerunt, qui unigenitus ex Patre, primogenitus est ex matre: qui merito sanctus dicitur, quia peccatum non fecit, nec inuentus est dolus in ore eius. De quo per Psalmistam dicitur:  »Non dabis sanctum tuum uidere corruptionem .« Mystice uero in hoc precepto nos commonemur, ut omnia primogenita nostra Deo offeramus, id est, quidquid bonum et iustum in nostris operibus inuenimus, eius gratie, non nostris meritis reputemus, dicentes: »Non nobis, Domine, non nobis, sed nomini tuo da gloriam.« Si autem immundum aliquid parimus, id est, si peccatum in opere perpetramus, aut occidamus malum quod latebat, et radicitus euellamus, iuxta Apostolum, »mortificantes membra nostra que sunt super terram .« Et iterum: »Non regnet peccatum in uestro mortali corpore. Aut certe mutuemus ea mundis, declinantes a malo, et facientes bonum: ut sicut exhibuimus membra nostra seruire immunditie et iniquitati ad  iniquitatem, ita seruiamus munditie in sanctificatione .« Nam potest quis mortificare membra, et non facere bonum, sed cum mortificans membra bonum facit, tunc mutuat uitium bonis. Siue, ut quidam tradunt, quia masculum et feminam mulier primogenitis parit, sed si masculum pepererimus, id est, fortia uirtutum, Deo, ut dictum est, offeramus. Si autem feminam, id est immundam actionem in nostris operibus peperimus, aut mutuemus mundis, aut redimamus quinque siclis. Hominis ergo primogenitum, quia sine peccato esse non possumus, quinque siclis argenti redimimus quando per quinque sensus corporis bona opera et dignos fructus penitentie facimus. Ex eo uero quod ait: »Quia omne masculinum adaperiens uuluam.« heretici  occasionem sumere uoluerunt, qui beate Marie uirginitatem infamare cupientes, dixerunt eam ante partum uirginem fuisse, et post partum uirginem non permansisse. Quibus e diuerso respondere possumus et debemus, quia in humana natiuitate, non tunc primum mulier uirginitatem amittit, quando filium parit, sed magis quando concipit, et ideo Dei genitrix uirgo permansit post partum, quia uirum non cognouit ante partum. De cuius perpetua uirginitate Ezechiel propheta dicit: »Conuerti me ad portam domus Domini, que respiciebat ad orientem. Et dixit Dominus ad me: Porta hec quam uides, clausa erit, et uir non transiet per eam, quia Dominus Deus Isrel ingredietur per eam, et erit clausa principi .« Que est enim ista porta in  domo Domini clausa, nisi Maria uirgo intacta? Et quid est, uir non transiet per eam, nisi quia Ioseph non cognouit eam? Et quid est, quod Dominus ingressus est per eam, et erit clausa principi, nisi quia Dominus matri sue sic contulit fecunditatem, ut uirginitatem non auferret? Dignum quippe erat ut cum Deus homo fieret, non ex alia quam ex uirgine nasceretur, et uirgo que pareret, non alium quam Dominum peperisset, et ideo sicut uirgo ante partum fuit, sic uirgo post partum permansit. Cuius uoce sponsi in Canticis canticorum dicitur: »Hortus conclusus est soror mea sponsa, hortus conclusus et fons signatus .« De cuius etiam integerrima  et perpetua uirginitate Sedulius in carmine alphabeti pulchre cecinit, dicens:

Beatus auctor seculi,
Seruile corpus induit,
Ut carne carnem liberans,
Ne perderet quos condidit.
Clausa parentis uiscera
Celestis intrat gratia,
uenter puelle baiulat
Secreta, que non nouerat.
Domus pudici pectoris
Templum repente fit Dei;
Intacta nesciens uirum,
uerbo concepit filium [a 1Kb]
Enixa est puerpera,
Quem Gabriel predixerat,
Quem matris aluo gestiens,
Clausus Ioannes senserat.

»Et ut darent hostiam secundum quod dictum  est in lege Domini, par turturum aut duos pullos columbarum.« In his uerbis considerandum est, quia Dominus iehsu Christus cum diues esset, pauper pro nobis fieri dignatus est, ut sua nos inopia diuites faceret, hic in fide, et in futuro celesti regno. Preceperat enim Dominus in lege Moysi, ut die qua infans presentaretur in templo una cum matre, non esset uacua manus parentis a munere, sed tam pro sua, quam pro sobolis purificatione, offerret agnum anniculum immaculatum de grege. Quod si tam pauper esset, ut non sufficeret manus eius inuenire agnum de grege, offerret duos turtures, uel duos pullos columbarum. Hostia ergo hec pauperum erat. Imitemur ergo nos Dominum nostrum, et amemus spontaneam paupertatem, ut habentes uictum et uestitum,  his, iuxta Apostolum, contenti simus, ut impleatur in nobis, quod ipse in Euangelio promittit, dicens: »Beati pauperes spiritu, quoniam ipsorum est regnum celorum .« Ergo tam pauperes parentes elegit Dominus, qui non haberent agnum quem pro eo offerrent, sed obtulerunt tantum par turiurum, aut duos pullos columbarum. Sed quia superius commemorauimus, quomodo spiritualiter Deo nostra primogenita offerre debeamus, hinc considerandum uidetur, qualia munera pro emundatione nostra Deo offeramus, iuxta spiritualem uero intelligentiam, in hoc precepto nos commonemur, ut si de grege operum nostrorum agnum innocentie, uel principales uirtutes inuenerimus, qualis est caritas, humilitas, eleemosynarum largitas, etc., Deo  offeramus, id est, quod digne uiuimus, non nostris meritis reputemus, sed illius gratie, qui ait in Euangelio: »Sine me nichil potestis facere .« ipse enim dat uelle et perficere. Si autem tam pauperes sumus, ut in opere nostro principales uirtutes non inueniamus, offeramus saltem duos turtures, uel duos pullos columbarum, id est duo genera compunctionis, timoris uidelicet et amoris. Quod enim iste due auicule pro cantu gemitus edere solent, luctum sanctorum significat, qui in conualle lacrymarum non solum pro suis suorumque diluendis peccatis, sed etiam pro impetrandis uirtutibus, quotidie deflent, dicentes cum Propheta: »Heu mihi,  quia incolatus meus prolongatus est, habitaui cum habitantibus Cedar, multum incola fuit anima mea .« De quibus bene dicitur: »Unum pro peccato, et alterum in holocausto,« quia omnis peccator prius timore compungitur, et post amore. Cum enim quis mala opera sua ad memoriam reuocans, penas etiam inferni reminiscens, flere incipit, timendo ne ducatur ad penam, dicens cum Propheta: »Lauabo per singulas noctes lectum meum, lacrymis meis stratum meum rigabo ,« quasi turturem uel columbam pro peccato offert. Cum uero ex longa consuetudine flendi, animus securitatem acceperit, et ceperit flere, non timens ne ducatur ad penam, sed quia tanto tempore differatur a regno, cantans cum Propheta, et dicens: »Super flumina  Babylonis, illic sedimus et fleuimus, dum recordaremur tui, Sion ,« quasi turturem uel columbam in holocausto offert. Hoc ergo differt inter sacrificium et holocaustum, quia omne holocaustum sacrificium est, non omne sacrificium holocaustum. In sacrificio enim pars pecudis offerebatur. Holocaustum uero, tantum incensum est. Qui enim cor contritum et humiliatum Deo spiritum pro peccatis offert, quasi turtures et columbas in sacrificio immolat. Qui uero non timore gehenne, sed amore eterne uite flet, quasi turtures uel columbas in holocausto mactat, dicens cum Propheta: »Holocausta medullata offeram tibi .« Aliter uero per hec duo genera auium, duas Ecclesie accipimus uitas, actiuam scilicet et  contemplatiuam. Hoc enim inter columbas et turtures interest, quia columbe gregatim uolant uel gemunt, turtur uero adeo singularitatem diligit, ut si casu coniugem uel parem amiserit, de reliquo singularis perseueret. Unde per columbas, qui gregatim uolant uel gemunt, actiue uite societas designatur. De qua scriptum est: »Multitudinis credentium erat cor unum et anima una.« Et iterum: »Ecce quam bonum et quam iucundum habitare fratres in unum!« Per turturem que singularitatem diligit, contemplatiue uite dulcedo exprimitur, que, remotis omnibus curis, soli meditationi et orationi insistere desiderat: quia quanto est sublimior, tanto utique rarior. Solus enim Iacob luctamen cum angelo iniit , solus Moyses, pauente procul populo,  montem ascendit , solus Daniel fugientibus sociis inter angelos remansit , solus Ezechiel, apertis celis super fluuium Chobar, quadrigam cherubim uidit , solus Petrus in exstasi mente raptus fuit , solus Paulus usque ad tertium celum ductus fuit . Et ad comparationem actiue uite, raro inuenitur, qui hac dulcedine perfruatur. Actiua uero uita offert Deo sacrificium, contemplatiua holocaustum. Cum enim quis bene uiuens, ad bene uiuendum alios hortatur, dicens: »Magnificate Dominum mecum, et exaltemus nomen eius in idipsum.« Et iterum: »uenite adoremus et procidamus ante Deum, ploremus coram Domino  qui fecit nos ,« quasi turturem uel columbam in sacrificio offert. Cum uero remotis omnibus curis et sollicitudinibus, ea que celestia sunt solummodo contemplatur, dicens cum Propheta: »Ingrediar in locum tabernaculi admirabilis usque ad domum Dei,« quasi turturem uel columbam in holocausto offert. Et quia utreque iste uite Deo accepte sunt, non est diffinitum utrum pro Domino turtures, an columbe sint oblate, sed sic indifferenter dictum est: »Obtulerunt pro eo Domino par turturum, aut duos pullos columbarum.«

»Et ecce homo erat in Ierusalem, cui nomen erat Simeon.« Quia Dominus noster iehsu Christus omnem sexum et omnem etatem liberare uenerat, dignum erat ut omnis etas et sexus eius incarnationi  testimonium perhiberet: et quia prophetauerat copulata coniugio, prophetauerat uirgo, Simeonis senis et iusti persona introducitur, quem et longeua etas idoneum fecerat, ut ex omni parte dignus esset testimonium Domino perhibere, et impleretur prophetia que dicit: »Laudate Dominum de celis, laudate eum in excelsis« usque ad id quod ait »Iuuenes et uirgines, senes cum iunioribus laudent nomen Domini .« »Et homo iste iustus et timoratus.« Iustus autem et timoratus dicitur, ut ad testimonium Domino perhibendum idoneus inueniatur. Bene priusquam dixit iustus, addidit timoratus, id est timore Dei plenus, quia iustitia sine timore difficile custoditur. Illorum enim iustitia, quorum mentes timor Dei illuminat, teste  Psalmista qui ait: »Beatus uir qui timet Dominum, in mandatis eius uolet nimis.« Et iterum: »Timor Domini sanctus, permanens in seculum seculi, iustitia Domini uera iustificata in semetipsa.« Et alibi: »Initium sapientie timor Domini.« Et Salomon: »Qui timet Dominum nichil negligit.« Iustus quippe erat, quia non solum suam, sed totius populi salutem querebat. »Exspectans consolationem Isrel.« Consolatio Isrel, id est, uidentibus Deum Domini aduentus in carne fuit. Sancti enim Patres, quos metus originalis peccati contristabat, per Domini incarnationem consolari credebant, et ideo prophete quotiescunque Domini aduentum predicabant, non paruam consolationem credentibus exhibebant. Unde Isaias cum Domini aduentum prediceret, specialem  consolationem populo intulit, dicens: »Consolamini, consolamini, popule meus, dicit Deus uester .« Et iterum: »Dicite pusillanimis: confortamini et nolite timere. Ecce Deus uester, ipse ueniet et saluabit uos.« Hanc consolationem Simeon, qui obediens interpretatur, exspectabat, quem matura etas de mundo ut exiret compellebat, cum propter desiderium uidendi Dominum in carne manebat. »Et Spiritus sanctus erat in eo.« Bene dicturus euangelista de Simeone, quia Spiritus sanctus erat in eo, premisit quod erat »iustus et timoratus,« quoniam in illorum cordibus Deus habitat, qui timentes Deum iustitiam seruent, sicut ipse per prophetam dicit: »Super quem requiescam nisi super  humilem et quietum, et trementem uerba mea ?« Et in Euangelio: »Si quis diligit me, sermonem meum seruabit, et Pater meus diliget eum.« Nec solum Simeonem Spiritum sanctum Dei habuisse credimus, sed etiam ceteros sanctos, qui Domini incarnationem predixerant, Spiritum sanctum habuisse non dubitamus, teste apostolo Petro, qui ait: »Non enim uoluntate humana allata est aliquando prophetia, sed Spiritu Dei repleti, locuti sunt Dei homines .« Hinc Isaias ait: »Spiritus sanctus Domini super me, eo quod unxerit me, euangelizare pauperibus misit me.« Et Dauid qui dixerat: »Audiam quid loquatur in me Dominus Deus,« eius Spiritum in se credebat esse, dicens: »Spiritus tuus bonus deducet me in terram rectam.«  Et sicut Apostolus discipulis suis ait: »Puto quod et ego Spiritum Dei habeam .«

»Et responsum acceperat a Spiritu sancto, non uisurum se mortem, nisi prius uideret Christum Domini.« Ab ipso scilicet Spiritu, qui in ipso erat, inuisibiliter in corde responsum accepit, et intellexit quod non esset uisurum mortem, nisi uideret Christum Domini natum. Ex qua responsione hoc intelligimus, quia iste senex Simeon sciebat uicinum esse tempus Dominice incarnationis. Hoc enim senex quotidie in suis orationibus precabatur, ut non exiret de hoc seculo antequam uideret natum, qui uenerat redimere seculum. Unde secundum suum desiderium responsum accepit, quod non esset uisurus mortem, nisi uideret Christum Domini. Nec solum  Simeon desiderio uidendi Dominum flagrasse credimus, sed etiam omnes sancti, qui per Spiritum sanctum eius incarnationem preuiderunt, eum corporaliter, si fieri posset, uidere optauerunt, iuxta illud quod Dominus loquitur, dicens: »Dico uobis quod multi prophete et reges uoluerunt uidere que uos uidetis, et non uiderunt: et audire que auditis, et non audierunt .« Hoc desiderio flagrabat uenerabilis senex Iacob, qui cum moriturus filios benediceret, ait: »Salutare tuum exspectabo, Domine .« Hoc etiam amore ardebat Isaias, cum dicebat. »Utinam disrumperes celos et descenderes !« Et Dauid eodem estuans amore, aiebat: »Domine, inclina celos tuos, et descende.« Et unus prophetarum hoc etiam  ardebat amore, cum dicebat: »Exspectabo Dominum saluatorem meum, et prestolabor eum dum prope est .« Queritur quare dicat, non esse uisurum mortem, cum mors potius oculos claudat, quam aperiat. Sed ad hoc dicendum, quia uidere in hoc loco, pro sentire uel experiri dicitur. Iste modus in Scripturis usitatissimus est, ut uidere pro sentire uel experiri aliquando ponatur, sicut in Euangelio Dominus dicit: »Si quis diligit sermones meos, mortem non uidebit in eternum.« Et ideo quod dicit euangelista, »non esse uisurum mortem,« tale est ac si diceret, non esse gustaturum in se uel sensurum mortem.

»Et uenit in spiritu in templum.« Non putatur in exstasi raptus uenisse in templum, sicut Ioannes  in Apocalypsi se in celo fuisse testatur , sed ab ipso Spiritu commonitus, a quo responsum acceperat, intelligens horam esse impletam qua uideret Dominum, corporaliter uenit in templum, ut desiderium suum ex uisione Domini satiaret, et de eo multa coram testibus prophetaret. Unde et subditur:

»Et cum inducerent puerum Iesum parentes eius, ut facerent secundum consuetudinem legis pro eo, et ipse accepit eum in ulnas suas.« Et ecce impleta promissio est Spiritus sancti, quia non solum uidere Dominum meruit, sed etiam portare in ulnis, id est in brachiis. Et mira res, portabat senex, a quo portabatur. Magna hic Domini est potestas, sed nec minor eius claret humilitas, quoniam quem celum et terra capere non possunt, unius hominis  portabatur in ulnis. Ille portabat Christum in humanitate, a quo portabatur per diuinitatem, ferebat senex Christum infantem, qui illum regebat in senectute degentem. Felix quidem Simeon, qui non solum uidere, sed etiam Christum portare meruit in carne; nec minus felices anime que non uiderunt et crediderunt. Unde Dominus cuidam se palpanti ait: »Quia uidisti me, credidisti, beati qui non uiderunt et crediderunt .« Typice Simeon senex mundum significat, qui cum post quinque millia et eo amplius annos Christum natum agnouit, quasi in senectute puerum portauit. Accepit eum in ulnis, quibus nos onera portare solemus, ut discamus tollere super nos iugum Christi leue, et onus eius suaue. Portat autem spiritualiter Ecclesia in bonis operibus, quem  Simeon portauit corporaliter in manibus: quia per manus et brachia opera intelliguntur, monente Paulo Apostolo ac dicente: »Glorificate et portate Dominum in corde uestro .« Unde fideles in ista die missarum solemnia celebrantes, luminaria in manibus deferunt, illud ineffabile lumen recolentes, quem Simeon hodierna die portauit in manibus. Figurate autem cum senex portat, innuit nobis ut ueterem hominem cum actibus suis exuentes, portemus et induamus nouum, id est Christum, ut quodammodo de senectute damnabili ad spiritualem in fantiam redire possimus, iuxta illud Apostoli: »Nox,« id est infidelitas, »precessit, dies autem appropinqua uit .« Quam autem magnitudinem cognouerit Simeon in eo quem paruum esse uidebat, manifestatur  cum subditur: »Et benedixit Deum.« Benedixit autem Deum, non quod hominis benedictio aliquid Deo conferre possit, a quo omnis benedictio procedit, dicente Apostolo: »Benedictus Deus et Pater Domini nostri Iesu Christi, qui benedixit nos in omni benedictione spirituali in celestibus in Christo ,« sed sic dicitur, »benedixit Deum,« quasi dicatur: Bene laudauit Dominum, uel bene de eo dixit, siue digne de illo et bene prophetauit; nam consuetudo sanctorum est Deum semper benedicere, siue in prosperis, siue in aduersis, dicentes cum Psalmista: »Benedicam Dominum in omni tempore, semper laus eius in ore meo.« Quid autem benedicens dicat audiamus:

 »Nunc dimittis seruum tuum, Domine, secundum uerbum tuum in pace.« In quibus uerbis ostendit quia non ob aliud manere uolebat in seculo, nisi ut Dominum uideret natum, quem mox ut uidit, mox ut portauit, ut ore laudauit, exsiliens gaudio, quasi licentiam de mundo egrediendi postulans, benedixit: »Nunc dimittis seruum tuum, Domine, secundum uerbum tuum in pace.« Ac si diceret: Quia uideo pacem, dimitte me in pace, in illam scilicet quam commendaturus erat discipulis, dicens: »Pacem do uobis, pacem relinquo uobis .« Sciebat enim se de laboriosa uita ad locum pacis et quietis transiturum, ex quo post Domini resurrectionem peruenturus esset ad celestem regionem. Nec solum Simeon ab hac uita ad aliam transire concupiuit,  sed etiam plures sanctorum ad hanc perfectionem peruenerunt, ut sarcinam carnis deponerent, quatenus in sinu Abrahe, id est ad requiem optarent transire, et aduentum eius postularent, qui eius ianuam uite celestis aperiret, sicut Idithun transilitor cupiditatum, cum mala mundi crescere cerneret, incalescens animo, ait: »Notum fac mihi, Domine, finem meum, et numerum dierum meorum quis est ut sciam.« Et iterum: »Ecce ueteres posuisti dies meos.« Et Dauid: »Ne reuoces me in dimidio dierum meorum, in generatione et generationem,« etc. Iam uero Noui Testamenti patres tanto securius ab hac uita exeunt, quanto sibi aliam uitam preparatam esse certius credunt, quod perfectorum est agere. Qualis erat Paulus apostolus, qui pro bonis operibus  securus dicebat: »Cupio dissolui et esse cum Christo.« Dissolui enim et cum Christo esse, multo melius: permanere autem in carne, necessarium propter uos, id est propter discipulos. Et iterum: »Dum sumus in corpore, peregrinamur a Domino .« Quare autem Simeon dimitti se optaret manifestat, adiungens:

»Quia uiderunt oculi mei salutare tuum.« Salutare Dei Iesu est; nam ubicunque apud nos saluator siue salutaris legitur, in Hebreo iehsu habetur. Quod uero subditur:

»Quod parasti ante faciem omnium populorum.« Manifestum est quia salutare Dei, id est Christum, omnes populi in carne uidere non potuerunt, quia tantummodo in Iudea per semetipsum predicauit;  sed ante faciem omnium populorum preparatum dicitur, quod per predicationem apostolorum ad notitiam peruenit omnium populorum, sicut scriptum est in Euangelio: »Illi autem profecti predicauerunt ubique ,« impleta prophetia, que dicit: »In omnem terram exiuit sonus eorum et in fines orbis terre uerba eorum .« Et iterum: »Non sunt loquele neque sermones, quorum non audiantur uoces eorum.« Siue aliter ante faciem omnium populorum salutare Dei paratum dicitur, quia in iudicio omnibus apparebit, non solum iustis, sed etiam iniustis, sicut scriptum est: »Et uidebit omnis caro salutare Dei nostri .« Et Ioannes in Apocalypsi: »Et uidebit cum omnis oculus,  et qui eum pupugerunt, et plangent se super eum omnes tribus terre.« Ad quid autem Dominus in primo aduentu uenerit, declaratur cum subinfertur:

»Lumen ad reuelationem gentium, et gloriam plebis tue Isrel.« Salutare quippe Dei lumen gentium fuit, quia gentes que sedebant in tenebris et umbra mortis, per eius aduentum illuminate sunt, impleta prophetia Isaie dicentis: »Populus gentium qui ambulabat in tenebris, uidit lucem magnam .« Habitantibus in regione umbre mortis, lux orta est eis: unde ipse in Euangelio dicit: »Ego sum lux mundi, qui sequitur me, non ambulat in tenebris, sed habebit lumen uite.« Gloria quoque Isreli salutare Dei fuit, qui aliis, qui ex Isrel credere in eum uoluerunt; magna gloria facta est, quando ex eorum stirpe Dei Filius carnem assumere  dignatus est, quia inter eos docuit, et suis miraculis eos sacrauit: sed quia rari ex Iudeis, et multi ex gentibus in eum credituri erant, ante gloriam Isrel, reuelationem gentium premisit. Quod etiam Psalmista fecisse legitur, qui cum Domini aduentum in carne prophetasset, dicens: »Notum fecit Dominus salutare suum, in conspectu gentium reuelauit iustitiam suam,« subiecit dicens: »Recordatus est misericordie sue et ueritatis sue domui Isrel .«



HOMILIA Xu. IN EPIPHANIA DOMINI.

. »In illo tempore, cum natus esset  iehsu in Bethlehem Iude, in diebus Herodis regis,« et reliqua. In capitulo huius lectionis, tria sunt que nobis beatus Mattheus euangelista commendat, personam scilicet nascentis, locum natiuitatis et tempus. Decebat enim ut in illa Domini natiuitate nichil auctoritatis deesset. Personam ergo ostendit, cum ait: »cum natus esset iehsu;« locum, cum subiunxit: »in Bethlehem Iude;« tempus, cum infert: »in diebus Herodis regis.« Bene autem, postquam dixit Bethlehem, addidit Iude, ad distinctionem alterius Bethlehem, que esse in Galilea, ex libro Iesu Naue comprobatur. Pulchre ergo Dominus in Bethlehem nasci uoluit. Bethlehem quippe domus panis interpretatur, eo quod ibi pauerit Iacob patriarcha pecora sua, imponens ei nomen Bethlehem,  ob future significationis mysterium, que prius Ephrata uocabatur. Locus namque in quo Dominus nasciturus erat, ante Bethlehem uocatus est, quia futurum profecto erat ut uerus panis ibi per materiam carnis appareret, qui electorum mentes eterna satietate reficeret, ipse scilicet qui ait in Euangelio: »Ego sum panis uiuus, qui de celo descendi;« et de quo per Psalmistam dicitur: »Panem de celo dedit eis,« et: »Panem angelorum manducauit homo .« De quo etiam pulchre Sedulius cecinit, dicens:

Christus erat panis, Christus petra, Christus in undis
Recte etiam in diebus Herodis nasci uoluit, ut impteretur  prophetia Iacob, dicentis: »Non auferetur sceptrum de Iuda, nec dux de femoribus eius, donec ueniat qui mittendus est, et ipse erit exspectatio gentium .« Ex quo enim de Aegypto ascenderunt, sue gentis principes, reges et duces habuerunt. Iam uero deficientibus principibus ex Iuda, primus ex alienigenis Herodes regnum Iudeorum arripuerat. Cuius quia se mentio intulit, qualiter ad Iudaici regni apicem peruenerit, breuiter commemorandum uidetur. Cum enim hi qui de Mathathie stirpe descenderant, per aliqua annorum spatia ducatum regni Iudeorum tenuissent, peruenit tandem potestas ad quemdam uirum, ex eorum stirpe genitum, nomine Alexandrum. Qui cum post aliquod tempus obiisset, reliquit uxorem cum duobus filiis paruulis,  quorum unus Aristobolus, alter Hyrcanus uocabatur. Qui cum adulti essent, desiderio regnandi iurgia inter se habere ceperunt. Erat tunc quidam uir nomine Antipater, fortis uiribus, facultate ditissimus, ex Herode quodam genitus, qui in templo Apollinis edituus erat. Hunc ergo sibi Hyrcanus in amicitiam et societatem contra fratrem uocauit. Cumque eum non solum armis, sed etiam in facultatibus adiuuaret, etiam ut Romanorum ducum auxilium peteret, perdocuit, eo quod tunc Romani pre ceteris hominibus, in ordinandis regni negotiis, fide et sapientia atque fortitudine precellerent. Et quia longum est ire per singula, cum Aristobolus a Romanis captus, Romam sub custodia duceretur, ducatus regni Iudaici ad Hyrcanum peruenit. Tunc memor beneficii  ab Antipatro sibi collati, eum in amicitiam et socium coluit, intantum ut procurationem alicuius partis Iudaici regni ei sub se committeret. Habuit uero idem Antipater uxorem Cipridem nomine, ex Arabia generatam, ex qua sumpsit filios, quarum unum Phaselum, alterum Herodem nominauit. Cumque longo confectus senio, uitam finisset presentem, potestatem quam ab Hyrcano in Iudeis acceperat, Herodi filio suo reliquit. Qui cum callidus et cautus animo strenue ea que ad se pertinebant agere cepisset, Hyrcani neptem Aristobuli filiam in coniugium suscepit. Cum uero post aliquod tempus Hyrcanus in prelio quod contra Arabas sumpserat, captus esset, etiam exsilio detentus est. Et tunc primum Herodes, quasi uice illius, potestatem illius  obtinuit. Sed cum post aliquod tempus Hyrcanus amputatis auribus Iudeam reuerteretur, simulauit se idem Herodes eum in pace suscipere: sed postea cum eum fraude necasset, fraudulenter potestatem illius obtinuit, et primum a Cassio Romanorum duce, postea ab ipso imperatore potestate accepta, regnum Iudeorum sibi subiugauit. Hac igitur fraudulentia primus ex alienigenis Herodes, regnum sub sua potestate Iudeorum accepit, quo regnante Dominus iehsu Christus secundum prophetas predictus, natus in Bethlehem oppido Iude. Quia enim deficientibus principibus ex Iuda, alienus et extraneus atque falsus regnum Iudeorum arripuerat, instabat tempus quo uerus Rex nasceretur, cuius tertia  decima die natiuitatis magi ab oriente uenerunt Hierosolymam,

»Dicentes: Ubi est qui natus est Rex Iudeorum? uidimus enim stellam eius in oriente, et uenimus adorare eum.« Et bene ab oriente ueniebant qui orientem querebant, ipsum scilicet de quo scriptum est: »Ecce uir, Oriens nomen eius,« et iterum: »uisitauit nos Oriens ex alto .« Non autem casu, sed diuina dispensatione actum est, ut magi regem natum primum Hierosolyme quererent, que est metropolis ciuitas Iudeorum, ut scilicet ipsi locum natiuitatis a Iudeis discerent, et Iudei ab ipsis regem suum natum audirent: et si cum ipsis ad adorandum pergerent, saluarentur: si autem pergere nollent, inexcusabiles essent. Sed ipsi locum natiuitatis ex suis libris aliis ostenderunt, sed tanquam stulti  et ceci in tenebris permanserunt. Factique sunt illis quasi lapides in milliario qui itinerantibus uiam ostendunt, sed tamen eis pertranseuntibus stolidi et immobiles permanent; ita quidem et Iudei aliis locum natiuitatis Christi ostenderunt, sed in se stupidi remanserunt. Que autem hic ab Euangelista Hierosolyma uocata est, ipsa est ciuitas que a Sem filio Ne edificata, primum dicta est Salem, postea uero propter habitatores Iebuseorum appellata est Iebus. Unde et ex utrisque compositum est nomen eius Ierusalem. Temporibus uero Salomonis regis, eius sapientia et decore ampliori honore exaltata, dicta est Hierosolyma, quasi Hierosolomonia. Unde quidam metricorum ait: »Hiero quem genuit Salomonia regem.« Suis quoque uerbis magi eum quem  querebant, hominem regem pariterque Deum fatebantur. Hominem quippe querere se ostendunt, cum dicunt: »Ubi est qui natus est?« regem, cum subiungunt, »rex Iudeorum.« Eumdemque Deum esse confitentur, cum subiiciunt: »uidimus enim stellam eius in oriente, et uenimus adorare eum.« Sed forte querit aliquis que ista sit differentia, ut magis in oriente natiuitatis Domini index stella apparuit, cum angelus in Iudea eamdem natiuitatem pastoribus nuntiauerit. Ad quod respondendum est, quia dignum fuit ut pastoribus, qui Isrelite erant et Deum celi cognoscebant, rationalis creatura, id est angelus appareret, qui eos de natiuitate Domini instrueret: magis uero, tanquam gentilibus  et ratione carentibus, irrationalis creatura stella appareret, que insolito fulgore coruscans in celo, regem celi in terris natum ostenderet, et ita fieret ut et illi per angelum, et isti per stellam admoniti, ad angularem lapidem currerent, et ex utroque populo unum parietem facerent, ab illo coniuncti, de quo ait Apostolus: »Ipse est pax nostra, qui fecit utraque unum, et medium parietem copulauit, dissoluens inimicitias in carne sua, et ueniens euangelizauit pacem his qui longe et qui prope sunt .« Sed forte interrogat aliquis utrum hec stella in celo sidereo permaneret, sicut et cetere, uel per erem an per terram discurreret. Ad quod dicendum quia neque in celo sidereo fixa erat, neque  in terra, sed per era discurrebat, ut dux et preuia magorum usque ad natum puerum esset. Sed neque antea fuisse creditur, neque postea permansisse, sed cum nouus homo natus est in mundo, nouum sidus apparuit in celo. Omnia enim elementa Creatorem suum in mundo uenisse cognouerunt. Celum cognouit, quia mox eo nato stellam nouam misit; mare cognouit, quia sub plantis eius se calcabile prebuit; sol cognouit, quia in eius morte radios sui luminis abscondit; saxa et lapides cognouerunt, quia eo moriente scisse sunt; terra cognouit, quia eo resurgente contremuit . Sed quem irrationales creature cognouerunt, dura et stulta corda Iudeorum adhuc non cognoscunt. Sed illud pretermittendum non est, quia fuerunt  Priscillianiste heretici, qui dixerunt unumquemque hominem sub fato stellarum nasci, hoc in adiutorium sui erroris assumere uolentes, quia mox ut Dominus natus est, eius stella in oriente apparuit. Quibus e diuerso nos respondemus quia non puer ad stellam, sed stella ad puerum uenit: si liceret dici ullo modo, magis puer fatum stelle, quam stella fatum pueri crederetur. Dicebant autem quod qui sub signo nascebantur Libre, trapezitas esse futuros, plurime autem gentes sunt, que trapezitas non habent, et tamen sub eodem signo multi homines, sicut in aliis regionibus, nascuntur. Dicebant etiam eos qui sub signo Aquarii nascebantur piscatores esse futuros, cum sine dubio multi homines sub eodem sidere, sicut in ceteris regionibus,  nascantur, qui piscatores non sunt. Nam in Francia plurimarumque gentium regnis, reges ex origine succedere solent, et nullus ignorat quia sub eodem signo et eadem hora qua filius regis nascitur, multi ex seruili conditione in eodem regno sub eodem sidere nascuntur, et tamen filius regis, cum adultus fuerit, regni dignitate sublimatur, cum illi qui cum eo nati sunt usque ad mortem in seruitute permaneant. Sed ne parua hec ad Priscillianistarum heresim destruendam uideantur, etiam Scripture sacre auctoritatem adhibeamus. Legimus enim quia una eademque hora, ex iisdem uisceribus Rebecca mater duos filios habuit, Esau scilicet et Iacob, et tamen unus electus, alter uero reprobatus, dicente Domino: »Iacob dilexi, Esau autem odio  habui .« Si autem fatum esset, aut uterque electus, aut uterque esset reprobatus. Ex quibus omnibus cognoscimus, quia non fatalis accidentia, sed diuina prouidentia hominum uitam ordinat atque disponit; sed solent ad hec mathematici obiicere quia constellatio fatalis in ictu pungentis fiat. Quibus nos econtrario respondemus quia homo non in ictu nascitur, sed nascendi moras agit. Et si fatum credendum esset, tot cogerentur credi fata quot sunt hominis membra. Non ergo stella que in oriente apparuit natum puerum aliquid iuuit, sed indicium nascentis fuit, atque sua coruscatione magorum mentes ad querendum eum qui natus fuerat illuminauit. Forte etiam querit aliquis, qui isti  magi fuerunt, uel ex qua gente uenerunt, qui natum puerum tam sollicite ad adorandum quesierunt. Cui nos diuersorum opiniones de his adhibemus, ut eligat quod salubrius iudicauerit. Nonnulli enim dixerunt eos ex Tharso uel Arabia aduenisse, et in his impletam uolunt esse prophetiam ad litteram, que dicit: »Reges Tharsis et insule munera offerent, reges Arabum et Saba dona adducent;« et iterum: »Omnes de Saba uenient aurum et thus deferentes, et laudem Domino annuntiantes.« Alii dixerunt ex Persarum regione eos uenisse, sicut quidam de sapientibus dicit:

Tunc iubet et Persas celeres pertendere gressus.
Plerique autem arbitrati sunt eos Chaldeos fuisse, quia Chaldei stellas celi deos esse putauerunt, et in arte  astronomica peritissimi fuerunt. Alii etiam dixerunt ex stirpe Balaam prophete eos descendisse, qui mox ut nouam stellam uiderunt, regem natum intellexerunt, et recolentes prophetiam Balaam, dicentis : »Orietur stella ex Iacob, et exsurget homo de Isrel, et dominabitur gentium;« primi cum muneribus ad adorandum eum festinauerunt. Sed tamen qui quilibet horum fuerint, sciendum est quia primitie gentium fuerunt, et gentes in Christum credituras signauerunt. Bene autem tres magi fuisse dicuntur, quia gentilis populus ad fidem ueniens, indiuiduam trinitatem Deum confiteri didicit. Siue tres fuerunt, quia qui Deum adorant, tres principales uirtutes habere debent, fidem, spem, caritatem; siue certe tres fuerunt, quia qui Deum uidere  desiderant, cogitationem, locutionem et operationem suam obseruare debent a malis, et memoriam, intellectum et uoluntatem occupare in bonis. uel certe tres magi cum tribus muneribus uenerunt, quia gentilis populus ad fidem ueniens, tres naturales uirtutes secum detulit, physicam scilicet, ethicam et logicam, id est naturalem, moralem et rationalem.

»Audiens autem Herodes rex, turbatus est et omnis Hierosolyma cum illo.« Herodes , qui fraudulenter et callide regnum obtinebat Iudeorum, mox ut regem Iudeorum audiuit natum, metuens successorem, conturbatus est animo, timens ut quod iniuste tenebat, iuste amitteret, non  intelligens quia ille non uenerat ut tolleret regnum terrenum, sed ut credentibus conferret eternum. Sed quia non solum Herodes, sed etiam omnis Hierosolyma cum illo turbata esse dicitur: sciendum est quia ex una magorum interrogatione non omnes uno modo turbati dicuntur: alii enim turbabantur propter inuidiam, sicut Herodes; alii propter timorem, ut Iudei, qui audientes regem queri Iudeorum, occasionem sibi aliquam nascendam metuebant, tam ex parte Herodis quam etiam ex Romanorum; alii uero nec propter inuidiam, nec propter timorem, sed pro solo gaudio turbabantur. Qualis erat Simeon senex, et Anna uidua, et ceteri tales, qui, Spiritu sancto reuelante, didicerant uicinam esse Christi natiuitatem. Sed cum audissent factum,  quod totis uotis desiderabant, pre nimia letitia turbabantur. Quod enim pre magno gaudio humana mens soleat conturbari, exemplo Petri discimus, qui cum uidisset Dominum in monte clarificatum, conturbatus est, nesciens quid diceret.

»Et conuocans omnes principes sacerdotum et scribas populi, sciscitabatur ab eis ubi Christus nasceretur.« In eo autem quod Herodes, noui regis natiuitate audita, sacerdotes et Scripturarum magistros interrogauit, imitabile nobis exemplum reliquit, ut quoties aliquid nouum in Ecclesia oritur, semper ad auctoritatem Scripturarum recurramus, propter illud quod scriptum est: »Omnia cum consilio fac,« et ea respondeamus que patres nostros respondisse uel tenuisse cognouerimus, et iuxta uocem  Salomonis: »Non transgrediamur terminos antiquos,« quos posuerunt patres nostri, sed impleamus illud quod per Ieremiam prophetam dicitur: »State super uias, et interrogate de semitis antiquis, que sit bona uia, et ambulate in ea .« Sed sacerdotes et scribe requisiti ab Herode ubi Christus nasceretur, quod legerant et didicerant responderunt, dicentes:

»In Bethlehem Iude,« confirmantes hoc auctoritate prophetica, dicentes:

»Et tu Bethlehem terra Iuda, nequaquam minima es in principibus Iuda.« Non solum enim quia Christus nasceretur nouerant, sed etiam ubi Christus nasceretur. Quoniam Spiritus sanctus, ut omnem occasionem non credendi auferret, non solum  Christum per prophetas nasciturum predixit, sed etiam locum ubi nasciturus erat designauit, dicens per Micheam: »Et tu Bethlehem terra Iuda, nequaquam minima es,« etc., ac si diceret: O Bethlehem que es in terra Iuda, uideris in multitudine populi minor, in amplitudine murorum angustior, altitudine turrium humilior, sed nequaquam minima eris. Quare? quia »ex te exiet dux, qui regat populum meum Isrel.« Unus iam ex te egressus est, sed alter egredietur. Egressus est Dauid filius Iesse, temporaliter nascens, et temporaliter moriens: egredietur Filius Dei ex Marie uirginis utero temporaliter nascens, sed eternaliter permanens: egressus est Dauid decorus et pulcher, sed egreditur  speciosus forma pre filiis hominum: egressus est Dauid, regnum Isrel rationabiliter ad tempus gubernans: et egredietur Filius Dei, qui Isrel uidentem Deum, et hic ab incursione demonum spiritualibus armis defendet, et in futuro ad celestis regni pascua perducet.

»Tunc Herodes clam uocatis magis, diligenter didicit ab eis tempus stelle que apparuit eis.« Postquam Herodes locum natiuitatis Christi auctoritate Scripture didicit, ad callidas insidias animum conuertit, tractans quomodo occulte eum perdere posset, quem palam audierat querere. uocatisque clam magis, id est occulte, diligenter didicit ab eis tempus stelle que apparuit eis. Quod scilicet ideo fecit, ut si magi ad eum non redirent, quod postea  contigit, ab illo tempore quo regem Iudeorum natum audierat, omnes pueros in Bethlehem interficiens, eum quem metuebat interficere posset, non intelligens stultus quia non est sapientia, non est prudentia, non est consilium contra Dominum.

»Et mittens illos in Bethlehem, dixit: Ite et interrogate diligenter de puero, et cum inueneritis, renuntiate mihi, ut et ego ueniens adorem eum.« In eadem calliditate qua Herodes fraudulenter regnum Iudeorum arripuerat, etiam in Domini nece perseuerauit, promittens se adorare, quem disponebat occidere. Cuius exemplum simulatores, id est hypocrite modo sequuntur, qui dum speciem sanctitatis ostendunt exterius quam non habent interius, Deum, quem ficto corde querunt cum Herode,  inuenire non merentur: quia sicut prope est Dominus omnibus inuocantibus se in ueritate, ita longe est a peccatoribus salus. Unde bene idem Herodes pelliceus siue pellis gloria interpretatur, quia cum hypocrite exterius quasi de bono opere gloriari appetunt, interiori uersutia fedi pariter et seui sunt, iuxta illud quod ait Dominus: »Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces .«

»Qui cum audissent regem, abierunt.« Non casu contigit, sed nutu Dei actum est, ut stella que magorum preuia fuerat, appropinquantes eos ad Herodem relinqueret, quatenus ipsi Iudeis Christum natum nuntiarent, et ab eis locum natiuitatis auctoritate  Scripture discerent. Sed cum ab Herode recessissent, »ecce stella quam uiderant in oriente, antecedebat eos sicut prius, usque dum ueniens staret supra ubi erat puer.« Discimus ergo per hanc stellam gratiam Domini non incongrue figurari, et per Herodem diabolum. Ingredientibus ergo magis ad Herodem, stella eos reliquit: quia eos qui seruitio diaboli se subdunt, diuina gratia deserit. Sed si ab Herode egressi fuerint, si per penitentiam iugum diaboli a ceruicibus suis excutientes, Deum querere ceperint, iterum diuina gratia eis apparebit, iterum eos illuminabit, iterum uiam qua Dominus inueniatur, demonstrabit. Et solet contingere, ut maiori letitia exsultet anima, cum gratiam Dei receperit post peccatum, quam gauderet in eius perceptione ante  peccatum, sicut Dominus in Euangelio de oue perdita et inuenta similitudinem exponens, ait: »Dico uobis, gaudium erit in celo super uno peccatore penitentiam agente quam supra nonaginta nouem iustis, qui non indigent penitentia .« Et de reuersione prodigi filii, cum maior filius contristatus esset, uoce patris audiuit: »Oportet te, fili, gaudere, quia frater tuus mortuus fuerat, et reuixit: perierat et inuentus est .« Unde bene nunc de magis dicitur:

»uidentes autem stellam, gauisi sunt gaudio magno ualde: et intrantes domum, inuenerunt puerum cum Maria matre eius.« Nulli dubium est quod stella in oriente magis regem Iudeorum natum  ostenderat, certum signum et indicium stando supra domum ubi erat puer, dederit, scilicet ut ipsum sine dubio esse agnoscerent, quem in oriente positi natum in Iudea didicerant. Nam quam magnum cum in corde tenuerint, quem uidebant esse paruum, manifestatur cum subiungitur: »Et procidentes adorauerunt eum.« Quem enim demissis in terram uultibus adorauerunt, sine dubio eum Deum crediderunt. Et quia cum pro nobis hominem factum mortalem intellexerunt, mysticis muneribus hunc Deum, regem, pariterque hominem predicabant. Unde et subditur: »Et apertis thesauris suis, obtulerunt ei munera, aurum, thus et myrrham.« Aurum regi conuenit, thus in Dei sacrificio offertur, myrrha mortuorum corpora condiuntur. Omnia enim  hec sancta fides ueraciter Christo offerre non desinit, dum unum eumdemque uerum Deum, uerum regem, uerumque hominem credit, et uere pro nobis mortuum ueraciter recognoscit. Cum ergo magi unum eumdemque puerum Deum regem pariterque hominem credebant, simul ei aurum, thus et myrrham offerebant. Fuerunt autem nonnulli heretici qui ei aurum et thus obtulerunt, sed myrrham offerre noluerunt, quia Deum ubique regnantem crediderunt, sed hominem factum credere despexerunt. Iterum fuerunt alii, qui ei solummodo myrrham obtulerunt, aurum et thus offerre noluerunt, quia purum hominem tantum crediderunt, sed diuinitatem in eo non intellexerunt. Sed nos istorum exempla refugientes, offeramus regi nostro aurum, ut eum ubique  regnantem credamus: offeramus et thus, ut eum uerum Deum et creatorem omnium, sine initio existentem confiteamur: offeramus eidem et myrrham, et propter salutem nostram mortale corpus eum assumpsisse non dubitemus. Aliter, apertio thesaurorum precordia significat sanctorum. Per aurum enim nitor eloquii designatur, Salomone dicente: »Thesaurus desiderabilis requiescit in ore sapientis ;« per thus quod in sacrificio Dei offertur, oratio munda cum compunctione cordis; per myrrham, qua mortuorum corpora condiuntur, uitiorum mortificatio exprimitur. Nos igitur toties regi nostro munera offerimus quoties secretum precordiorum nostrorum in eius laudibus occupamus, sicut per Psalmistam dicitur: »In me sunt, Deus, uota  tua, que reddam laudationes tibi .« Apertis autem thesauris aurum ei offerimus, cum omne quod digne sapimus et loquimur, in eius gratia reputamus. Quasi thus offerimus, cum in oratione nostra cor contritum et spiritum humiliatum exhibemus, dicentes cum Psalmista: »Dirigatur oratio mea sicut incensum in conspectu tuo .« Quasi myrrham offerimus, cum pro eius amore carnis nostre desideria mortificamus, implentes illud quod ait Apostolus: »Mortificate membra uestra que sunt super terram,« id est, »fornicationem, immunditiam, auaritiam« et his similia .

»Et responso accepto in somnis, ne redirent ad Herodem, per aliam uiam reuersi sunt in regionem  suam.« Ne suam crudelitatem Herodes callide in puerum implere posset, eius insidias preuenit angelus, monens magos in somnis ne redirent ad Herodem. Sed imitabile nobis exemplum magi in suis actibus reliquerunt, cum per aliam uiam in regionem suam reuersi fuerunt. Regio enim nostra propria paradisus est, quia ad hoc conditi fuimus, ut si primus homo non peccasset, sine morte corporis paradisi gaudiis frueremur. Qui ergo ab illa per peccatum cecidimus, necesse est ut per penitentiam quasi per aliam uiam ad eam redeamus, ut qui cecidimus superbiendo, inobediendo, uetita gustando, per aliam uiam ad eam redeamus, id est humiliando nosmetipsos, obediendo, et non solum ab illicitis, sed etiam a licitis abstinendo, quod ipse prestare  dignetur, qui uiuit et regnat in secula seculorum. Amen.



HOMILIA XuI. IN OCTAuA EPIPHANIAE.

 »In illo tempore, uidit Ioannes Iesum uenientem ad se, et ait: Ecce Agnus Dei,« et reliqua. In huius lectionis breuitate considerandum est quam latissime Trinitatis essentia inseparabilis nobis commendetur. Cum enim Filius baptizatur, Patris uox auditur, Spiritus sanctus in specie columbe uidetur, una deitas in substantia, trina in personis declaratur. In quo loco etiam precursoris Domini sanctitas commendatur, qui homo ex hominibus natus, per diuinam gratiam ad tantam celsitudinem est perductus,  ut non solum Filium Dei in forma hominis baptizaret, sed etiam Patris uocem desuper intonantem audiret, et Spiritum sanctum in specie columbe uideret. Sed cuncta per ordinem uideamus. »uidit, inquit, Ioannes Iesum uenientem ad se.« uisio enim ista non solum ad corporales oculos pertinere putanda est, sed etiam ad spirituales. uidit ergo eum corpore ambulantem, sed intellexit in eo diuinitatem manentem; et ideo exclamauit, dicens: »Ecce Agnus Dei, ecce qui tollit peccata mundi.« Ac si diceret: Ecce innocens inter peccatores, iustus inter reprobos, inter impios pius; quia etsi ueram humanam carnem traxit ex Adam, nullum tamen peccatum ex origine sumpsit Ade, ideo potens est tollere peccata mundi; quia cum esset homo inter homines, in  eo uestigium peccati nullum potuit inueniri, quoniam ut ait Petrus apostolus: »Peccatum non fecit, nec inuentus est dolus in ore eius.« Agnus enim Dominus dictus est, non per naturam, sed per figuram, quia sicut agnus pro peccatis populi in sacrificio offerebatur, ita offerens se pro nobis hostiam Patri in odorem suauitatis, peccatorum nostrorum maculas suo sanguine lauit, sicut per Ioannem dicitur in Apocalypsi: »Qui dilexit nos, et lauit nos a peccatis nostris in sanguine suo .« Cuius typum et figuram ille agnus paschalis in ueteri Testamento tenuit, qui ob recordationem liberationis Isrel, per singulos annos in pascha iussus est immolari, illum nimirum agnum significans, cuius sacram passionem  Isaias predicens, ait: »Sicut ouis ad occisionem ducetur, et quasi agnus coram tondente se obmutescet, et non aperiet os suum .« Iste est enim ille agnus, de quo Ioannes ait in Apocalypsi: »uidi agnum quasi occisum, habentem cornua septem et oculos septem .« Et iterum: »uidi supra montem Sion agnum stantem, et cum eo centum quadraginta quatuor millia qui empti sunt de terra.« Quo autem ordine agnus iste peccata mundi tollat, Petrus apostolus insinuat, cum dicit: »Non corruptibilibus auro et argento redempti estis de uana uestra conuersatione paterne traditionis, sed pretioso sanguine quasi agni incontaminati et immaculati Christi .« Nec tunc solum Dominus peccata mundi tulit, cum se singularem  hostiam pro mundo obtulit, sed etiam quotidie tollit peccata mundi, cum per communionem corporis et sanguinis sui, fidelium animas a peccatorum maculis abluit, iuxta quod ipse eiusdem corporis et sanguinis sui mysterium discipulis tradens, ait: »Hic est calix sanguinis mei Noui Testamenti, qui pro uobis et pro multis effundetur in remissionem peccatorum. Hoc facite, quotiescunque biberitis, in meam commemorationem .« Sed quale testimonium suus precursor Domino perhibeat, audiamus:

»Hic est enim de quo dixi: Post me uenit uir, qui ante me factus est.« In quibus uerbis humanam pariter et diuinam naturam ostendit, cum ait: »Post me uenit uir, qui ante me factus est«  Ac si diceret: »Post me uenit,« quia post me natus, post me predicare incipiet. »Ante me factus est,« quia mihi dignitate prelatus est; ante enim in Scripturis non semper ad tempus refertur, sed aliquando ad dignitatem, sicut de Ioseph filiis legitur: »Posuit Ephraim ante Manassen ,« id est amplioris gratie et dignitatis eum futurum ostendit: siue certe quod ait: »Post me uenit uir,« ordinem humane nature insinuat. Quod uero subiungit: »Ante me factus est,« excellentiam diuine potentie ostendit. Ac si diceret: Cum post me natus sit, inde me superat, quia natiuitatis tempora in diuinitate eum non angustant. Unde bene subiungit: »Quia prior me erat.« Illum in his uerbis insinuat, de quo Ioannes in exordio Euangelii sui ait: »In  principio erat uerbum, et uerbum erat apud Deum, et Deus erat uerbum .« Et pulchre Dominus a precursore suo uir appellatur; uir enim a uiribus dictus est. Et hoc nomen specialiter illi congruit, qui uelut agnus mansuetus et humilis, leonis seuitiam solus potuit superare. De quo scriptum est: »Ecce uir, Oriens nomen eius .«

»Et ego nesciebam eum.« Cum omnibus fidelibus manifestum sit quia sciebat Ioannes Dominum, quem clauso matris utero senserat, et cui testimonium perhibuerat, dicens: »Ego a te debeo baptizari, et tu uenis ad me ?« et multa talia, quid est quod nunc dicit: »Ego nesciebam eum?« sed ad hoc dicendum, quia cum eum baptizaret, tantum  in eius cognitione creuit, ut ad comparationem eius cognitionis nichil se esse putaret quod prius de illo cognouerat, et ideo dicit: »Et ego nesciebam eum;« ac si diceret, tam perfecte nesciebam eum, in quo tantam excellentiam diuinitatis nondum esse compereram. Cum enim baptista Domini Patris uocem desuper intonantem audiuit, et Spiritum sanctum in specte columbe descendentem uidit, non est dubitandum ex hoc uisu et auditu in diuina cognitione eum multum profecisse. Sed quia ad hoc Deus Pater Filium suum reuelauit Ioanni, ut per eius predicationem aliis ostenderetur, recte subiungitur: »Sed ut manifestetur Isrel, propterea ueni ego in aqua baptizans;« quod est aperte dicere: Non ideo missus sum ante illum in aqua baptizare, ut baptizando  peccata tollere possim, sed ut in eo baptismo illius baptismum precurem, qui post me uenturus in Spiritu sancto erat baptizaturus. Ille autem solus baptizat in Spiritu sancto, qui per Spiritum sanctum peccata in baptismo dimittit, qui ait in Euangelio: »Nisi quis renatus fuerit ex aqua et Spiritu sancto, non potest intrare in regnum Dei .« De quo baptismo ascensurus in celum, discipulis ait: »uos autem baptizabimini Spiritu sancto non post multos hos dies .« Quod quia inuisibiliter et non uisibiliter fit, Dominus alibi manifestat : qui cum de eodem spiritu dixisset: »Spiritus ubi uult spirat, et uocem eius audis, et nescis unde ueniat, aut quo uadat,« continuo adiunxit: »Sic omnis qui natus est ex spiritu.«  Et quoniam omnis qui diuinam notitiam accipit, aliis annuntiare debet, recte de eodem Ioanne subditur:

»Et testimonium perhibuit Ioannes, dicens: Quia uidi Spiritum descendentem quasi columbam de celo, et mansit super eum.« In quibus uerbis non solum querendum est quare aliquando Spiritus sanctus in specie columbe, aliquando in linguis igneis uisus esse legatur, sed etiam illud sollicite inuestigandum cur super Dominum in specie columbe, et super apostolos in igne apparuit, ita ut nec super Dominum in igne, nec super apostolos in specie columbe uisus sit. Per singula ergo hec manifestanda sunt. Quia enim columba simplex est auis, recte Spiritus sanctus in specie columbe apparuit,  ut ostenderet quia illorum corda inhabitat, qui mansueti et humiles corde unanimem concordiam cum fratribus seruant, et pacem sequuntur cum omnibus et sanctimoniam, iuxta illud quod scriptum est: »Super quem requiescet Spiritus sanctus, nisi super humilem et quietum, et trementem sermones meos?« quam significant oscula columbarum. Quia uero ignis quod tangit accendit et illuminat recte, idem spiritus in ignis uisione apparuit, quia cor quod tangit et in amorem inflammat ad uidendum eius uoluntatem illuminat. Hic est ille ignis de quo Saluator in Euangelio ait: »Ignem ueni mittere in terram, et quid uolo nisi ut ardeat ?« De hoc igne per Moysen dicitur: »In dextera eius ignea lex  ;« et per Apostolum: »Etenim Deus noster ignis consumens est .« Hoc igne illorum corda calefacta fuerant, qui dicebant: »Nonne cor nostrum ardens erat in nobis  dum loqueretur in uia, et aperiret nobis Scripturas?«  Quod super Dominum in columbe specie, et super apostolos in igne apparuit, cito cognoscimus, si uniuscuiusque persone qualitatem subtilius consideremus. Quia enim columba  simplex est auis, recte Spiritus sanctus super Dominum in columbe specie apparuit, quia in primo aduentu suo peccata nostra non per zelum uenit punire, sed per mansuetudinem dimittere. Quia uero apostoli, ut puri homines, non solum a peccatorum rubigine excoquendi erant, sed etiam ad predicandum  Euangelium zelo rectitudinis accendendi, recte idem Spiritus super eos in linguis igneis apparuit. Sed quia ex hodierna lectione Spiritum sanctum in columbe specie apparuisse audiuimus, ad considerandum naturam columbe diligentius redeamus, ut si Spiritum sanctum accipere uolumus, hoc seruemus in mente quod columba habet in corpore. Septem quippe naturales differentias in se columba habere traditur: unam, quia felle amaritudinis caret; aliam, quia pro cantu gemitus edere solet; tertiam, quia gregatim uolat, uel gemit; quartam, quia iuxta fluenta aquarum residere delectat, ut facilius aduentum accipitris precauere possit; quintam, quia nichil uiuum comedit; sextam, quia non cum ungulis, nec cum rostro, uelut cetere aues, se defendit,  sed sese defendendo alis percutit: septimam, quia in petris nidificat. Columba ergo felle amaritudinis caret: et nos, iuxta admonitionem Petri apostoli, deponamus omnem iram et simulationem et inuidiam . Columba pro cantu gemitus habet: et nos in conualle lacrymarum positi, non solum pro remittendis peccatis, sed etiam pro perceptione uite eterne miseri sumus, et lugeamus in exemplo illius qui ait: »Lauabo per singulas noctes lectum meum, lacrymis meis stratum meum rigabo , « ut impleatur in nobis quod Dominus ait: »Beati qui nunc fletis, quoniam ipsi ridebitis .« Columba gregatim uolat: et nos unanimitatem diligamus, et non solum amicis, uerum etiam inimicis bonum quod possumus, propter Dominum impendamus,  ut in eorum numero computemur, de quibus dicitur: »Multitudinis credentium erat cor unum et anima una ;« et iterum: »Ecce quam bonum et quam iucundum habitare fratres in unum .« Columba iuxta fluenta aquarum residere solet, ut aduentum accipitris facilius cauere possit: et nos ut diaboli insidias preuidere et cauere possimus, in meditatione Scripturarum delectabiliter insistamus, ut impleatur in nobis quod in laude Ecclesie dicitur: »Oculi tui, oculi columbarum ,« que lacte sunt lote, et resident iuxta fluenta plenissima; et iterum: »Oculi tui, oculi columbarum ,« absque eo quod intrinsecus latet. Columba nichil uiuum comedit: et nos,  iuxta Apostoli sententiam , mortificemur membra nostra que sunt super terram, id est fornicationem, immunditiam, auaritiam, quod est idolorum seruitus. Columba non cum ungulis uel cum rostro se defendit: et nos quotiescunque ab iniustis persecutionem patimur, non ad uindictam commoueamur, sed potius exempla sanctorum sequentes, patientiam diligamus, ne efficiatur lingua nostra, arma, et sagitta, et gladius acutus, timentes illud quod Paulus apostolus ait: »Quod si inuicem mordetis et comeditis, uidete ne ab inuicem consumamini ,« ut impleatur illud: »Beati pacifici, quoniam filii Dei uocabuntur .« Columba in petris nidificat: et nos omnem spem nostram et fortitudinem in petra que est Christus, ponamus,  dicentes cum Psalmista: »In petra exaltasti me, deduxisti me, quia factus es spes mea, turris fortitudinis a facie inimici .« In huius petre foraminibus nidum suum Moyses posuerat, quando a Domino meruit audire: »Est locus apud me, et stabis ibi in foramine petre .« Si ergo Spiritum sanctum in cordibus nostris habitatorem habere uolumus, has spirituales uirtutes sollicite teneamus, ut ad nos pertineat specialiter, quod in laude totius Ecclesie in Canticis canticorum uoce sponsi dicitur: »ueni, sponsa mea, electa mea, columba mea, in foraminibus petre, in cauernis macerie. Ostende mihi faciem tuam, sonet uox tua in auribus meis .« Tales quippe Dominus suos discipulos esse uolebat, quibus dicebat: »Estote  prudentes sicut serpentes, et simplices sicut columbe .« Et pulchre septem nature enumerantur columbe, quia Spiritus sancti, qui hodierna die super Redemptorem mundi apparuit, septem dona sunt principalia, de quibus per Isaiam dicitur: »Requiescet super eum Spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini .« Mirabili autem concordia Scripture ueteris ac Noui Testamenti sibi conueniunt. Legimus enim quia, cum uellet Ne scire utrum cessassent aque diluuii, misit columbam, que uespere reuersa est ad eum portans ramum oliue uirentibus foliis in ore . Nunc autem baptizato Domino, suo precursori apertis celis  in specie columbe apparuit. Sicut enim per diluuium baptismum figuratur, ita et per columbam, que ramum oliue uirentibus foliis in ore tulit, unctio Spiritus sancti exprimitur, que fidelibus in baptismo tribuitur, de qua per Ioannem dicitur: »Unctio eius docet uos de omnibus .« Quod uero uoce baptiste subditur:

»Et ego nesciebam eum,« sic intelligendum est ut supra diximus, quia ad comparationem quod postea cognouit, parum prius de illo cognouerat: unde certum signum eius cognitionis datur, cum subinfertur: »Sed qui misit me baptizare in aqua, ille mihi dixit: Super quem uideris Spiritum descendentem et manentem super eum, hic est qui baptizat  in Spiritu sancto.« Ubi queritur, quare Pater ad cognoscendum unigenitum Filium suum tale signum dare uoluit, cum idem Filius discipulis suis repromittit, dicens: »Rogabo Patrem, et alium paracletum dabit uobis ut maneat uobiscum in eternum, spiritum ueritatis qui a Patre procedit, quem mundus non potest accipere, quia non uidit eum nec scit eum; uos autem cognoscetis eum, quia apud uos manebit, et in uobis erit .« Si ergo et in discipulis manet Spiritus, quid magnum si super unigenitum Filium Dei descendit et mansit? Sed facilis ad hec patet responsio, quia aliter acceperunt illi, et aliter ille. Illis enim ad mensuram datus est Spiritus, in illo autem habitat omnis plenitudo diuinitatis corporaliter . Et illi ex  tempore acceperunt Spiritum: ille uero ex quo obumbrante Spiritu sancto intra uterum uirginis conceptus est, eiusdem Spiritus plenitudinem habuit, sicut per Psalmistam dicitur: »Unxit te Deus, Deus tuus oleo letitie pre consortibus tuis .« Possumus et hoc dicere, quia in mentibus fidelium idem Spiritus ad aliquid semper manet, et ad aliquid recessurus uenit. Manet enim cum illis, ut sobrie, et iuste, et pie uiuant in hoc seculo: recedit uero ab illis, ne semper corporales uirtutes faciant. Et illis quidem ita uenit ut si a bono proposito uoluntatem mutauerint, ab illis recedat: in Domino autem, non ex tempore baptismi maior eiusdem Spiritus gratia esse cepit; sed in eius baptismo uisibiliter apparuit, ut intelligant fideles per  baptismum eiusdem Spiritus sancti se dona percipere. Quam ueraciter autem et absque ulla dubietate credenda sint, que in hac lectione commemorantur, precursor Domini manifestare curauit, cum subiunxit:

»Et ego uidi et testimonium perhibui, quia hic est Filius Dei.« Ubi considerandum quia in breui lectione duorum hereticorum dogmata destruuntur, Manichei scilicet et Photini, quorum unus negauit eum fuisse uerum hominem, alter uerum Deum. Erubescat ergo Manicheus, cum audit: »Post me uenit uir.« Erubescat et Photinus, cum precursor Domini clamat: »Ego uidi, et testimonium perhibui, quia hic est Filius Dei.« Audiant ergo mansueti et letentur, credentes sine dubio, quia hic est Filius  hominis, qui ut homo baptizatus est, idem ipse est Filius Dei, et confiteantur cum Petro: »Tu es Filius Dei uiui .«



HOMILIA XuII. DOMINICA PRIMA POST EPIPHANIAM.

. »In illo tempore, cum factus esset iehsu annorum duodecim, ascendentibus illis Hierosolymam,« et reliqua. Rationabiliter magistri ecclesiastice institutionis et diuine Scripture traditores, Lucam euangelistam inter quatuor animalia speciem uituli tenere describunt, sicut in Ezechiel et in Apocalypsi Ioannis habetur. Quoniam sicut uitulus in  templo Domini in sacrificio a sacerdotibus offerebatur, ita ille, pre ceteris euangelistis, specialius ea que Dominus in templo uel circa templum gessit, commemorare curauit. De quibus exordium sui Euangelii a Zacaria sacerdote cepit, dicens : »Fuit in diebus Herodis regis Iudee sacerdos quidam nomine Zacarias de uice Abia, et uxor illius de filiabus Aaron. Et factum est, cum sacerdotio fungeretur in ordine uicis sue ante Deum, secundum consuetudinem sacerdotii, sorte exiit ut incensum poneret, ingressus in templum Domini.« Post hec Mariam uirginem in domum eiusdem sacerdotis uenisse, tribusque mensibus eam apud cognatam suam Elizabeth mansisse refert.  Dominum quoque non solum octaua die circumcisum, sed etiam tricesima tertia in templo presentatum narrat, atque pro eo munera oblata, et a Simeone propheta susceptum et benedictum fuisse. Genealogiam uero Saluatoris non per Salomonem regem, sed per Nathan prophetam ac sacerdotem filium Dauid deducit. In presenti ergo lectione Saluatorem cum duodenarius esset, cum parentibus ad templum uenisse, et illis nescientibus, in eo remansisse describit. Nam et in fine Euangelii sui ostendit Dominum Iesum Christum, quasi uerum sacerdotem discipulos benedicentem in celum ascendisse, dicens: Eleuatis manibus suis, benedixit eis. Et factum est dum benediceret illis, recessit ab eis, et ferebatur in celum, et ipsi adorantes, regressi sunt  in Ierusalem cum gaudio magno, et erant semper in templo laudantes et benedicentes Deum. Quanto autem studio parentes Saluatoris legem obseruarent, cito cognoscimus, si huius Euangelii superiora parumper attendamus. Ait enim Euangelista:

»Et ibant parentes Iesu per omnes annos in Ierusalem in die solemni pasche.« Sed Dominus non solum legem uoluit obseruare, quam non uenerat soluere, sed adimplere, sed etiam tales elegit parentes, qui legis essent obseruatores. Preceperat enim ipse in lege ut ter in anno appareret omne masculinum eorum coram Domino, in loco quem elegerat Deus. Ubi apparet cum quanto studio maiora precepta legis obseruabant, qui nec minora pretermittebant. Consuetudo namque Iudeorum  erat, ut per omnes annos ascenderent in Ierusalem  Dominum adoraturi, et munera ei oblaturi, ob recordationem scilicet egressionis de terra Aegypti et immolationem agni. Ascendentibus ergo iuxta hanc consuetudinem parentibus Domini ad orationem, cum factus esset iehsu annorum duodecim, ascendit cum illis. Sed cum audis factum, noli dubitare factorem. Factus est enim in forma serui, qui omnia fecerat in forma Dei, sicut scriptum est: »Omnia per ipsum facta sunt .« De quo ait Apostolus: »Factus est ex semine Dauid secundum carnem .« Et  factus est qui cuncta fecerat, ut ille inueniretur, qui bene factus male perierat. Ascendit quippe duodecimo anno in  humanitate, qui nullum tempus habet in diuinitate. Pulchre ergo duodenarius Dominus, rudimenta sue infantie sacerdotes interrogans uoluit demonstrare, ut hoc numero mysterium apostolice predicationis prefiguraret, et notitiam sue diuinitatis mundo innotesceret. Duodenarius enim numerus perfectus est, et in suis partibus diuisus, perfectionem significat. Diuiditur enim in ternis quaternis et quaternis ternis. Siue enim tria in quatuor, siue quatuor in tria ducas, duodenarium numerum complent. Nam idem numerus ex septenarii numeri partibus constat, scilicet ex primo pari et primo impari, id est, ex tribus et quatuor. Et tres quidem ad indiuiduam Trinitatem pertinent, quatuor ad quatuor libros sancti Euangelii. Septem uero plenitudinem temporis  demonstrant, quia presentis uite cursus per septem dies uoluitur. Duodecim quoque ad duodenarium numerum apostolorum, uel ad duodecim patriarchas. Quia ergo ad fidem sancte Trinitatis et doctrinam quatuor euangeliorum, per predicationem duodecim apostolorum mundo nuntiaturus erat, recte duodenarius in templum ascendit.

»Consummatisque diebus, cum redirent,remansit puer iehsu in Ierusalem, et non cognouerunt parentes eius.« Forte mouet aliquem, quomodo iehsu tanta diligentia a parentibus nutritus, quippe quem Filium Dei esse non dubitabant, illis nescientibus in Ierusalem potuerit remanere Sed sciendum est quia hoc, excepto diuino mysterio, non ex ignauia parentum, sed ex consuetudine potius Iudeorum  contigit. Consuetudo enim erat illorum ut ascendentes in templum Domini ad celebrandum solemnitatem, seorsum uiri choros ducerent, seorsum femine, propter munditiam castitatis: pueri uero minoris etatis licentiam haberent, cum quo uellent ire parentes, siue cum patre, siue cum matre. Ex hac ergo consuetudine accidit ut, illis nescientibus, puer iehsu in Ierusalem remansisset, quoniam Maria putabat eum esse cum Ioseph, et Ioseph estimabat quod esset cum Maria. Et hoc est quod subdidit

»Existimantes autem illum esse in comitatu, uenerunt iter diei, et requirebant eum inter cognatos et notos.« Nam quantum amoris affectum erga illum haberent, manifestatur, cum subditur:

 »Et non inuenientes, regressi sunt in Ierusalem, requirentes eum. Et factum est post triduum, inuenerunt illum in templo.« Non uacat a mysterio quod Dominus post triduum a parentibus in templo reperitur. Tria enim sunt tempora, ante legem, sub lege et sub gratia. Qui ergo non ante legem, nec sub lege, sed sub gratia mundo uisibilis apparuit, recte post triduum repertus in templo memoratur. Siue ergo post triduum in templo reperiri uoluit, ut ostenderet quia illis ad eius uisionem sunt peruenturi, qui fidem, spem et caritatem perfecte habeat, et fidem sancte Trinitatis puro corde credunt, et opere custodiunt. Siue aliter in templo post triduum reperiri uoluit, ut intelligamus quia ad eius uisionem  feliciter peruenire merebimur, si cogitationem, locutionem et operationem a malo opere obseruamus: et memoriam, intellectum et uoluntatem in eius seruitio occupamus. Ubi repertus sit, ostenditur, cum dicitur: »In templo in medio doctorum.« Quid ageret manifestatur, cum subinfertur:

»Audientem illos et interrogantem.« Non enim alicubi repertus est uacans otio aut fabulis, sed in templo, audiens doctores et interrogans; simul quoque exemplum discende humilitatis Dominus nobis ostendit, cum in templo non docens, sed discens et interrogans inuenitur, implens illud Mosaicum: »Interroga patres tuos, et annuntiabunt tibi: maiores tuos, et dicent tibi .« Ne enim nos a magistris discere erubescamus, ille doctores interrogat  in templo, qui angelos docet in celo. In quo facto non solum humana superbia confunditur, sed etiam presumptio atque temeritas comprimitur. Sunt enim nonnulli qui ante docere uolunt, quam annos impleant pubertatis: et ideo magistri fiunt erroris, quia ueritatis discipuli non fuerunt. Longo ergo tempore et multis exercitiis eius tyrocinia sunt reprobanda, qui in culmine regiminis constituendus est, et longo tempore debet discere, qui desiderat docere. Unde per Salomonem dicitur: »Tempus tacendi et tempus loquendi .« Non enim dicit prius loquendi, et postea tacendi, sed prius tacendi, et post loquendi, ut intelligamus quia prius tacendo discere debemus quod postea loquendo doceamus. Et iterum idem admonet, dicens: »Omni  tempore otii tui describe sapientiam, qui autem minorantur, actu percipient eam .« Econtra uero, si Filius Dei, qui tricesimo anno predicaturus erat, duodecimo anno non docens, sed audiens et interrogans in templo inuenitur, legitimum tempus, siue ad sacerdotium, siue ad magisterium ecclesiasticum ostendens seruare. Hac etate Ioseph, id est, tricesimo anno, Dominus Aegypti constitutus est. Hac etate Dauid, qui in pueritia ora leonum et ursorum confregerat, regni gubernacula suscepit. Hac etate Ezechiel propheta super fluuium Chobar celos apertos uidit. Et quamuis melior sit puerilis simplicitas quam senilis fatuitas, tamen utrumque obseruandum est ut et morum grauitas, et matura etas, in eorum actibus concordent, qui ad magisterium  ecclesiasticum eliguntur. Unde bene quoque in lege Dominus de Leuitis precepit, ut usque ad quinquagesimum annum cum fratribus suis ministrent in templo, post quinquagesimum autem annum, custodes uasorum fiant. Quid enim sunt uasa sancta, nisi sanctorum anime? Et quia post quinquagesimum annum calor etatis deficere incipit, hoc precepto ostenditur, quia illi ad custodiam anime sunt eligendi, qui per longa exercitia incentiuum libidinis uel cupiditatis ardorem, exstinguere didicerunt. Denique et si Daniel et Ieremias in pueritia ad prophetandum missi leguntur, sciendum est quia miracula Domini in exemplum imitationis non sunt trahenda. Mira enim opera Domini magis sunt ueneranda  quam imitanda, quoniam ab omnibus fieri non possunt.

»Stupebant autem omnes super prudentia et responsis eius, etc.« uidentes eum corpore et etate paruum, sed interrogationibus ac responsis magnum, hominem et non Deum considerantes. Nos autem non cum senioribus Iudeorum super prudentia et responsis eius stupeamus, sed ipsum esse credamus uerum Deum, uerumque hominem, a quo est omnis sapientia, et cum quo fuit semper, et est ante euum. Qui etiam in Prouerbiis loquitur, dicens: »Ego sapientia in consiliis habito: per me reges regnant. Meum est consilium et equitas, ego ex ore Altissimi prodii .« Quanto autem animus beate uirginis Dei genitricis de amissione filii sauciatus esset,  hoc loco declaratur:

»Et dixit mater eius ad illum: Fili, quid fecisti nobis sic? etc.« Quem uirgo mater per triduum anxio dolore quesierat, post inuentionem inter merorem et gaudium posita, quasi qui talia facere presumpsisset, pia correptione increpauit, dicens: »Fili, quid fecisti nobis sic? Ecce pater tuus et ego dolentes querebamus te.« Patrem eius Ioseph appellat, non quod uere iuxta Photinianos eius pater fuerit, sed quod ad famam Marie conseruandam ab omnibus pater eius sit estimatus. Nam quis uerus pater eius sit ipse manifestat, cum respondens ait ad illos:

»Quid est quod me querebatis? Nesciebatis quia in his que Patris mei sunt oportet me esse?« In  quibus uerbis non putandus est exasperasse matrem. Et illud quod pretermittendum non est in hac lectione, utramque suam naturam Dominus nobis commendat, cum inuentus in templo dicit: »quia in his que Patris mei sunt, oportet me esse.« Quasi homo cum parentibus Ierusalem ascendit, sed quasi Deus, illis nescientibus, in templo remansit: quasi homo seniores interrogat, sed quasi Deus ea que seniores mirarentur, respondebat: quasi homo in templo inuenitur, sed quasi Deus inuentus in templo, dixit: »In his que Patris mei sunt oportet me esse.« Quia enim domus illa in honore Dei edificata fuerat, Filium Dei se esse demonstrauit, cum inuentus in templo dixit: »In his que Patris mei sunt oportet me esse.« Patris illius erant templum, prophete,  diuine Scripture frequens meditatio. Et pulchre in his suis operibus Filium Dei se demonstrauit.

»Et uidentes admirati sunt.« Quia Dominus non solum humiliter interrogabat, sed etiam subtiliter respondebat.

»Stupebant autem omnes qui eum audiebant, super prudentia et responsis eius.« Proprium est enim filiorum hereditatem paternam possidere, et in ea manere et esse. Unde Dominus iehsu Christus ideo in templo residebat et habitabat, ut ostenderet non minoris Patre se esse potestatis. Quibus enim una est maiestas, non dispar est potestas, sicut ipse dicit: »Ego et Pater unum sumus ;« et: »Omnia Patris mea sunt.«

 »Et ipsi non intellexerunt uerbum quod locutus est ad illos.« Quia diuine nature arcanum adhuc capere non poterant, ideo uerbum quod locutus est ad illos non intellexerunt, scilicet illud quod de Patre dixerat: et quia uidebat eos non posse intelligere suam Diuinitatem, condescendit illis per humanitatem, ut eorum cor subleuaret ad Diuinitatem. Unde et subditur:

»Et descendit cum illis, et uenit Nazareth, et erat subditus illis.« Discant ergo pueri obedire parentibus, a quibus non solum geniti, sed et quorum labore et diligentia sunt nutriti, quia et puer iehsu non dedignatus est parentibus esse subiectus. Honestissimum est enim magnam reuerentiam et honorem exhibere parentibus, quia et nos paruulos nutrierunt,  et proficientes etate, sapientia erudierunt. Illis enim humana tantum sapientibus, postquam oculos mentis eorum ad contemplandam Diuinitatem eleuauit, dicens: »Nesciebatis quia in his que Patris mei sunt oportet me esse? Descendit Nazareth, et uenit cum illis, et erat subditus eis.« Ut hoc exemplo intelligamus quia non solum subditi esse debemus parentibus, sed etiam eorum senectam uel infirmitatem pia sollicitudine refrigerare uel sustentare, iuxta illud quod in diuina lege precipitur: »Honora patrem tuum et matrem tuam, ut bene sit tibi super terram, et longo uiuas tempore .« Unde Apostolus precipit filiis obedire parentibus per omnia, hoc bonum et acceptum est coram Deo . Et iterum: »Si quis suorum curam non habet, et  maxime fidelium, fidem negauit et est infideli deterior .«

»Et mater eius conseruabat omnia uerba hec in corde suo.« Omnia scilicet que de illo audiuit, siue ab angelis, siue a pastoribus, siue a magis, siue a Simeone, uel ab Anna prophetissa, uel etiam que ab illo fieri uidebat, quasi mundum animal ruminans, in corde suo conseruabat, nolens mittere margaritas suas ante porcos, neque dare sanctum canibus, sed exspectans tempus illius perfecte etatis quo miracula faciendo Deus ostenderetur, et quo hec scribendo erant, ut per ordinem cuncta narrentur. Unde idem euangelista paulo superius ait: »conferens in corde suo.« Quia conferebat ea que in illo fieri uidebat, cum eis que de illo in oraculis  prophetarum legerat, et tanto uerius eum credebat Deum esse, quanto illa que de eo legerat, in illo compleri cernebat.

»Et iehsu proficiebat sapientia et etate.« In hoc breui uersiculo due hereses destruuntur, Manicheorum et Apollinaristarum. Manichei enim, qui dixerunt Deum ueram carnem non assumpsisse, destruuntur, cum dicitur: »iehsu proficiebat etate.« Apollinariste uero, qui dixerunt eum ueram animam non habuisse, destruuntur, cum dicitur: »proficiebat sapientia.« Sicut enim etas ad corpus, sic sapientia in hoc loco pertinet ad animam. Nisi enim ueram carnem habuisset, nequaquam etate proficeret et cresceret. Et nisi rationalem et ueram animam  habuisset, nequaquam sapientia proficeret et crescere ualeret. Et quemadmodum corpus per momenta etatum crescit, ita et anima sapientia crescendo proficit. Qui igitur in nobis corpus et animam liberare uenit, uerum corpus et animam ueram pro nostra salute ex uirgine suscepit. Quod uero subditur:

»Et gratia apud Deum et homines.« Singulari gratia a Deo Patre puero Iesu datum est, ut ex eo quo homo esse inciperet, conceptus scilicet de Spiritu sancto, perfectus esset Deus, perfectus et homo. De quo Ioannes euangelista ait: »uidimus gloriam eius, gloriam quasi Unigeniti a Patre .« Et bene quidem prius proficere dixit apud Deum, et postea apud homines; quia primum placendum est  Deo, postea hominibus, non ob aliud, nisi ut ipsi placeant Deo, sicut Apostolus ait: »Prouidentes bona non tantum coram Deo, sed etiam coram omnibus hominibus .« Et iterum: »Prouideamus bona in medio nationis praue .« Et Petrus: »Conuersationem uestram inter gentes habentes bonam .«



HOMILIA XuIII. DOMINICA II POST EPIPHANIAM.

 »In illo tempore, nuptie facte sunt in Cana Galilee,« et reliqua. Miracula Domini et Saluatoris nostri quandocunque leguntur, non sunt in exempla trahenda, sed potius admiranda atque ueneranda. Quotiescunque enim legimus Dominum  uel ad nuptias, uel ad conuiuium uocatum uenisse, non gule illecebris deputare debemus, sicut faciebant Scribe et Pharisei, qui dicebant eum uini potatorem et amicum publicanorum , sed ob certi gratiam mysterii, id est, pro lucrandis animabus, eum uenisse credere debemus. Sicut enim doctus piscator, et peritus uenator in eo loco retia tendit, ubi multitudinem piscium uel auium, siue bestiarum nouit conuenire, ut cum multi congregentur, aliqui capiantur, ita Dominus ad conuiuium uel ad nuptias uenire uoluit, ut ubi multi conueniebant, reti eius predicationis aliqui caperentur. Ob hanc causam inuitatus a Phariseo, in domo eius discubuisse legitur, et nunc uocatus ad nuptias, non solum uenisse, sed etiam eas suo miraculo consecrasse  memoratur. Ubi notandum quod cum ad nuptias terreno more celebraturus Dominus uenit, non solum coniugalem copulam bonam esse ostendit, sed etiam Marcionis et Tationis heresim destruxit, qui nuptias damnare uoluerunt. Si enim nuptie bone non essent, nequaquam ad eas filius uirginis uenire, nec eas suo miraculo dignaret consecrare. Et si nuptie bone non essent, que propter amorem filiorum fiunt, nequaquam Dominus in initio masculum et feminam creasset nec dicturus esset. »Propter hoc relinquet homo patrem et matrem suam, et adherebit uxori sue, et erunt duo in carne una .« Unde et Dominus interrogatus a discipulis si oporteret dimittere uxorem, quacunque ex causa,  ut ostendat bonum esse coniugium legitime celebratum, ait: »Quod Deus coniunxit, homo non separet. Nam qui dimiserit uxorem, excepta causa fornicationis, mechatur .« Hinc et Apostolus, magistri sententiam secutus, ait: »uiri, diligite uxores uestras, sicut Christus dilexit Ecclesiam. Et qui uxorem suam diligit, seipsum diligit .« Et iterum: »Propter fornicationem unusquisque suam uxorem habeat, et unaqueque uxor suum uirum habeat. uir uxori debitum reddat, similiter et uxor uiro. Mulier sui corporis potestatem non habet, sed uir. Similiter et uir sui corporis potestatem non habet, sed mulier .« Et rursus: »Qui matrimonio coniunctus est, precipio, non ego, sed Christus, mulierem a uiro non discedere:  quod si discesserit, innuptam permanere, aut certe uiro reconciliari .« »Honorabiles enim nuptie  et cubile immaculatum .« Fornicatores namque et adulteros iudicabit Dominus. Bona est ergo copula coniugalis, melior continentia uidualis, perfectior uero integritas uirginalis. Ad comprobandum hec, Dominus de intemerato uirginis utero nascitur: mox natus, ab Anna uidua benedicitur: iuuenis factus, a celebratoribus nuptiarum inuitatus uenisse legitur. Hec iuxta litteram dicta sunt. Spiritualiter uero coniunctionem Christi et Ecclesie, in Scripturis uocari nuptias usitatissimum est, sicut illud in Euangelio: »Simile est regnum celorum homini regi, qui fecit nuptias filio suo .« Et iterum: »Cum uocatus fueris  ad nuptias, non discumbas in primo loco .« In nuptiis enim duo iunguntur sponsus et sponsa. Et sponsus quidem est Christus, de quo per Psalmistam dicitur: »Tanquam sponsus procedens de thalamo suo .« Et Ioannes euangelista: »Qui habet sponsam sponsus est .« Sponsa uero eius sancta est Ecclesia, cui per Prophetam dicitur: »Desponsabo te mihi in iustitia et sanctitate ueritatis .« Et in Cantico canticorum: »ueni, sponsa mea, electa mea .« Thalamus huius sponsi, uterus intemeratus genitricis fuit. De quo  tanquam sponsus de thalamo suo Christus processit. uenit ergo ad nuptias terreno more celebratas, quia ad coniungendam sibi Ecclesiam, homo inter homines  apparuit. Locus nuptiarum primum in Iudea fuit, ubi Dominus natus, non solum docuit, sed etiam uirtutes fecit, et de qua apostoli electi sunt. Celebratores autem nuptiarum primum apostoli fuerunt, de quibus Dominus ait in Euangelio: »Non possunt filii sponsi lugere, quandiu cum illis est sponsus. ueniet tempus quando auferetur ab eis sponsus, et tunc ieiunabunt .« Sed quia ad has spirituales nuptias uenire nemo potest, nisi prius zelo Dei tactus mala opera respuere, et bona didicerit amare, recte in Cana Galilee facte fuisse referuntur. Cana quippe uiculus Galilee, zelus interpretatur. Galilea namque transmigratio facta in nostra lingua dicitur. Ex qua interpretatione ostenditur,  quia ille feliciter ad has nuptias discumbit, qui zelo amoris Dei tactus, de terreno amore ad celeste desiderium transmigrauerit, qui possit dicere cum Psalmista: »Zelus domus tue comedit me .« Et cum Apostolo: »Nos autem reuelata facie gloriam Domini contemplantes, transformamur a claritate in claritatem, tanquam a Domini spiritu .« Quod et faciebat Psalmista, qui, cum uideret impium superexaltatum et eleuatum sicut cedros Libani, omnia transitoria nichil computans, incalescens animo, aiebat: »Transiui, et ecce non erat: quesiui eum, et non est inuentus locus eius .« Et bene die tertia post ea que supra Euangelista commemorauit, facte fuisse referuntur. Tria quippe sunt tempora, ante legem,  sub lege et sub gratia. Quia enim ad coniungendam sibi Ecclesiam non ante legem, non sub lege, sed sub gratia Deus uisibilis apparuit, recte die tertia ad nuptias uenisse commemoratur. De qua coniunctione Paulus apostolus ait: »Aemulor enim uos Dei emulatione, despondi enim uos uni uiro uirginem castam exhibere Christo .« Hinc in laudem Ecclesie dicitur : »Ecce tu pulchra es, amica mea, ecce tu pulchra; oculi tui columbarum.« Et iterum: »Pulchriores sunt oculi tui uino, et dentes tui lacte candidiores.« Et Ioannes in Apocalypsi: »uidi sanctam ciuitatem Ierusalem, descendentem de celo, tanquam sponsam ornatam uiro suo .« uel certe, quia nemo in his nuptiis interesse potest, nisi qui indiuiduam trinitatem  Domini fuerit confessus, recte etiam die tertia ad nuptias uenisse narratur. Siue aliter, ad hoc die tertia ad nuptias uenire uoluit, ut ostenderet quia quicunque in Ecclesia per fidem discumbit, memoriam, uoluntatem et intellectum obseruare a malis debet et exercere in bonis: uel quia tres uirtutes principales, scilicet spem, fidem et caritatem in suo opere custodire debet, de quibus ait Apostolus: »Maneat in uobis fides, spes, caritas, tria hec, maior autem his est caritas .« Ternarius autem numerus perfectus est, propter fidem sancte Trinitatis. Siue ternarius numerus perfectus est, quia legimus quod, Domino dicente ad Ionam prophetam: »uade in Niniuen ciuitatem magnam, et dices populo huic: Adhuc quadraginta  dies, et Niniue subuertetur ,« illo predicante, statim rex de solio suo descendit, et precepit triduanum ieiunium facere populo. Quo facto, cessauit populus a nequitia sua, et conuersus est ad Dominum, et exaudiuit eum Dominus, et cessauit a plaga. »Et erat mater Iesu ibi.« Mater Iesu spiritualiter Synagogam significat, que dum per oracula prophetarum Deum in mundo uenturum predicauit, quasi de quodam spirituali utero legis nobis Dei Filium genuit.

»uocatus est autem iehsu et discipuli eius ad nuptias.« Omnia ergo que in serie huius lectionis referuntur, sic iuxta litteram accipienda sunt, ut tamen per significationem aliquid nobis demonstrent.  Iam superius per nuptias coniunctionem Christi et Ecclesie figurari diximus. Quod uocatus iehsu dicitur ad nuptias, per hoc declaratur quia sine testimonio legis et prophetarum in mundo non apparuit. Quasi enim patres sancti et prophete Dominum ad nuptias uocauerunt, quando non solum eum uenturum in mundum predixerunt, sed etiam ut uenire dignaretur pro nostra redemptione, totis uotis optauerunt. uis audire quomodo sit uocatus? audi Isaiam dicentem: »Utinam disrumperes celos, et descenderes .« Et Psalmista, eius aduentum desiderans, ait: »Domine, inclina celos tuos, et descende .« Necnon et ille uenerabilis senex iam moriturus, aiebat: »Salutare tuum exspectabo, Domine .« uocati  sunt autem cum eo et discipuli eius, quia ut firmior auctoritas esset, non solum Domini incarnatio, sed etiam eorum predicatio predicta fuit. Sic enim ait Isaias in persona Domini: »Ecce ego et pueri mei, quos mihi dedit Dominus in signum et portentum Isreli .«

»Et deficiente uino, dicit mater Iesu ad eum: uinum non habent.« Nec fortuitu nec casu accidisse putandum est, ut Domino ueniente ad nuptias uinum deficeret, sed ideo magis ut occasio miraculi fieret, ut dum aquas in uinum conuerteret, Deus qui in homine latebat, appareret, ipse scilicet, qui educit panem de terra, et uino letificat cor hominis. Unde intelligens sancta eius genitrix iam tempus esse perfecte etatis, quo per miracula seipsum Dominum  mundo innotesceret, et non filius Ioseph, sed Dei et Marie uirginis crederetur, ait: »uinum non habent.« Spiritualiter autem ueniente Domino ad nuptias, uinum defecit, quia meraca illa legis, a prisca sua suauitate et dulcedine desipuerat. Quasi enim uinum sapuit lex temporibus Moysi, Iosue, Samuelis et Dauid, et ceterorum qui eam intellexerunt et tenuerunt. Iam uero tempore quo Dominus in mundo apparuit, superstitiosus [F., superstitionibus] Phariseorum excrescentibus, et ab amore Dei Iudeorum populis frigescentibus, ab antiquo suo sapore defecerat, sicut Dominus Iudeis improperando dixit: »uos estis qui reliquistis mandatum Dei propter traditiones uestras .« Quod autem ait mater Iesu ad eum: »uinum non habent,« uox Synagoge  est Christum ad miracula prouocantis.

»Dicit ei iehsu: Quid mihi et tibi, mulier?« Non putandus est Dominus inhonorasse matrem, qui iubet honorare parentes, sed illi altiora querenti quam sola humanitas habeat, ad uirtutem Diuinitatis contemplandam, eius mentis oculos subleuauit. Ac si diceret: »Quid humanitati tue cum miraculo, quod queris, commune est, cum uirtutes operari diuine uirtutis sit?«---»Nondum uenit hora mea.« Quo uerbo, non hora fatalis  significatur, sed hora passionis. Ac si diceret: Nondum uenit hora passionis, qua uere manifestem quid humanitas possit, quam ex te assumpsi. Que hora tunc impleta est, quando pandens in cruce, dixit: »Mulier,  ecce filius tuus .« Ac si diceret: Ecce quod ex te assumpsi, pati et mori potest; miraculum quod queris, sine diuinitate operari non potest. Sed cum Dei genitricem mulierem audis appellatam, noli dubitare de eius uirginitate, quia usus Scripture est, omnes feminas, non solum nuptas, sed etiam innuptas, mulieres appellare, sicut de prima matre omnium Eua, cum formaretur, dictum est: »Aedificauit Dominus costam, quam tulerat de Adam, in mulierem .« Hanc consuetudinem secutus Apostolus, Dei genitricem, que uirgo ante partum, uirgo post partum permansit, mulierem appellauit, dicens: »Misit Deus Filium suum, factum ex muliere, factum sub lege ,« cum sine dubio ex uirgine natus credatur. Non enim hoc nomine  corruptio, sed sexus designatur. Ut autem intelligatur, non pietatem a Domino matri negatam, sed ordinem passionis prenuntiatum, recte subditur:

»Dicit mater eius ministris: Quodcunque dixerit uobis facite.« Intellexit enim in illis Domini uerbis, se non esse exasperatam; et ideo fiducialiter ministris imperauit, ut precepta implerent filii iubentis.

»Erant autem lapidee hydrie sex posite secundum purificationem Iudeorum, capientes singule metretas binas uel ternas.« Hydrie dicuntur uasa, aque receptui preparata, tracto uocabulo a proprietate Greci sermonis, quoniam aqua Grece uocatur. Quoniam autem secundum purificationem Iudeorum posite referuntur, traditio habebat Iudeorum,  et maxime Phariseorum, ut in conuiuiis et nuptiis uasa cum aqua haberentur, propter purificationem Iudeorum, uel lauationem manuum, uel quidquid necesse esset. Quod ille Phariseus in Euangelio indicat, qui ipsum fontem aque uiue Dominum reprehendere ausus est, quare non esset lotus ante prandium . Sed quia iam tempus instabat ut ille qui homo purus uidebatur, uerus Deus esse ostenderetur, recte subiungitur:

»Dicit eis iehsu: Implete hydrias aqua. Et impleuerunt eas usque ad summum.« Que in uinum conuerse sunt. Et quidem poterat Dominus uacuas hydrias implere uino, quoniam antequam essent, creauit ex nichilo, sed prius iussit eas implere aqua, et sic conuertit in uinum; quia ueniens non aliam  legem dedit, quam per seruum suum Moysen dederat, sed ipsam spiritualiter interpretando, in melius commutauit, quia spiritualem intelligentiam, que in ea latebat, aperuit, sicut ipse ait in Euangelio: »Non ueni soluere legem, sed adimplere .« Quasi ergo spiritualiter aquam in uinum conuertit, quando post suam resurrectionem, cum discipulis ambulans, aperuit eis sensum, ut intelligerent Scripturas. Et incipiens a Moyse et prophetis, interpretabatur illis Scripturas in omnibus que de illo erant. De cuius suauissimo gustu tantum inebriati sunt, ut postea dicerent: »Nonne cor nostrum ardens erat in nobis« de Iesu, »dum loqueretur in uia, et aperiret nobis Scripturas ?« Spiritualiter  autem hydrie corda significant sanctorum, que continent in se aquam, id est scientiam Scripturarum. Quod enim aqua scientiam Scripturarum significet, testis est Salomon, qui ait: »Aqua profunda sermo ex ore uiri, et torrens redundans fons sapientie .« Que bene lapidee esse referuntur, quia contra tentationes diaboli firma et fixa sunt precordia sanctorum, illi lapidi adherentium, de quo dicit Petrus apostolus: »Ad quem accedentes lapidem uiuum, et ipsi tanquam lapides uiui superedificamini domus spirituales .« Quoniam petra  Christum significat . Bene autem sex fuisse referuntur, quia sex sunt mundi huius etates, in quibus Deus omnipotens hydrias spirituales, id est sanctos uiros  ad nostram eruditionem et ablutionem mittere dignatus est. Prima mundi etas fuit ab Adam usque ad Ne, secunda a Ne usque ad Abraham, tertia ab Abraham usque ad Dauid, quarta a Dauid usque ad transmigrationem Babylonie, quinta a transmigratione Babylonie usque ad aduentum Christi in carne, sexta a primo aduentu Domini, quo uenit redimere mundum, usque ad secundum eius aduentum, quo uenturus est mundum iudicare. In his ergo etatibus Deus omnipotens sanctos uiros mittere non destitit, qui Spiritu sancto inspirati, aquam diuinorum eloquiorum ad aliorum eruditionem effunderent. In prima etate mundi legimus, quia fecit Deus hominem de limo terre, ad imaginem et similitudinem suam. Ad cuius solatium uel adiutorium cum uellet  facere mulierem, immisit soporem in eo, et tulit unam de costis eius, et edificauit eam in mulierem, et posuit eos in paradiso uoluptatis, precepitque eis, dicens: »De omni ligno paradisi comedite, de ligno autem scientie boni et mali ne tetigeritis. Quocunque enim die comederitis ex eo, morte moriemini .« Postea uero seducti a serpente, qui erat callidior cunctis animantibus, interdictum fructum ligni non solum tetigerunt, sed etiam comederunt. Et aperti sunt oculi eorum, et ut cognouerunt se esse nudos, fecerunt sibi perizomata de foliis ficorum. Et dum deambularet Dominus in paradiso ad auram post meridiem, abscondit se Adam et uxor eius inter ligna paradisi. Cumque requireret eum Deus, dicens: Adam, ubi es? Respondit: Audiui,  Domine, uocem tuam, et timui, eo quod nudus essem, et abscondi me. Dixitque ei Deus: Quis enim indicauit tibi quod nudus esses, nisi quia de ligno de quo preceperam tibi ne comederes comedisti? Propterea maledicta terra in opere tuo. Cum operatus fueris eam, non dabit tibi fructus suos, sed spinas et tribulos germinabit tibi, et in sudore uultus tui uesceris pane, donec reuertaris in terram de qua sumptus es, quia terra es, et in terram ibis; puluis, et in puluerem reuerteris . Quicunque ergo hec audiens, timuerit transgredi preceptum Dei, reputans apud semetipsum, et dicens: quia si illis rudibus ac nouellis non pepercit Deus, forte nec nobis parcet, si post multos aliorum casus, nostram  neglexerimus salutem, inuenit in prima etate hydriam aqua plenam. At uero, si aliquid altius intellexerit, ut intelligat per Adam qui ex immaculata terra factus est, Dominum Iesum Christum, per Euam, que de latere Ade dormientis formata est, sanctam Ecclesiam, que de latere Christi pendentis in cruce formata est, quando »unus militum lancea latus eius aperuit, et continuo exiuit sanguis et aqua ;« hydria, quam plenam inuenerat aqua, conuersa est in uinum. uideamus adhuc in ipsa etate aliam hydriam aqua plenam. Legimus enim  quia idem primus homo post peccatum duos filios genuit, Cain scilicet et Abel. Fuit Abel pastor ouium, et Cain agricola. Tollensque Abel de ouibus suis et de adipibus earum, obtulit holocaustum  Domino, Cain autem de frugibus terre. Et respexit Dominus ad Abel, et ad munera eius; ad Cain autem et ad munera eius non respexit. Unde iratus Cain et inuidia ductus, dixit ad fratrem: Egrediamur foras. Cumque essent in agro, concurrexit aduersus fratrem suum, et occidit eum. Dixitque ei Deus: Ubi est Abel frater tuus? Qui non solum mendose, sed etiam proterue negauit, dicens: Nescio. Nunquid custos fratris mei sum? Dixitque ei Deus: Quid fecisti? Ecce uox sanguinis fratris tui clamat ad me de terra. Nunc igitur maledictus eris super terram, que aperuit os suum, et suscepit sanguinem fratris tui de manu tua. uagus et profugus eris omnibus diebus uite tue. Quicunque ergo hec audiens, elegerit innocenter et simpliciter uiuere  cum Abel, timuerit inuidiam uel odium habere erga fratrem, ne forte in maledictione reputetur, cum Cain inuenit in prima etate aliam hydriam aqua plenam. At uero si ad spiritualem intelligentiam animum suum conuertit, ut intelligat per Abel Dominum Iesum Christum; per eius occisionem Domini passionem, per terram, que aperuit os suum et suscepit sanguinem eius, sanctam Ecclesiam, que quotidie in confessione Domini aperit os; per Cain uero homicidam, populum Iudeorum, qui propter inuidiam sanguinem Domini fundere non timuit, et propterea uagus et profugus est reputatus: hydria, quam plenam inuenerat aqua, conuersa est ei in uinum. In secunda etate legimus quod, preuaricantibus his qui de stirpe Ade descenderant preceptum Domini,  inuentus est Ne uir iustus, cui dixit Dominus: »Finis uniuerse carnis uenit coram me, et non permanebit spiritus meus in homine in eternum, eo quod sit caro. Delebo  diluuio omnem carnem. Fac ergo tibi arcam de lignis leuigatis, et ingredieris eam tu et filii tui, uxor tua, et uxores filiorum tuorum, ut possitis uiuere. Te enim inueni iustum in generatione hac .« Qui Domini implens iussionem, per centum annos in arce fabrica desudauit, et in articulo diei illius ingressus est in arcam ipse et filii eius, uxor eius, et uxores filiorum eius. Pluitque Dominus quadraginta diebus et quadraginta noctibus super terram, et factum est diluuium, mortuaque est omnis caro, in qua erat spiritus uite.  Postea uero uolens scire Ne utrum cessassent aque, emisit coruum qui non est reuersus ad eum. Ac deinde emisit secundo columbam que uespere reuersa est ad eum, portans ramum oliue uirentibus foliis in ore suo. Quisquis ergo hec audiens, elegerit magis saluari cum electis paucis, in exemplum Ne, quam perire cum multis reprobis, inuenit in secunda etate hydriam aqua plenam. Quod si hanc historiam spiritualiter interpretari didicerit, ut intelligat per Ne fabricatorem arce, Dominum Iesum Christum fabricatorem et rectorem Ecclesie; per diluuium quod peccatores homines deleuit, baptismum, in quo peccata delentur; per coruum qui egressus est et non est reuersus, hereticos qui ex nobis exierunt, sed non erant ex nobis per columbam; que ramum oliue uirentibus  foliis detulit, unctionem Spiritus sancti, que fidelibus in baptismo datur: hydria aqua plena, quam habebat, mutata est ei in uinum. In tertia etate legimus fuisse Abraham uirum iustum, cui dixit Deus: »Egredere de terra tua, et de cognatione tua, et de domo patris tui, et ueni in terram quam monstrauero tibi .« Qui obediens Deo statim exiuit, nesciens quo pergeret, et cum magis ac magis fide et dilectione in Deum proficeret, dedit ei Deus unigenitum filium per repromissionem in senectute sua, nomine Isaac. Dixitque ei Deus postea : »Tolle unigenitum filium tuum quem diligis Isaac, et uade in terram uisionis, atque offeres eum ibi in holocaustum, super unum montium quem monstrauero tibi .« Qui »consurgens, statim strauit asinum  suum, ducens secum duos pueros, et Isaac filium suum.« Cumque die tertia eleuatis oculis uidisset locum procul, quem ostenderat ei Deus, dixit pueris suis: »Exspectate hic cum asino; ego et puer illuc usque properantes, postquam adorauerimus, reuertemur ad uos.« Et cum imposuisset ligna supra Isaac filium suum, imposuit eum super aram, »extenditque manum et arripuit gladium ut immolaret filium. Et ecce angelus Domini de celo clamauit, dicens: Abraham, Abraham. Qui respondit: Adsum. Dixitque ei: Ne extendas manum tuam super puerum, neque facias illi quidquam. Nunc cognoui quod timeas Deum, eo quod non pepercisti filio tuo unigenito, propter me. Benedicens benedicam tibi, et multiplicabo semen tuum sicut stellas celi, et sicut arenam que est in littore  maris.« Conuersusque retrorsum, »uidit arietem inter uepres herentem cornibus, quem assumens, obtulit holocaustum pro filio.« Quicunque ergo, hec audiens, cogitauerit in corde suo cum quanto studio debeat Deo obedire, quando Abraham magis uoluit Deo obedire quam filio suo unigenito parcere, habet in tertia etate hydriam aqua plenam. Si uero in hoc facto Abrahe spiritualem intellectum quesierit, ut intelligat per Abraham Deum Patrem, et per Isaac unigenitum filium eius, Dominum Iesum Christum, qui est unigenitus Filius Patris, per immolationem Isaac Domini passionem, qui pro nobis passurus, lignum in quo pateretur ipse portauit, in eo uero quod Isaac Domini uoce liberatus, et aries pro eo est  immolatus, intellexerit Domini humanitatem passionem sustinuisse, sed diuinitatem impassibilem permansisse: hydria, quam plenam habebat aqua, mutata est ei in uinum. In quarta etate legimus  fuisse Dauid, non solum uirum fortem, sed etiam humilem et misericordem. Qui cum, reprobato Saul, electus a Deo esset ad regnandum, persecutionem passus est a Saule in tantum ut eum frequenter occidere uellet. Et cum tradidisset eum Dominus in manus eius, et posset eum occidere, non solum semel, sed etiam bis tertioque pepercit ei propter Dominum, dicens: »Absit a me, ut mittam manum meam in christum Domini .« Propter quod regnum Saul destructum est, et regnum Dauid super Isrel eleuatum. Quod si tu hec audiens, uolueris  imitari humilitatem et mansuetudinem Dauid, ut cum inimicis tuis nocere possis, propter Deum dimittas, inuenisti in quarta etate hydriam aqua plenam. At uero si Saul reprobum et inuidum, populum Iudeorum, qui Dominum persecutus est, intellexeris, per Dauid Dominum Iesum Christum, qui est fortis et potens in prelio, et Dominus uirtutum, et qui pro persecutoribus Iudeis exorauit, dicens : »Pater, ignosce illis, quia nesciunt quid faciunt,« et ideo regnum eorum dissipatum est: regnum autem Domini manet in eternum; quarta hydria, quam plenam inueneras aqua, mutata est tibi in uinum. In quinta etate legimus  quod populus Iudeorum preuaricatus est mandatum Domini, derelinquens Deum patrum suorum et  adorans idola, et ideo tradidit eum Dominus Nabuchodonosor regi Chaldeorum, qui duxit eum captiuum in Babyloniam, et Ierusalem ciuitatem destruxit, ubi, propter uindictam peccati, per septuaginta annos in grandi afflictione fuit. Postea uero misertus eidem populo Deus, suscitauit Iesum filium Iosedech sacerdotem magnum, et Zorobabel principem Iudeorum, qui eumdem in Ierusalem reduxit, templumque Domini restaurauit. Quod si tu hec audiens, timueris peccare, ne forte aut captiuitas, aut qualiscunque temporalis tribulatio propter peccatum tibi accidat, inuenisti in quinta etate hydriam aqua plenam. Si uero ad altiorem intellectum mentem tuam transtuleris, ut intelligas per populum Isreliticum genus humanum; per Nabuchodonosor, qui  populum captiuauit, diabolum figurari, per Babyloniam, que confusio interpretatur, infernum; ubi diabolus genus humanum post preuaricationem captiuum traxit; per Ierusalem, que uisio pacis interpretatur, celestem patriam: per Iesum sacerdotem magnum, Dominum nostrum Iesum Christum, qui factus est sacerdos in eternum secundum ordinem Melchiscdech , qui electos suos de captiuitate Babylonie ad celestem patriam reuocauit: hydria tua, que prius aquam habebat, conuersa est tibi in uinum. In sexta etate legimus , quod ipse auctor et redemptor omnium Dominus iehsu Christus, pro hominibus homo factus, octaua die circumcisus est, et tricesima tertia post hec die in  templo presentatus, atque legalis hostia pro eo est oblata, nulla tamen necessitate cogente, sed spontanea uoluntate, tantum ut legem adimpleret. Quod si hec tu audiens cogitaueris cum quanta sollicitudine et studio Euangelii debeas obseruare precepta, que per ipsum dicta sunt, quando ipse legem quam per seruum dederat, cum tanta diligentia dignatus est obseruare, inuenisti in sexta etate hydriam aqua plenam, uberiorem et mundiorem omnibus, de qua non solum ablui, sed etiam satiari potes. Si autem altius aliquid in hoc Domini facto intellexeris ut intelligas in eo quod ipse noluit prius in templo materialis edificii constructo presentari, quam circumcideretur, et diem purificationis exspectare, cum non indigeret: quia nos non possumus spiritualiter Ecclesie  Dei sociari, nec corporis et sanguinis Christi participes fieri, nisi prius per baptismum fuerimus ab originali peccato mundati: hydria quam aqua plenam habebas, mutata est tibi in uinum bonum. Quod si adhuc aliquid sacratius perscrutari uolueris, ut intelligas in eo quod Dominus iehsu Christus prius uoluit circumcidi quam in templum intraret: quia nos in templo eterne beatitudinis, quod est in celo, ubi sine fine laus Dei canitur, nequaquam intrabimus, nisi in presenti uita per confessionem, eleemosynas et cetera bona opera fuerimus purificati, et omni custodia cor nostrum seruauerimus, ut dignam Deo hostiam in celo offerre mereamur: hydria, que uersa erat in uinum bonum, commutata est in uinum meracissimum, in tantum ut, huius suauissima dulcedine  spiritaliter inebriatus, cum propheta dicere possis: »Et calix tuus inebrians quam preclarus est!«  Et iterum: » Fluminis impetus letificat ciuitatem Dei .« Et rursus: »Filii autem hominum in tegmine alarum tuarum sperabunt, et inebriabuntur ab ubertate domus tue, et torrente uoluptatis tue potabis eos .« Hoc uinum desiderabat ille qui dicebat in Canticis canticorum: »Osculetur me osculo oris sui, quia meliora sunt ubera tua uino, fragrantia unguentis optimis .« Quicunque ergo per singulas etates exempla sanctorum considerans, bene uiuere et spiritaliter didicerit intelligere eorum doctrinam, in singulis etatibus inueniet hydrias, de quarum haustum et ablui et satiari possit. Pulcherrime autem  mentibus sanctorum conuenit, quod de iisdem hydriis dicitur: »Capientes singule metretas binas uel ternas.« enim Grece, Latine mensura dicitur trium modiorum. Non enim dicit, quia alie capiebant binas, et alie ternas, sed singule capiebant metretas binas uel ternas. Cum enim sancti uiri, Patris et Filii mentionem tantum faciunt, quasi binas uel ternas metretas capiunt. At uero cum Patris et Filii et Spiritus sancti simul mentionem faciunt, iidem ipsi ternas metretas capiunt. Quasi enim binas metretas Dauid spiritualis hydria capiebat, cum de Patre et Filio loquebatur, dicens: »Omnia in sapientia fecisti .« Quasi ternas idem ipse capiebat, cum dicebat: »uerbo Domini celi firmati  sunt, et spiritu oris eius omnis uirtus eorum .« Binas metretas Dominus ostendit in Euangelio, cum dicit: »Ego et Pater unum sumus .« Ternas ostendit, cum alibi ait: »Euntes docete omnes gentes, baptizantes eos in nomine Patris, et Filii, et Spiritus sancti .« Doctores autem sancti, id est spiritales hydrie, ternas accipiunt metretas, cum indiuiduam Trinitatem aliis predicant credendam; binas, quando dilectionem Dei et proximi suis auditoribus commendant. Ministri autem qui eas implesse dicuntur, apostolos significauerunt uel doctores Ecclesie, per quorum doctrinam haustum sapientie mundus accepit, de quibus bene dicitur: »Et impleuerunt eas usque ad summum.« Quia nullum tempus ab initio seculi uacuum fuisse  ostenderunt ab eruditione fidelium, quo sine uerbis, sine exemplis spiritualem doctrinam non patefacerent. Siue certe eas usque ad summum impleuerunt, quia maiorem perfectionem ostenderunt esse per gratiam Noui Testamenti quam per uetus, quoniam doctrina Euangelii, quam illi predicauerunt, totum mundum compleuit: uel quia in operibus sanctorum nichil de imperfectione ad ostendendum nobis magistri Ecclesie reliquerunt.

»Et dicit eis iehsu: Haurite nunc et ferte architriclino. Et tulerunt.« Architriclinus dicitur princeps triclinii, quia Grece, Latine dicitur princeps; triclinium autem est domus tres ordines habens. Possumus quoque ad litteram hunc architriclinum, aliquem ex maioribus Iudeorum accipere,  qualis erat Nicodemus uel Gamaliel, siue discipulus eius tunc Saulus, postea uero Paulus. Spiritaliter uero sicut per architriclinum magistri Ecclesie designantur, sic per triclinium ipsa Ecclesia exprimitur, que tres habet ordines, coniugatorum, continentium atque uirginum. Iussit autem Dominus architriclino uinum ex aqua factum dare, quia illis spiritualis doctrina commendatur, quia sciunt discernere inter uetus et Nouum Testamentum, id est inter legem et Euangelium.

»Ut autem gustauit architriclinus aquam uinum factam, et non sciebat unde esset: ministri autem sciebant qui hauserant aquam, uocat sponsum architriclinus.« Iste sponsus, iuxta litteram, ut quidam tradunt, accipitur Ioannes apostolus: qui cum  nuptias fecisset, uiso miraculo Domini, relinquens nuptias, uirgo eum secutus est, unde et dilectus Domini dicitur. Spiritaliter uero idem sponsus ipse Christus intelligitur. »Et dicit ei: Omnis homo primum bonum uinum ponit, et cum inebriati fuerint, tunc id quod deterius est. Tu autem seruasti bonum uinum usque adhuc.« Doctorum est discernere, quantum distet inter legem et Euangelium, et inter litteram occidentem et Spiritum uiuificantem, et inter bonum et malum, sic architriclinus inter uinum discretionem habuit et aquam. Quoniam quantum distat inter aquam et uinum, tantum distat inter legis litteram et spiritualem Euangelii gratiam. In Domini ergo presentia ipsa elementa mutata sunt, quando lex  carnalis ipso interpretante spiritaliter est intellecta, in tantum, ut quicunque hanc dulcedinem gustauerit, admiretur et dicat: Omnis homo primum bonum uinum ponit.

»Hoc fecit initium signorum iehsu in Cana Galilee.« Pulchre ergo Dominus initium signorum suorum hoc miraculo uoluit consecrare, ut aquas mutaret in uinum, ut dicant fideles quia non aliam legem uenit docere, nisi quam per seruum suum Moysen dederat, sed ipsam spiritualiter interpretando in melius commutare. Bene autem dicitur: »Et manifestauit gloriam suam.« Manifestauit, uidelicet per hoc signum quod ipse esset rex glorie et Dominus uirtutum, et ipse esset sponsus Ecclesie: manifestauit quod ipse esset qui cuncta ex nichilo  potuit creare, qui etiam quando uoluit, elementa potuit immutare. Quod uero subditur: »Et crediderunt in eum discipuli eius.« Non putandum est quod tunc primum in eum crediderint, maxime cum ab illo ad nuptias uocati esse dicantur: sed qui prius crediderant, uiso miraculo, firmius crediderunt, et quem antea hominem credebant, hoc signum uidentes, Deum uerum et hominem esse crediderunt.



HOMILIA XIX. DOMINICA III POST EPIPHANIAM.

 »In illo tempore, cum descendisset iehsu de monte, secute sunt eum turbe multe,« et reliqua. Superius euangelista narrauit qualiter Dominus sedens in monte, ordinem octo beatitudinum  tradidit, dicens: »Beati pauperes spiritu, quoniam ipsorum est regnum celorum ,« et cetera que sequuntur. Et ut uera esse crederent que in uerbis audierant, consequenter miraculum adiungere curauit, dicens: »Et descendente eo de monte, secute sunt eum turbe multe.« Ubi spiritualiter montem, in quo Dominus sedit, celum intelligere possumus, in quo cum Patre mansit, et manet semper equalis. Tunc autem de monte descendit, quando propter nos et propter nostram salutem in conualle plorationis ueniens, humanitatem nostram assumpsit, ut qui inuisibilis erat in suis, uisibilis appareret in nostris: et quem non poteramus uidere in sua altitudine, saltem cognosceremus in nostra infirmitate. Unde iuxta congruam rationem, soli discipuli in monte ad eum  accesserunt, sed, eo descendente de monte, multe turbe secute sunt eum: quia ante suam incarnationem notus in Iudea tantum erat Deus, et Isrel magnum nomen eius: at uero, postquam usque ad nostram humanam naturam assumendam descendit, protinus per fidem multe turbe eum secute sunt nationum. De quibus olim Isaias predixerat, dicens: »Et erit in nouissimis diebus preparatus mons domus Domini in uertice montium, et eleuabitur super colles, et sublimis erit ualde. Et uenient ad eum omnes gentes, et ibunt populi multi, et dicent: Domus Iacob, uenite, et ambulemus in lumine Dei nostri .« Et Psalmista: »Omnes gentes quascunque fecisti, uenient et adorabunt coram te,  Domine, et glorificabunt nomen tuum in eternum .« Hanc quoque turbam uidebat Ioannes in Apocalypsi, qui cum ex singulis tribubus Isrel duodecim millia signatos describeret, adiunxit: »Post hec uidi turbam magnam quam nemo poterat dinumerare, ex omnibus populis, tribubus et linguis .« Sequuntur autem turbe Dominum, quando eius uestigia humanitatis imitantur fideles. Sequi enim Dominum, imitari est, sicut ipse dicit: »Qui mihi ministrat, me sequatur .« Et iterum: »Qui uult uenire post me abneget semetipsum, et tollat crucem suam, et sequatur me .«

»Ecce leprosus ueniens adorabat eum, dicens: Domine, si uis, potes me mundare.« Si quis in hoc loco solam litteram attendat, non paruam fidem  habuisse leprosus iste cognoscitur. Deum enim non dubitauit, quem supplex adorauit. Nec de eius dubitauit potestate, cum solam requisiuit uoluntatem, dicens: »Domine, si uis, potes me mundare.« Unde fides protinus effectum consecuta est, nam sequitur:

»Et extendens iehsu manum, tetigit eum dicens: uolo, mundare.« Ubi cum magna appareat Domini potestas, non minor eius declaratur humilitas. Leprosum enim, quem lex extra castra eiiciebat, quem scribe et Pharisei uix respicere dignabantur, ille tangere non recusauit, qui eum mundare poterat sine tactu, ostendens quia eius tactus salus est credentibus. Queritur quare Dominus leprosum tetigerit, cum lex precipiat eum non tangere? Primum, ut humilitatis et compassionis exemplum nobis ostenderet,  nec despiciendos proximos propter debilitates aliquas declararet. Deinde, ut non seruum, sed Dominum legis se esse ostenderet, qui cum secundum legem ambularet, etiam supra legem quoscunque uellet, mundaret. Quod autem ait: »uolo, mundare,« non simul iungendum est et legendum, uolo mundare, ut quidam Latinorum putauerunt, sed prius dicendum »uolo,« deinde inferendum est »mundare.« Ad singula ergo uerba leprosi singula Dominus respondit. Leprosus enim dixerat: »Domine, si uis.« Dominus respondit: »uolo.« Leprosus dixerat, »Potes mundare.« Dominus respondit, »Mundare,« imperatiuo scilicet modo. »Et confestim mundata est lepra eius.« Inter dicere autem Domini  et facere, nulla est differentia: »Dixit enim et facta sunt, mandauit et creata sunt .« Allegorice autem leprosus iste genus designat humanum, quod tunc lepram peccati incurrit, quando preceptum Domini in paradiso contempsit. Unde bene, iuxta euangelistam, non solum leprosus, sed etiam plenus lepra fuisse describitur: quoniam ueniens Dominus in carne, inuenit genus humanum uariis erroribus et iniquitatibus inquinatum. Sed Domino de monte descendente, id est in carne apparente, leprosus ei occurrit: quia intellexit genus humanum tam ex Iudeis quam ex gentibus iniquitatis lepra pollutum, aliter mundationem anime se non posse accipere, nisi per eius fidem qui peccatum non fecit, nec inuentus  est dolus in ore eius, teste Apostolo qui ait: »Non est distinctio Iudei et Greci. Omnes enim peccauerunt, et egent gloria Dei, iustificati gratis per gratiam ipsius, per redemptionem que est in Christo Iesu .« Sed Dominus, qui salutem conferre uenerat, non dedignatus est tangere leprosum, ut eum ad salutem proueheret. Quasi enim leprosum tangendo curauit, quando per hoc, quod nostre carnis similitudinem assumpsit, a peccatis anime nos liberauit. Et qui uerbo leprosum curare poterat, tangendo curare maluit: quia per hoc quod morticinum nostre carnis suscepit, a peccatorum contagione nos purificauit, ostendens seipsum esse de quo per Isaiam fuerat prophetatum: »uidimus eum non habentem speciem, neque decorem, et desiderauimus  eum despectum et nouissimum uirorum, uirum dolorum et scientem infirmitatem. Et quasi absconditus uultus eius et despectus, unde nec reputauimus eum. uere languores nostros ipse tulit, et dolores nostros ipse portauit. Et nos putauimus eum quasi leprosum et percussum a Deo et humiliatum. Ipse autem uulneratus est propter peccata nostra, attritus est propter scelera nostra .« Hinc et apostolus Petrus ait: »Peccata nostra ipse pertulit in corpore suo super lignum, ut peccatis mortui, iustitie uiuamus, cuius liuore sanati sumus .«

»Et ait illi: uide nemini dixeris, sed uade, ostende te sacerdoti, et offer munus quod precepit Moyses in testimonium illis.« Quid est enim quod Dominus, qui alibi sanato homine a legione demonis precepit,  dicens : »uade in ciuitatem ad tuos, et annuntia eis quanta tibi fecerit Deus,« nunc autem leproso curato dicit: »uide nemini dixeris?« Nos nimirum in hoc facto instruit, quos frequenter inanis gloria tentat, ostendens etiam in bono opere iactantiam esse fugiendam. Si enim ille, qui ut Filius Dei iactantiam non timebat, miraculum suum occultare precepit, multo magis nos quos uana gloria subrepit iactantiam cauere debemus, ut secundum quod ipse ait: »Nesciat sinistra tua quid faciet dextera tua .« Hinc iterum admonet, dicens: »Tu autem cum oraueris, intra in cubiculum, et, clauso ostio, ora Patrem tuum, et Pater tuus, qui uidet in abscondito, reddet tibi .« in eo uero quod ait »uade, ostende te sacerdoti,«  considerandum est, quod nullos alios Dominus, quibus corporaliter sanitatem prestitit, ad sacerdotes misisse legitur, nisi tantum leprosos, quod non solum hic fecisse legitur, sed etiam alibi, quando decem uiris leprosis sibi occurrentibus et clamantibus »Iesu preceptor, miserere nostri,« precepit, dicens: »Ite, ostendite uos sacerdotibus ,« quod ob uarias causas eum fecisse credimus. Primum ut sacerdotibus honorem deferret: secundo, ne contradictor legis uideretur: quia legis preceptum erat, ut si quis a lepra mundatus esset, ueniret ad sacerdotem: tertio, ut sacerdotum animos ad suam crudelitatem prouocaret, et non credentibus omnem excusationem auferret. Et uidentes leprosum mundatum, si  crederent in mundatorem, salutem inuenirent: si autem credere nollent, inexcusabiles essent. Unde bene dicitur: »In testimonium illis,« id est sacerdotibus. Aliter per montem, in quo Dominus discipulos docuit, sublimior doctrina accipitur, ubi soli discipuli accesserunt: quia illi in spiritualibus rebus sunt instruendi, qui per diuturnam meditationem eas capere possint. Qui autem paruuli sunt in sensu et terreni in fide, quasi in conuallibus sunt instruendi, id est in apertioribus sententiis monendi. Unde cum in montibus discipulos docuit, et in conuallibus leprosum curauit, ostendit in predicatione iuxta capacitatem auditorum, formandum esse sermonem doctorum. Non enim propter perfectos deserendi sunt imperfecti, sed potius cum illis corrigendi atque  tolerandi. Qui enim tales sunt, ut cum apostolis audire possint: »uobis datum est nosse mysterium regni Dei ,« altius et profundius in allegoriarum typis et figuris sunt instruendi. Qui autem paruuli sunt sensu, sola littera sunt instruendi, quod etiam Dominus alibi suo exemplo nos instruit, quando cuidam dicenti : »Magister bone, quid faciendo uitam eternam possidebo?« quasi in conualle posito respondit, dicens: »Mandata nosti: Non occides. Non adulterabis. Non falsum testimonium dices, non concupisces rem proximi tui,« etc. Sed illo respondente: »Hec omnia custodiui a iuuentute mea,« protinus montem perfectionis ostendit, subiiciens: »Adhuc unum tibi deest: Si uis perfectus esse, uade et uende omnia que habes, et da  pauperibus, et habebis thesaurum in celo, et ueni sequere me.« Et quia hunc montem difficile ascendunt, qui amore diuitiarum sunt onerati, abiit ille tristis, eo quod multas haberet possessiones. Huius quoque exemplum Paulus Apostolus secutus, quasi cum quibusdam in conuallibus morabatur, quibus dicebat: »Ego uobis, fratres, non potui loqui quasi spiritualibus, sed quasi carnalibus. Tanquam paruulis in Christo lac uobis potum dedi, non escam .« Quasi cum aliis montem ascenderat quibus dicebat: »Sapientiam loquimur inter perfectos .« Moraliter autem leprosus iste qui Domino de monte descendente occurrit, unumquemque significat peccatorem. Sicut enim lepra uarium exprimit colorem in cute, sic peccatum uarias habet  species in mente. Qui enim adulterium, homicidium, furtum, rapinam, sacrilegium, et his similia perpetrat, quasi leprosam in anima cutem demonstrat. Talis si uult mundationem recipere, debet Domino occurrere, id est, cum lacrymis et gemitibus se peccatorem cognoscere, et Domini misericordiam compuncto corde exorare, dicens cum Propheta: »Miserere mei, Deus, secundum magnam misericordiam tuam. Quoniam iniquitatem meam ego cognosco, et peccatum meum contra me est semper. Tibi soli peccaui et malum coram te feci :« Et iterum: »Delictum meum cognitum tibi feci, et iniustitias meas non abscondi. Dixi, Confitebor aduersum me iniustitiam meam Domino, et tu remisisti impietatem  peccati mei .« Nec debet desperare ueniam, si dignam non neglexerit agere penitentiam. Nam quantum misericors sit Dominus erga peccatores conuersos, manifestatur cum subditur: »Et extendens iehsu manum tetigit eum, dicens: uolo, mundare.« Et quia uerus est medicus, qui non uenit uocare iustos, sed peccatores ad penitentiam , recte leprosum tetigisse dicitur. Manus enim Domini in Scripturis aliquando maiestatis sue potentiam, aliquando Incarnationis mysterium significat. Potentiam maiestatis significat, ut ait Psalmista: »In manus tuas, Domine, commendo spiritum meum .« Incarnationis mysterium, ut idem alibi ait: »Emitte manum tuam de alto .« uult enim Deus mundare leprosum,  quia, ut ait Apostolus, »Neminem uult perire, sed omnes ad agnitionem ueritatis conuerti .« Unde ipse per Prophetam ait : »uiuo ego, dicit Dominus Deus, nolo mortem peccatoris, sed magis ut conuertatur et uiuat.« Et iterum: »Peccator quacunque die conuersus fuerit,« et reliqua. Et in Euangelio: »Dico uobis, gaudium erit in celo super uno peccatore penitentiam agente .« Nec eget Dominus spatio annorum uel longitudine temporum in penitentia, sed cor contritum et humiliatum Deus non spernit: quia non nocent mala preterita, si non placent. Primum autem tetigit leprosum, et postmodum mundauit, quia prius mentem nostram per suam gratiam ad penitentiam agendam inflammat, et postmodum digne petentibus,  quod peccauimus per misericordiam relaxat. Sed quia ipsa peccata uice Domini sacerdotibus confiteri debemus, et ad eorum consilium penitentiam agere, recte subiungitur: »uide nemini dixeris, sed uade, ostende te sacerdoti,« etc. Forte etiam sunt nonnulli, qui sufficere sibi credunt, quod soli Deo compuncto corde peccata sua confiteantur, nec ea esse necesse sacerdotibus confiteri, tantummodo ut a malis suis operibus cessent. Quorum opinio si uera esset, nequaquam Dominus leprosos, quos per semetipsum mundauerat, ad sacerdotes misisset. Denique si peccata non essent sacerdotibus confitenda, et ad eorum iudicium excutienda, Paulum quem in uia fuerat allocutus, nequaquam Ananie sacerdoti destinaret, dicens: »uade in ciuitatem, et ibi dicetur tibi  quid te oporteat facere .« Quod enim confitentibus peccata sua sacerdotibus multum prosit, probat Iacobus apostolus, dicens: »Confitemini alterutrum peccata uestra, et orate pro inuicem ut saluemini .« Et Ioannes: »Si confiteamur peccata nostra, fidelis et iustus est Deus, ut dimittat peccata nostra, et emundet nos ab omni peccato .« Quod etiam in ueteri Testamento figurate demonstratur, quando tale de leprosis preceptum Moysi a Domino dicitur, sic enim scriptum est: Et locutus est Dominus ad Moysen : uir in cuius cute uarius color apparuerit, ueniat ad sacerdotem et ostendat se illi: qui recludet eum in domo separata seorsum per septem dies, et post  septem dies intuitus eum, si uiderit creuisse lepram, addat alios septem dies. Post quatuordecim uero dies iterum intuitus eum, si uiderit adhuc crescere lepram, sciat quia lepra perseuerans est, et tunc iudicet eum leprosum, et eiiciat eum extra castra; qui manebit intonsa barba, operto capite, scissa ueste, aperto ore, immundum se iudicans omni tempore separationis sue. Si autem mundatus fuerit, qui huiusmodi sustinet passionem, ueniat ad sacerdotem et offerat pro emundatione sua tortam panis et sextarium olei ad luminaria concinnanda, et offerat duos passeres uiuos, unum pro peccato et alterum in holocausto. Que omnia qualiter nunc in Ecclesia spiritualiter fieri conueniant, breuiter nunc commemoranda sunt. Lepra enim  peccatum  significat; in cuius ergo cute lepra apparuerit, id est, in cuius anima peccatum fuerit, ueniat ad sacerdotem, locum lepre ostendens, id est, peccata sua humiliter ei confiteatur. Qui sacerdos recludat eum in domo separata seorsum per septem dies, id est omni tempore uite sue, que per septem dies uoluitur, penitendum insinuet: et post septem dies intuitus eum, si uiderit creuisse lepram, addat alios septem, id est, ubi iteratur peccatum, augeatur penitentie modus. Quoniam districtius iudicandi sunt, qui per consuetudinem peccant, quam illi qui subito cadunt. Post quatuordecim uero dies iterum intuitus eum, si uiderit adhuc crescere lepram, id est, si peccatum in consuetudinem uiderit uenire, sciat quia lepra perseuerans est. Maneat autem extra castra,  uel corpore ab Ecclesia separatus, uel a consortio sanctorum se in mente indignum iudicet. Habeat intonsam barbam, ut sic squalorem penitentie etiam in ipso uultu ostendat. Operto capite, quia ab officio predicationis cessare debet, qui publice penitet. Maneat autem aperto ore, scissa ueste, id est, per confessionem suam patefaciat conscientiam. Si autem sanatus fuerit, qui huiusmodi sustinet passionem, ueniat ad sacerdotem, et offerat pro emundatione sua tortam panis, uidelicet dulcedinem caritatis quibuscunque potest impendat, non solum amicis, sed etiam inimicis. Et pulchre per tortam panis dulcedo caritatis designatur, quia, sicut in uita hominis principalis est panis: sic inter omnes uirtutes principalis est caritas. Offerat etiam et sextarium  olei, id est misericordie uiscera indutus, in se peccantibus clementer ignoscat: et hoc ad luminaria concinnanda, ut sicut plures peccando suo destruxit exemplo, ita emendatius uiuendo, sua satisfactione multos reedificet. Offerat quoque duos passeres uiuos, id est, corpus et animam suam diuine seruituti subiiciat, ut sicut exhibuit membra sua seruire immunditie et iniquitati ad iniquitatem, ita seruiat iustitie in sanctificationem. Siue certe offerat duos passeres uiuos: id est, duo genera compunctionis, timoris scilicet et amoris. De quibus recte dicitur: Unum pro peccato, et alterum in holocausto, id est in sacrificio, quod offerebatur pro peccato, unum: et in gratiarum actione: ubi non pro timore peccati,  sed pro amore Dei et desiderio offerebatur: alterum, quia omnis peccator prius timore compungitur, et post amore.

»Cum autem introisset Capharnaum, accessit ad eum centurio, rogans eum, et dicens: Domine, puer meus iacet in domo paralyticus, et male torquetur.« Post curationem leprosi uenitur ad aliud miraculum, in quo non solum Domini uirtus apparet miranda, sed etiam centurionis humilitas imitanda. Sed primum querendum est quare dicat Mattheus centurionem ad Dominum accessisse, cum Lucas referat quod non ipse uenerit, sed seniores Iudeorum pro se miserit. Sic enim scriptum est in Luca : Centurionis cuiusdam seruus erat moriturus, qui erat ei pretiosus. Et cum non auderet accedere  ad Iesum, misit seniores Iudeorum, qui uenirent ad eum, dicentes: Domine, dignum est, ut hoc illi prestes. Diligit enim gentem nostram, nam et synagogam ipse edificauit nobis. Non ergo putandi sunt contraria euangeliste sensisse, sed unus describit uoluntatem, alter opera. Quod enim Mattheus ipsum accessisse dicit, intentionem illius descripsit, quia uoluntate accessit. Quod uero ait Lucas, quod non ipse uenerit, sed seniores Iudeorum pro se miserit, humilitatem ostendit centurionis, et quemadmodum secundum litteram factum sit. Quia cum esset gentilis, non per seipsum ad Dominum corporaliter ausus est accedere. Sed quid ei Dominus responderit, audiamus:

 »Et ait illi iehsu: Ego ueniam et curabo eum.« In quibus uerbis nostra superbia confunditur, si ad hanc lectionem cum alia Euangelii conferamus. Legimus enim alibi in Euangelio secundum Ioannem , quod erat quidam regulus cuius filius infirmabatur Capharnaum. »Hic cum audisset quia iehsu adueniret a Iudea in Galileam, abiit et rogauit eum, ut descenderet et sanaret filium eius. Incipiebat enim mori. Et dixit ei iehsu: Nisi signa et prodigia uideritis, non creditis. Et ille: Domine, descende priusquam moriatur filius meus. Cui dixit iehsu: uade, filius tuus uiuit.« Quid est ergo quod Dominus ad filium reguli rogatus ire noluit, et ad seruum centurionis etiam non rogatus ire paratus fuit? Quis enim ignorat maioris potestatis regulum  quam centurionem? Nostra in hoc facto, ut diximus, superbia confunditur, qui in hominibus non naturam, sed potentiam consideramus. Quos enim potentes cernimus, metuimus, ueneramur et honoramus. Quos autem pauperes, contemnimus, negligimus et despicimus. At uero Filius Dei, qui de celo uenit in terram ut superbiam fugiendam, et humilitatem amandam, atque naturam hominis diligendam ostenderet, ad filium reguli rogatus ire noluit, et ad seruum centurionis, etiam cum non rogaretur, ire paratus fuit. Excelsus enim Dominus humilia a prope respicit: alta autem, id est superba, a longe contemnit , quoniam, sicut Petrus apostolus de eo testatur, »Non est personarum acceptor Deus,  sed in omni gente qui operatur iustitiam, acceptus est illi .«

»Et respondens centurio, ait: Domine, non sum dignus ut intres sub tectum meum, sed tantum dic uerbo, et sanabitur puer meus.« Magna hec centurionis declaratur fuisse fides, sed non dispar comprobatur humilitas. In opere huius centurionis, tres imitabiles uirtutes nobis ostenduntur, humilitas scilicet, fides et prudentia. Magnam enim habet humilitatem, qui, dicente Domino: »Ego ueniam et curabo eum,« indignum se iudicans, respondit: »Domine, non sum dignus ut intres sub tectum meum.« Perfectam autem habuit fidem, quia, cum esset gentilis, solo uerbo Dominum credidit posse puero reddere sanitatem, dicens: »Tantum dic uerbo, et sanabitur  puer meus.« Nisi enim illum omnipotentem fidenter crederet, nequaquam pro seruuli sui prosperitate rogaturus, ad eum accessisset. Habuit etiam non paruam prudentiam, cum eum quem corporaliter ambulantem uidit, ubique per diuinitatem esse presentem intellexit. Nec caritas in eo defuisse credenda est, quia cum multi pro sua, suorumque filiorum ac charorum salute ad Dominum rogaturi accederent, ille pro serui tantum sanitate. Unde adhuc in fidei constantia perseuerans subiunxit, dicens:

»Nam et ego homo sum sub potestate, habens sub me milites, et dico huic: uade, et uadit: et alio ueni, et uenit: et seruo meo: Fac hoc, et facit.« Ac si diceret: Si ego qui homo sum sub potestate principis, habeo sub me milites, et dico huic, uade,  et uadit: et alio, ueni, et uenit: et seruo meo, Fac hoc, et facit: quanto magis tu, cum sis Deus, ubique totus, ubique presens, ubique potens, si dixeris infirmitati, Recede, nonne recedet? Si dixeris sanitati, ueni, nonne ueniet? Et ideo non est te necesse corpore eundo fatigari, qui solo uerbo potes curare. Spiritualiter autem per hos subiectos centurionis naturales uirtutes, in quibus quidam gentilium pollebant, intelligere possumus, ut est, non adulterari, non furtum facere, non rapere, non occidere, inopis misereri, miseris subuenire, et his similia. Unde de Cornelio gentili legimus , quod erat uir iustus et bonus, faciens eleemosynas cum omni domo sua plebi, ac timens Deum. uel certe per hos subiectos centurionis, bonas malasue cogitationes,  que cordi nostro non desunt, possumus accipere, quas nobis subiectas habere debemus: ut si dixerimus malis, Recedite, recedant: bonis, uenite, et ueniant, et cum illis condelectemur. Seruo autem nostro, id est corpori, dicamus, Fac hoc et faciet, id est, imperemus ut ea que sunt Spiritus Domini perficiat, iuxta illud Apostoli: »Castigo corpus meum et in seruitutem redigo, ne forte, cum aliis predicauerim, ipse reprobus efficiar .«

»Audiens autem iehsu, miratus est.« Admirabatur Dominus fidem centurionis, quam cordi eius mirabiliter administrabat, non quod aliquid ei mirandum esset, qui cuncta operatur mirabiliter, sed ut eumdem nos mirari debere doceret. Cuius  fidem Dominus admirans, pariter et collaudans:

»Sequentibus se dixit: Amen dico uobis, non inueni tantam fidem in Isrel.« Quod non de patriarchis et prophetis dicit, quondam se uidentibus, et si Isrel uidens Deum interpretatur: sed de Isrel carnali, id est populo Iudeorum, uel de illis qui presentes erant, inter quos signa et miracula faciebat, quibus uerbum uite annuntiabat, quod etiam recipere nolebant. Quia non sic cito crediderunt, quomodo centurio. Unde pulchre in centurione non solum fides gentium collaudata est, sed etiam prefigurata, cum dicitur:

»Dico autem uobis quod multi uenient ab oriente et occidente, et recumbent cum Abraham et Isaac et Iacob in regno celorum.« Per orientem et occidentem  quatuor mundi partes designantur, atquibus ex omnibus gentibus erant in fide, non solum per predicationem apostolorum, sed etiam eorum successorum. De quibus per Psalmistam dicitur: »Dicant qui redempti sunt a Domino, quos redemit de manu inimici, de regionibus congregauit eos; a solis ortu et occasu, ab aquilone et mari .« Quod autem per predicationem apostolorum multi ad fidem, ut diximus, uocati sunt, idem Psalmista alibi demonstrat, cum dicit: »In omnem terram exiuit sonus eorum, et in fines orbis terre uerba eorum .« Et iterum. »Non sunt loquele neque sermones, quorum non audiantur uoces eorum .« uel certe, ut quidam uolunt, ab oriente uenerunt Hebrei, quia primi Dominum cognouerunt, ab occidente  gentiles, quia ultimi Dominum perceperunt. Aliter, ab oriente uenerunt, quia, Deo protegente, nulla criminalia peccata commiserunt: ab occidente, qui, post multa flagitia perpetrata, ad omnipotentem Deum conuertuntur. uel, ab oriente, qui ab ipsa infantia uel pueritia Deo seruit: ab occidente, qui in senectute uel decrepita etate ad Dei seruitutem conuertitur. Recumbere autem cum Abraham et Isaac et Iacob in regno celorum, est in fide patriarcharum gentes requiescere, et illum credere uenisse, quem sancti patriarche uenturum prophetauerunt. Terri bilis autem de Iudeis predicitur sententia, cum dicitur:

»Filii autem regni huius eiicientur in tenebras exteriores.« Filios regni Iudeos dicit, qui merito  filii regni appellantur, quia pro amore regni terreni, celestem regem credere noluerunt, dicentes Pilato: »Non habemus regem nisi Cesarem .« Et iterum regnum terrenum eligentes, et celeste respuentes, dixerunt: »Quid faciemus, quia hic homo multa signa facit? si dimittimus eum sic, omnes credent in eum, et uenient Romani, et tollent nostrum locum et gentem .« Nam Iudei sub potestate Romanorum erant constituti, et ideo hac occasione decepti, timebant, ut si a Romanis rex nouus in Iudea regnare audiretur, debellarentur et a regno eiicerentur. Ergo quia Iudei magis terrenum regem quam celestem dilexerunt, non solum celestem, sed etiam terrenum perdiderunt. Quoniam  dispersi de gente in gentem, et de regno ad populum alterum, relicti sunt sine Deo, sine lege, sine duce, sine sacerdote. Sicut enim filii Dei uocantur, qui magis Deum quam mundum diligunt, sic filii regni dicuntur, qui in amore terreni regni radices cordis perseuerabiliter plantauerunt. Ubi autem tales mittendi sint, manifestatur, cum subiungitur: »Eiicientur in tenebras exteriores.« In quo loco considerandum, quia, cum tenebre semper sint interiores et non exteriores, in tenebras exteriores mittuntur post mortem, qui in tenebras interiores, id est in cecitate mentis, se concluserunt dum uiuerent. Queritur autem quare dicantur tenebre exteriores, cum semper sint interiores, sicut clauso ostio domus intrinsecus tenebre sunt, extrinsecus autem lux. Ad  quod dicendum, quia tenebre interiores cecitas mentis dicuntur: exteriores uero pene infernales, que extra nos sunt. Nam in inferno interiores sunt, sed illi qui illic patiuntur, in tenebras exteriores, id est in infernales penas mitti dicuntur. Quid autem ibi missi patiantur, demonstratur, cum subinfertur: »Ibi erit fletus et stridor dentium.« Oculi enim pre nimio fumo solent lacrymari, et dentes pre nimio frigore stridescere. Cum ergo ait: »Ibi erit fletus et stridor dentium,« ostendit per metaphoram membrorum, quia reprobi in pena et frigus inestimabile, et calorem intolerabilem sustinebunt, sicut per beatum Iob dicitur: »Ad calorem nimium transeat ab aquis niuium, et usque ad inferos peccatum illius. Obliuiscatur eius misericordia. Dulcedo illius uermes  .« Si quis autem de resurrectione sui corporis dubitat, ipsam per hunc locum fieri intelligere ualet. Oculi enim carnei sunt, et dentes ex ossibus. Igitur cum dixit, »ibi erit fletus et stridor dentium,« in eadem effigie, qua in presenti seculo manemus, ostendit nos in futuro resurrecturos. Unde alibi beatus Iob dicit: »Credo quod Redemptor meus uiuit, et in nouissimo die de terra surrecturus sum. Et rursum circumdabor pelle mea, et in carne mea uidebo Deum, quem uisurus sum ego ipse, et non alius, et oculi mei conspecturi sunt ,« id est, non alia figura pro me, sed ego ipse eum uidebo. Quam etiam Dominus, cum post suam resurrectionem loqueretur discipulis, ostendit, dicens : »uidete manus meas et pedes meos, quia ego ipse  sum.« Et iterum: »Palpate et uidete quia spiritus carnem et ossa non habet, sicut me uidetis habere.«

»Et dixit iehsu centurioni: uade, sicut credidisti fiat tibi. Et sanatus est puer ex illa hora.« Hic considerandum est quantum unumquemque propria fides adiuuet, quando tantum profuit aliena. Propter fidem enim centurionis, reddita est puero sanitas. Fides namque magna est uirtus, et, ut ait Apostolus, »sine qua impossibile est placere Deo .« De qua etiam per Habacuc prophetam dicitur: »Iustus autem meus ex fide uiuit ,« quam Dominus discipulis commendans, ait: »Si habueritis fidem sicut granum sinapis, diceretis monti huic, Transi hinc, et transiret: arbori moro, Eradicare et  transplantare in mare, et obediret uobis .« Et quia in centurione gentili, gentium fides est prefigurata, recte iste qui sic perfecte credidit, centurio ab euangelista appellatur. Centurio enim dicitur, quod sub se centum habeat milites. Centenarius quippe numerus perfectus est, qui de leua transit in dexteram, et circulum exprimens, fit in modum corone, illam coronam exprimens, quam milites Christi pro spirituali certamine percepturi sunt, quorum unus loquebatur, dicens: »Bonum certamen certaui, cursum consummaui, fidem seruaui. De reliquo, reposita est mihi corona iustitie .«



HOMILIA XX. DOMINICA QUARTA POST EPIPHANIAM.


 »In illo tempore, ascendente Iesu in nauiculam, secuti sunt eum discipuli eius. Et ecce motus magnus factus est in mari, et reliqua.« In huius lectionis serie utriusque sue nature ueritatem Dominus iehsu Christus dignatus est commendare, diuinam scilicet et humanam. Quasi enim homo nauem ascendit, sed quasi Deus mare conturbauit: quasi homo in naue dormiuit, sed quasi Deus uentis et mari imperauit. Nec ideo nauis officium assumpsit, ut non posset mare siccare, sicut quondam coram filiis Isrel fecerat: uel super fluctus maris ambulare, qui etiam Petro, ut super fluctus ambularet, tribuit: sed que hominis sunt egit, ut uerum hominem pro nobis factum se esse insinuaret. Allegorice  autem nauis, quam Dominus ascendit, uexillum crucis significat. Quasi enim nauem ascendit, quando pro nostra liberatione in ligno crucis se eleuari permisit, sicut ipse Iudeis dixit: »Cum exaltaueritis Filium hominis, tunc scietis quia ego sum .« Unde bene Marcus prope solis occasum eum nauem ascendisse commemorat, ut passionis eius sacramentum insinuaret, de quo per prophetam dicitur: »Sol cognouit occasum suum .« Secuti sunt eum discipuli eius, quia uestigia eius passionis sunt imitati. Sequi enim Dominum, imitari est, sicut ipse dicit: »Qui mihi ministrat, me sequatur .« Et iterum: »Qui uult uenire post me, abneget semetipsum, et tollat crucem suam, et sequatur me .« Sed Domino  nauem ascendente,

»Motus magnus factus est in mari,« quia, illo in cruce pendente, commotio facta est in populo Iudeorum. Quasi enim mare tumebat, quando Iudeorum populus fremendo clamabat: »Crucifige, crucifige « talem. Tantum autem motus maris preualuit, »ut nauicula operiretur fluctibus.« Quia in tantum excreuit persecutio Iudeorum, ut ipse princeps apostolorum Christum negaret, et ipse et alii propter metum Iudeorum in conclaui residerent. »Ipse uero dormiebat:« quia resurrectionis sue potentiam usque in triduum differebat. Et pulchre mors Christi somno comparatur, quia nemo tam facile excitatur a somno, quam ille resurrexit  de sepulcro. De qua dormitione ipse per prophetam dicit: »Ego dormiui et soporatus sum, et exsurrexi .«

»Et accesserunt ad eum discipuli eius, et suscitauerunt eum, dicentes: Domine, salua nos, perimus.« Non ut aliquid in resurrectione eum iuuare possent, qui se propria uirtute resuscitauit, sed quasi ipsi eum suscitauerunt, qui de eius resurrectione ex parte dubitauerunt, recte dicitur:

»Et dixit eis: Modice fidei, quare dubitastis?« Modice fidei est, qui ex parte credit, et ex parte non credit. Nam qui ex toto dubitat, infidelis est. Modice ergo fidei appellati sunt apostoli, quia in eius resurrectione ex parte dubitauerunt, teste Mattheo, qui ait: »Undecim discipuli abierunt in  Galileam, in montem ubi constituerat illis iehsu, et uidentes eum adorauerunt, quidam autem dubitauerunt .« Unde merito iuxta Marcum euangelistam nouissime increpatur illorum incredulitas, et duritia cordis, quia his, qui uiderant eum resurrexisse, non crediderunt. De hac modicitate fidei arguebantur illi, qui a Domino audierant: »O stulti et tardi corde ad credendum in omnibus que locuti sunt prophete .«---»Tunc surgens imperauit uentis et mari, et facta est tranquillitas magna.« Surgens enim Dominus, uentis et mari imperauit, quando suam resurrectionem manifestans discipulis, et eorum mentibus dubitationem quiescere fecit, et frementis Iudeorum populi seuitiam compressit, impleta prophetia que dicit: »Terra tremuit  et quieuit, cum resurgeret in iudicio Deus, ut saluos faceret omnes mansuetos terre .«

»Porro homines mirati sunt, dicentes: Qualis est hic, quia uenti et mare obediunt ei?« Non hoc apostoli dixisse putandi sunt, sed naute et ceteri qui erant in naui. Sed si quis contentiose hoc apostolos dixisse defendat, nouerit eos homines esse appellatos, quia adhuc humana sapiebant. Nam si quis diuinitatis naturam consideret, non est hoc mirum, si uentis et mari potuit imperare, qui cuncta ex nichilo potuit creare. Ipse enim erat in naui, qui in principio terminum constituit maris, dicens: »Hucusque uenies, et non procedes amplius, et hic confringes tumentes fluctus tuos .« Possumus quoque et hanc Domini nauigationem ad  generalem Ecclesie referre persecutionem, quoniam nauis aliquando Ecclesia designatur, sicut per prophetam dicitur: »Qui descendunt mare in nauibus, facientes operationem in aquis multis. Ipsi uiderunt opera Domini, et mirabilia eius in profundo .« Qui ergo pelagus mundi transire desiderat, huius nauis gremium necesse ascendat, id est, Ecclesie membris se fide et opere societ. Quasi enim Dominus nauem ascendit, quando predicantibus discipulis ad Ecclesiam uenit. »Sed motus magnus factus est in mari.« Quia persecutio paganorum, instigante diabolo, contra Ecclesiam consurrexit, in tantum »ut nauicula operiretur fluctibus.« uidelicet, ut crescente persecutione, Ecclesia in paucis fidelibus  uix latere posset: nec auderet publice nomen Christi confiteri, nisi qui paratus esset illico pro Christo mori: quod factum historie referunt temporibus Diocletiani et Maximiani, et aliorum qui Ecclesiam non mediocriter persecuti sunt. »Ipse uero dormiebat,« quia uirtutis sue potentiam non ostendebat. Quasi enim dormiebat in naui, quando contra pios reprobos preualere permittebat, ut electi de patientia sublimius coronarentur, et reprobi de crudelitate acrius damnarentur. »Et accesserunt, et suscitauerunt eum, dicentes: Domine, salua nos, perimus.« Quando fideles et ecclesiastici uiri, intelligentes se illam persecutionis procellam sua uirtute nec tolerare nec superare posse, totis desideriis ad eum confugerunt, qui ait in Euangelio: »Sine me nichil  potestis facere ,« dicentes illi cum Propheta : »Exsurge, quare obdormis, Domine? exsurge, et ne repellas in finem.« Et illud: »Exsurge, Domine, adiuua nos et libera nos propter nomen tuum.«---»Tunc surgens imperauit uentis et mari.« Surgens enim Dominus, uentis et mari imperauit, quando persecutiones paganorum a diabolo excitatas quiescere fecit, nonnullos eorum ad suam fidem conuertens, aliquos in incredulitate perseuerantes corporaliter puniens. »Et facta est tranquillitas« Ecclesie, in tantum ut ipsi imperatores, reges et principes iugo Christiane fidei colla submitterent, et ipsos postmodum honorarent in quorum persecutionem prius exarserant, et in tantum, ut homines mirarentur, dicentes: »Qualis est hic,  quia uenti et mare obediunt ei?« Sed quod generaliter ad uniuersalem Ecclesiam diximus pertinere, potest moraliter ad unamquamque animam iusti uiri referri. Qui enim abrenuntians impietatem et secularia desideria, membra sua crucifigit cum uitiis et concupiscentiis , quasi cum Domino nauem ascendens, mare huius seculi transire desiderat. Sed statim motus magnus consurgit in mari, quia procella tentationis ex inuidia diaboli orta, mentem uiri iusti a bono proposito commouere optat, aliquando prauorum persecutionibus exterius, aliquando impulsu malarum cogitationum interius, nonnunquam etiam ex propria fragilitate carnis, stimulis ortis tentationum. Discipulis ergo cum Domino nauem ascendentibus, fit commotio magna in  mari: quia quanto magis quisque in Deum proficit, tanto magis inuenit in seculo, quod durius portet, exemplo Isrelitarum, qui tunc a Pharaone duplici uexati sunt afflictione, cum eos a Moyse monitos ad diuinum contigit auxilium confugisse, quando per Moysen et Aaron ad terram repromissionis sunt uocati. Quod Dominus etiam suo exemplo ostendit, quando post ieiunium diaboli tentationes pertulit. Sepe enim post conuersionem nos diabolus acrius tentat, quos a sua seruitute recedere dolet. Sed ille qui non dormit, neque dormitat, custodiens Isrel, quasi dormit in naui, cum mentem uiri iusti inter procellas tentationum durius permittit fatigari: cumque sentit non solum diaboli tentationes, sed nec  proprie carnis stimulos sua uirtute superare se posse, accedit et suscitat Dominum, cum per mentis deuotionem illi appropinquans, et suam fragilitatem humiliter recognoscit, et diuinam potentiam deuotissime deprecatur. Si autem senserit sua desideria a Domino differri, tandiu iungit preces precibus, quoadusque assiduis gemitibus in sui adiutorium diuinum excitet auxilium. Unde bene subiungitur: »Tunc surgens imperauit uentis et mari.« Surgens Dominus, uentis et mari imperat, quando tumultus malarum cogitationum in anima fideli conquiescere facit. Fit autem tranquillitas magna, quia, expulsis malarum cogitationum radicibus, uirtutes anime, quas prius cum formidine obseruabat, uelut naturaliter ex bona consuetudine incipit  custodire, gaudens cum propheta, et cantans: »Declinate a me, maligni, et scrutabor mandata Dei mei .«---»Ascendente Iesu in nauiculam.« Solet enim in Scripturis sacris una eademque res duplicem uel triplicem habere significantiam, utpote nauis, que aliquando uexillum crucis, aliquando uterum intemerate uirginis, aliquando sanctam Ecclesiam significat. Sanctam Ecclesiam, ut est illud: »Ascendente Iesu in nauiculam .« Et, »Sedens docebat de nauicula turbas .« Uterum intemerate uirginis, sicut alibi legitur: »Ascendens iehsu in nauem, transfretauit et uenit in ciuitatem suam .« uexillum sancte crucis, sicut in hoc loco: »Ascendente Iesu in nauiculam .« In unoquoque eodemque miraculo  utraque Domini natura, diuina scilicet et humana, nobis commendatur. Quasi enim homo nauem ascendit, sed quasi Deus mare conturbauit: quasi homo in naue dormiuit, sed quasi Deus uentis et mari imperauit, et quiescere fecit. Ut quid autem mare transnauigaturus, nauem ascendere uoluit? Nunquid non supra mare transire poterat, qui Petro prestitit super undas maris ambulare? Aut non poterat suis coram uestigiis mare siccare, qui coram filiis Isrel, dudum ex Aegypto egredientibus, mare Rubrum siccauerat, et sicco uestigio eos transire fecerat? Poterat utique, sed ideo ministerium nauis assumpsit, nimirum ut omnia que sunt hominis faciens, se uerum hominem esse ostenderet. Postquam enim mirabiliter miracula in terris nostris  fecit, ad mare transiit, ut ingens ibi miraculum faceret, et Filium Dei se esse demonstraret, qui facit prodigia magna, et mare et flumina producit. Qui educit uentos de thesauris suis. Ipse est enim qui fecit mare et aridam, qui imposuit terminum mari, dicens: »Hucusque uenies, et non procedes amplius, et hic confringes tumentes fluctus tuos .« Typice autem per hanc nauiculam, ut diximus, uexillum crucis accipitur. Nauis quippe concauum est lignum, ad onera super aquas deportanda utilissimum, maxime illis in locis, ubi uada non reperiuntur, necessarium. Dominus autem fluctus marinos transnauigaturus, nauem ascendit, quia, calcatis huius seculi fluctibus, passurus crucem erat  ascensurus. Dignum quippe erat, ut quia primus homo per lignum uetitum inobediendo mortem repererat, per lignum sancte crucis Deo obediente uitam reciperet. »Secuti sunt autem eum discipuli eius.« Quia sicut ipse pro redemptione generis humani pati, crucifigi et mori dignatus est, sic et discipuli eius pro nomine illius sibique ouibus commissis, multa tormenta pati non distulerunt. Nam et Petrus et Andreas uterque crucifixus exstitit. Paulus uero decollatus, ceteri quoque uaria perpessi sunt tormenta. Siue eum secuti sunt, quia bonis operibus insistendo, eius uestigia sunt imitati. Sequi enim Dominum, imitari est, sicut ipse dicit: »Qui mihi ministrat, me sequatur .« Et iterum: »Qui uult uenire post me, abneget semetipsum ,« et reliqua. Unde et in lege precipitur: »Post Dominum Deum tuum ambulabis .« Hinc et in Canticis canticorum, uoce Ecclesie sponso dicitur: »Trahe me post te, curremus in odorem unguentorum tuorum .«---»Et ecce motus magnus factus est in mari, ita ut nauicula operiretur fluctibus.« Si enim per nauem, quam Dominus ascendit, uexillum crucis accipitur, nichilominus et in hoc loco per mare populus Iudeorum, qui magna seditione concutitur. Turbati enim sunt Iudei, et discipuli eius fugati. Numquid non mare fluctuabat, quando, Pilato dicente , »Nullam causam mortis inuenio in eum;« populus acclamabat, dicens: »Tolle, tolle, crucifige eum,« et: »Si hunc dimittis, non es amicus Cesaris?« Fluctuabat mare,  quando alii dicebant: »Nisi hic homo malefactor esset, nequaquam tibi eum tradidissemus ,« et alii dolentes aiebant: »uere Dei Filius erat iste .«---»Ipse uero dormiebat.« Dormitio Christi mortem significat. Tunc enim obdormiuit, quando pendens in cruce dixit: »Consummatum est. Et inclinato capite, tradidit spiritum .« Recte enim mors Christi somno comparatur, quia nemo tam facile a somno surgit, quam uelociter Christus a morte surrexit. Quia excitatus est tanquam dormiens Dominus, ut ait Psalmista , et tanquam potens crapulatus a uino. Qui etiam per eumdem dicit: »Ego dormiui et somnum cepi, et surrexi .« Et iterum: »In pace in idipsum dormiam et requiescam .«  Dormitio ergo Domini non ad Diuinitatem, sed ad humanitatem pertinet. Quia dormit per humanitatem, qui nunquam dormiuit per Diuinitatem, Psalmista testante, qui ait: »Non dormiet neque dormitabit, qui custodit Isrel .«---»Et accesserunt ad eum discipuli eius, et suscitauerunt eum, dicentes: Domine, salua nos, perimus.« Accedentes discipuli Dominum suscitauerunt, qui intellexerunt seuitiam Iudeorum se non posse superare, nisi eius resurrectione  fuissent confirmati et letificati. uel, accesserunt ad eum suscitandum, quia in eius omnipotentia confisi, mente et desiderio ei adheserunt, iuxta illud Psalmiste: »Accedite ad eum et illuminamini, et facies  uestre non confundentur .« uel, ad eum accesserunt, quia toto nisu mentis eius resurrectionem fieri optauerunt, quod Lucas Euangelista manifestat cum dicit: »Gauisi sunt discipuli uiso Domino .«---»Et dicit eis: Quid timidi estis, modice fidei?« Qui non credit infidelis dicitur: qui perfecte credit, magne fidei nominatur. Qui autem ex parte credit, sed perfecte non credit, modice fidei appellatur. Discipuli ergo modice fidei fuerunt, quando Omnipotentem presentem dubitauerunt: et cum Creator presens esset, creaturam timuerunt. Non solum autem hic, uerumetiam aliis in locis de modicitate fidei redarguuntur. Nam in ipsa passione Domini modicam fidem habuerunt, qui dudum dicebant: »Eamus et nos, et moriamur cum illo  .« uidentes autem eum comprehendi, ligari, flagellari, relicto eo, fugerunt . Petrus autem modicam fidem habuit, quia, cum prius Domino dixisset : »Si oportuerit me mori tecum, non te negabo,« etiam ad uocem unius ancille eum negauit. Nec tantum in passione, sed etiam in resurrectione modicam fidem habuisse comprobantur, quia eum resurrecturum dubitabant. Unde cum post resurrectionem eius in conclaui, id est, in domo clausa sedentibus apparuisset, conturbati et exterriti estimabant se spiritum uidere. Ad quorum fidem confirmandam, ostendit eis manus et pedes, dicens : »uidete manus meas et pedes, quia ipse ego sum.« Et iterum: »Palpate et uidete, quia spiritus carnem et ossa non habet,  sicut me uidetis habere.« Nec ab hac fidei modicitate Thomas alienus exstitit, qui discipulis narrantibus, »uidimus Dominum,« non credidit, dicens: »Nisi uidero in manibus eius fixuram clauorum, et mittam manum meam in latus eius, non credam.« Ad cuius fidem constipulandam sese palpabilem prebuit, dicens: »Infer digitum tuum huc in locum clauorum, et affer manum tuam in latus meum, et noli esse incredulus, sed fidelis .«---»Tunc surgens imperauit uentis et mari,« scilicet quando tertia die resurgens, non solum corda discipulorum confirmauit et letificauit, sed etiam seuitiam ac seditionem Iudeorum conquiescere fecit, et eorum letitiam in tristitiam conuertit: in tantum ut militibus sepulcrum Domini custodientibus, et eius resurrectionem  narrantibus, pecuniam spopondissent, dicentes: »Dicite quia uenerunt discipuli eius nocte, et furati sunt corpus eius .«---»Et facta est tranquillitas magna.« Quia pars eorum qui in nece Domini consenserant, per predicationem apostolorum ad fidem Christi conuersa est, sicut Petro predicante una die tria millia, alia uero quinque millia crediderunt. »Porro homines mirati sunt, dicentes: Qualis est hic, quia uenti et mare obediunt ei?« Non hoc apostoli dixerunt, sed naute qui erant cum Domino in naui. Nam apostoli iam dicere nouerant, quia hic est Christus Filius Dei uiui. Ceteri uero qui humanitatem Domini tantum uidebant, et Diuinitatem non intelligebant, non interrogando, sed  admirando dixerunt: »Qualis,« et reliqua. Unde bene homines dicuntur, quia humana sapiebant, ac si dixissent: Iste maior est patribus nostris, qui cum Moyses baculo aquas maris diuiserit, et Elias pallio aquas Iordanis; hic solo uerbo maria et tempestates quiescere facit. Sed hec lectio, quamuis specialiter ad apostolos uideatur pertinere, possumus tamen eam ad uniuersalem Ecclesiam referre. Nam postquam Christus per tropheum sancte crucis mortem deuincens celestia petiit, quasi mare fluctuauit: quia quanto magis Ecclesia fide electorum creuit, et numerus credentium multiplicatus est, eo amplius maiorem persecutionem prauorum, et duriorem perfidiam hereticorum in seipso consurrexisse senserunt. Ipse uero, quia tam ualidam persecutionem  contra electos seuire permittebat, postquam sanctorum precibus est excitatus, surgens imperauit uentis et mari: quoniam ipsam persecutionem et perfidiam quiescere fecit, et pacem ac quietem sibi electis concessit. Facta est autem tranquillitas magna, quia postquam principes et potentes per eorum predicationem ad fidem Christi uenerunt, tanta requies Ecclesie data est, ut etiam ipsi, qui eam destruxerant, propriis manibus reedificarent. Et quamuis mare fluctuaret, et procella excresceret, non est mersa nauis, in qua Dominus dormiebat; quia etsi Ecclesia potuit aduersis persecutionibus conturbari, non tamen a fide rectitudinis, Domino gubernante, recedere. Fundata enim erat supra firmam petram, de qua Apostolus ait: »Petra autem  erat Christus .« Quod autem in apostolis et in uniuersa Ecclesia impletum est, solet moraliter fieri in quolibet uiro sancto. Qui enim crucifigit membra sua cum uitiis et concupiscentiis, et cui crucifixus est mundus et ipse mundo, Christum in se habitatorem habet. iehsu autem naue ascendit, cum mentem uiri sancti inhabitat, quia, sicut sapientissimus Salomon ait, Anima iusti sedes est sapientie. Cum enim is a uitiis et peccatis se subtrahere uoluerit, ut soli Deo uacare, id est, intendere possit, tentationes diaboli contra se insurgere sentit, et eius persuasiones mentem suam contraire: et quo magis Deo appropinquare uoluerit, eo amplius inuenit quod durius portet. Qui enim pie in Christo uolunt uiuere, persecutiones patiuntur , in exemplo uidelicet Isrelitarum, qui tunc durius sunt afflicti a Pharaone, quando per Moysen et Aaron ad terram repromissionis sunt uocati. Unde nos quidam sapiens, Salomon scilicet, admonet, dicens: »Fili, accedens ad seruitutem Dei, sta in iustitia et timore, et prepara animam tuam ad tentationem .« iehsu autem dormit, quando delectationes carnis, et persuasiones diaboli contra mentem uiri sancti insurgere permittit. Sed cum ipse uir intelligit se eadem tentamenta sua uirtute superare non posse, ad omnipotentiam Dei recurrit. Unde et subditur: »Et accesserunt, et suscitauerunt eum, dicentes: Domine, salua nos, perimus.« Quia totis uiribus mentis misericordiam Dei implorare non  cessat, dicens cum Psalmista : »Exsurge, quare obdormis, Domine?« Et iterum. »Exsurge, Domine, adiuua nos,« et reliqua. »Et surgens imperauit uentis et mari,« quando tentamenta diaboli contra mentem uiri sancti insurgentia conquiescere facit, et cum sibi libere seruire permittit. Fit autem tranquillitas magna, quia ea que prius habuit, non sine formidine obseruabit postmodum, sicut naturaliter per bonam consuetudinem custodire incepit, dicens cum Psalmista: »Declinate a me, maligni, et scrutabor mandata Dei mei .« Sicque transnauigato mari, et huius seculi fluctibus calcatis, ad portum feliciter peruenit. De talibus per prophetam dicitur: »Qui descendunt mare in nauibus facientes operationem in aquis multis, ipsi uiderunt  opera Domini et mirabilia eius in profundo .« Ad mare descendunt, id est, in hoc seculum: in nauibus, scilicet in animabus: facientes operationem, scilicet bonam, carnem suam cum uitiis et concupiscentiis confringentes, et ad celestia suspirantes: in aquis multis, scilicet in populo multo, inter quos manentes, in omnibus se prouident, ne in aliquo maculentur. Sed sicut homo in naui per mare nauigans non tangitur mari, sic iusti in hoc seculo, inter populum habitantes, eorum malignitatibus non adherent.



HOMILIA XXI. DOMINICA IN SEPTUAGESIMA.

 »In illo tempore, dixit iehsu discipulis  suis parabolam hanc: Simile est regnum celorum homini patrifamilias, qui exiit primo mane conducere operarios in uineam suam,« et reliqua.

Regnum celorum uel regnum Dei in Euangelio cum legitur, non semper unam eamdemque habet significationem, sed aliquando Dominum Iesum Christum, aliquando Scripturam sacram, aliquando celestem patriam, aliquando presentem significat Ecclesiam. Dominum Iesum Christum significat, sicut ipse dicit: »Regnum Dei intra uos est .« Scripturam sacram, ueluti Iudeis non credentibus dicitur: »Auferetur a uobis regnum Dei, et dabitur genti facienti fructus eius .« Celestem patriam, ut est illud: »Beati qui persecutionem patiuntur propter iustitiam, quoniam  ipsorum est regnum celorum .« Presentem Ecclesiam, sicut alibi ait: »Qui soluerit unum de mandatis istis minimis, et docuerit sic homines, minimus uocabitur in regno celorum .« Ergo regnum celorum in hoc loco presentem significat Ecclesiam, quod simile dicitur patrifamilias, ut per rem cognitam, incognitam credere discamus: et per uisibilia ad inuisibilia mens nostra rapiatur. Nam quia parabola est, quid paterfamilias, et eius uinea, et operarii, remuneratioque eorum allegorice significent, attendamus. Paterfamilias autem iste figuram Dei tenet omnipotentis, qui similis patrifamilias dicitur: quia, sicut paterfamilias subiectos in domo, sic Deus omnipotens homines ordinat  regit atque disponit in mundo. Huius ergo patrisfamilias uinea, sancta est Ecclesia, que ab initio mundi usque ad finem seculi, quot sanctos profert, quasi tot palmites generat. Hec uinea primum in populo Iudeorum fuit plantata, sed post Domini incarnationem usque ad fines terre est dilatata, sicut per Psalmistam dicitur: »uineam de Aegypto transtulisti, eiecisti gentes, et plantasti eam. Dux itineris fuisti in conspectu eius, et plantasti radices eius, et impleuit terram. Operuit montes umbra eius, et arbusta eius cedros Dei. Extendit palmites suos usque ad mare et usque ad flumen propagines eius .« Hec est enim illa uinea, de qua in Canticis canticorum uoce Sponsi dicitur: »Mane surgamus ad uineas, uideamus si floruit uinea,  si flores fructus parturiunt .« Et item: »uinea facta est pacifico in ea que habet populos. Tradidit eam custodibus, uir aufert pro fructibus eius mille argenteos .« De qua etiam uinea per Isaiam dicitur: »Cantabo dilecto meo canticum patruelis mei uinee sue: uinea facta est dilecto meo in cornu filio olei. Sepiuit eam, et lapides elegit ex illa, et plantauit eam electam. Et torcular exstruxit in medio eius, et maceria circumdedit eam. Et exspectauit ut faceret uuas, et fecit labruscas .« Que autem sit ipsa uinea, idem propheta subdendo manifestans ait: »uinea enim Domini sabaoth domus Isrel est, et uiri Iuda germen delectabile « In hac autem uinea tanto quisque fidelius laborat, quanto firmius Deum credit,  et eius mandata sollicitius custodit, terrena deserens et celestia anhelans. Et tanto in ea laborans uberiores fructus reddit, quanto non sua, sed aliena lucra querit. Qui enim que sua sunt querit, non que Iesu Christi, non laborat in uinea Christi. Ad hanc ergo uineam excolendam paterfamilias primo mane exiit: quia ab initio seculi Deus omnipotens sanctos uiros mittere non destitit, qui non solum bene uiuendo hanc uineam excoluerunt, sed etiam bene docendo, in eius culturam plurimos uocauerunt. Quod autem mercedem recepturi sint, qui in hac uinea, id est, in Ecclesia fideliter laborant, manifestatur cum subditur:

»Conuentione autem facta cum operariis ex denario diurno, misit eos in uineam suam.« Per  denarium qui laborantibus in uinea promittitur, uite eterne remuneratio figuratur. Et apte satis: nam in denario imago regis exprimitur, homo autem ad imaginem et similitudinem Dei factus est, ipso Domino dicente: »Faciamus hominem ad imaginem et similitudinem nostram .« Sed hanc imaginem tunc uiolauit, quando peccauit. Conuentionem ergo cum operariis paterfamilias ex denario diurno facit, quia illam gloriam bene operantibus promittit post laborem, quam primus homo, si non peccasset, habiturus fuerat sine labore. Sed quia post peccatum humana conditio in presenti seculo diu permanere non potest, electis per successionem succedentibus, per uaria tempora operarios  in culturam uinee uocauit. Unde et subditur:

»Et egressus circa horam tertiam, inuenit alios stantes in foro otiosos, et illis dixit: Ite et uos in uineam meam, et quod iustum fuerit dabo uobis. Illi autem abierunt. Iterum autem exiit circa sextam et nonam horam, et fecit similiter. Circa undecimam uero exiit, et inuenit alios stantes, et dixit illis: Quid hic statis tota die otiosi? Dicunt ei: Quia nemo nos conduxit. Dicit illis: Ite et uos in uineam meam.« uarietas horarum quibus operarii in uinee culturam mittuntur, uaria significat tempora, in quibus sancti operarii, utique fideles, ad spiritualem uineam excolendam missi sunt: Mane quippe mundi fuit ab Adam usque ad Ne. Tertia, a Ne usque ad Abraham. Sexta, ab  Abraham usque ad Moysen. Nona, a Moyse usque ad aduentum Domini. Undecima, ab aduentu Domini usque ad finem seculi. Ut autem ex multis paucos referamus, aliquos sub exemplo ponamus. Operarii ergo primo mane, id est prima hora diei fuerunt Abel et Enoch, et ceteri alii, qui in illa etate Deo placuerunt. Tertia hora, operarius fuit Abraham, Isaac et Iacob, et duodecim patriarche. Nona hora, operariorum numerus crescere cepit, quando missus est Moyses et Aaron, Iosue, Samuel, Dauid, Isaias, Ieremias et plures alii. Undecima uero hora, operarii ad excolendam uineam, id est Ecclesiam, missi sunt sancti apostoli, qui tanto studiosius atque diligentius hanc uineam coluerunt, quanto perfectius ab ipsa ueritate instructi fuerunt. Unde unus eorum  loquebatur, dicens: »Nos sumus, in quos fines seculorum deuenerunt .« Si autem hanc similitudinem ad utrumque populum, Iudeorum scilicet et gentium, referamus, operarius hore prime, tertie, sexte et none, Iudeorum populus in antiquis suis patribus fuit, et uelut spiritualis una in electis suis floruit. Ad undecimam uero gentiles uocati sunt, quia post ascensionem Domini predicantibus apostolis crediderunt, de quibus dicitur: »Quid hic statis tota die otiosi?« Tota die quippe otiosi stabant, qui ab ipso mundi primordio usque ad Domini incarnationem, a cultura Dei alieni permanebant. Nullus enim ad eorum eruditionem patriarcha, nullus propheta missus fuerat, unde excusantes dicunt: »Quia nemo nos conduxit.« Quid  est dicere: Nemo nos conduxit, nisi quia nemo ad culturam spiritualis uinee nos uocauit? In quibus uerbis nos nostras conscientias commouere debemus, et considerare diligentius quid in nostra excusatione in die iudicii dicturi sumus, si a bono opere torpentes inuenti fuerimus, qui, ex Christianis parentibus nati, et pene ab ipsis cunabulis uerbum uite accepimus, et cum lacte carnis lacte Scripturarum nutriti sumus. Tanto ergo sollicitiores esse debemus in bono opere, quanto minus ignorantiam pretendere in nostra excusatione poterimus, scilicet quando inexcusabiles erimus, de uocatione atque Dei cognitione metuentes: quia non pari modo coarctantur, qui scienter et ignoranter  peccant, sicut Dominus ait in Euangelio: »Seruus qui nescit uoluntatem domini sui, et non facit digne, plagis uapulabit paucis: sciens autem, et non faciens digne, plagis uapulabit multis .« Moraliter autem possumus has uarietates horarum ad nostre etatis momenta referre. Mane quippe, hominis pueritia est: tertia, adolescentia. Quia sicut sol hora tertia ad superiora ascendens, radios sue claritatis aperire incipit, ita in adolescentia calor naturalis sanguinis crescit. Hora sexta iuuentus est: quia sicut sol hora sexta in medio celi positus, non solum spendidiores, sed etiam feruentiores radios emittit, ita iuuentus habilis, prompta, apta atque robusta ab bonum opus faciendum inuenitur. Nona uero hora, senectus est: quia sicut sol hora  nona inclinare incipit ad occasum, ita in senectute non solum calor sanguinis, sed etiam naturalis et genuina uirtus hominis deficit. Undecima quoque hora, ea etas est, que in nostra lingua decrepita uocatur, ut senectutem transcendisse intelligatur. Unde Greci, ualde seniores non , sed appellant, ut plusquam senes eos esse intelligant, quos tali uocabulo nuncupant. Diuersis ergo horis operarii in uineam mittuntur, quia in diuersis etatibus homines per diuinam gratiam ad bona operandum uocantur. Qui enim ab ipsa pueritia deuota mente Deo seruiunt, quasi primo mane in uineam conducuntur. Sunt uero alii, qui dum in adolescentia ad Dei seruitutem conuertuntur, quasi hora tertia ad culturam uinee uocantur.  Alii autem in adolescentia carnaliter uiuentes, si in iuuentute ad Dominum conuersi, torporem et desidiam a se excutientes, mores suos deserentes, bona opera seruent, quasi sexta hora ad uineam mittuntur. Si autem aliquis in pueritia et adolescentia et iuuentute a bono opere torpuit, necesse est ut in senectute quasi hora nona, ad Dei seruitutem conuertatur, et pudeat eum fuisse otiosum in seruitio Dei, cum non multum laboraturus est, considerans quod ait Apostolus: »Nescis quia patientia Dei ad penitentiam te adducit ?« cauens et hoc quod subdit: »Propter duritiam et impenitens cor, thesaurizas tibi iram in die ire .« Si quis uero ita negligens et desidiosus fuerit, ut etiam in senectute a bono opere torpeat, saltem in decrepita etate iam  resipiscat, et a laqueis diaboli, quo captiuus tenebatur, ad eum conuertendo se abstrahat et preterita mala fletibus diluat et, prout potest, bonis operibus inuigilet. Quia si hora undecima conuertatur, et tunc non metuat laborem suscipere, quando pro Deo parum potuerit laborare: et sicut censuram metuit districti iudicis, sic in illius pietate confidat, qui non uenit uocare iustos, sed peccatores ad penitentiam. Piissimus et misericordissimus Deus, etiam in senectute conuersos non respuit, nec contemnit, sed benignissima pietate suscipit et amplectitur. Non enim mentitus est ille qui ait: »uiuo ego, dicit Dominus, nolo mortem peccatoris, sed ut conuertatur et uiuat .« Et iterum : »Peccator quacunque  die conuersus fuerit et ingemuerit, omnia peccata eius in obliuionem tradentur.« Sed quoniam calliditas antiqui hostis in hac parte tepidos decipere solet Christianos, ut quibus suadet culpam, longam promittat uitam, quasi in senectute uel decrepita etate penitendo diluant, quod in adolescentia uel in iuuentute commiserunt, necesse est tamen, ut quia horam nostre uocationis ignoramus, omni tempore in bono opere simus parati, et huic deceptioni opponenda est uarietas humane conditionis. Et quia ignoramus quis ex nobis in pueritia, quis in adolescentia, quis in iuuentute, quis in senectute, et quis in decrepita etate ab hac uita uocandus sit, sicut omnibus incertus est exitus, sic certus debet esse in bono opere animus, propter id quod Dominus ait:  »Et uos estote parati, quia qua hora non putatis, Filius hominis ueniet .« Nam sicut uariis horis operarii  in uineam mittuntur, sic diuersis etatibus homines ab hac uita uocantur. Alii quidem primo mane, id est in pueritia: alii hora tertia, id est in adolescentia: alii sexta, id est in iuuentute: alii nona, id est in senectute: atque alii in undecima, id est in decrepita etate, que ueterana dicitur. Et quia incerta est omnibus in his etatibus hora uocationis sue, paratus unusquisque debet esse in bona operatione, ne forte si quando potest, non uult bonum operari, tunc incipiat uelle, quando non erit posse. Unde pius Dominus nos admonet, dicens: »Currite dum lucem uite habetis, ne tenebre mortis uos  comprehendant .« Et Salomon: »Quodcunque potest manus tua facere, instanter operare .« Quia nec opus, nec ratio, nec sapientia, nec scientia erunt apud inferos. Et iterum: »Ne tardes conuerti ad Deum, neque differas de die in diem, quia subito ueniet ira Dei, et in nouissimo disperdet te .« Et Isaias: »Querite Dominum dum inueniri potest, inuocate eum dum prope est .« Multum enim iuuat ad uincendam delectationem peccati recordatio mortis, sicut per quemdam sapientem, scilicet Salomonem, dicitur: »In omnibus operibus tuis memorare nouissima tua, et in eternum non peccabis .«

»Cum sero autem factum esset, dicit Dominus uinee procuratori suo: uoca operarios et redde  illis mercedem.« Sero est finis diei, iuxta superiorem intelligentiam. Sero in hoc loco, tempus Dominice incarnationis significat, sicut per Paulum dicitur: »Nos sumus in quos fines seculorum deuenerunt .« Et sicut Ioannes ait: »Filioli, nouissima hora est .« Sicut autem paterfamilias Deus omnipotens intelligitur, et eius uinea sancta Ecclesia, sic procurator Dominus iehsu Christus, qui ait in Euangelio: »Ego sum uitis uera, et Pater meus agricola, et uos palmites .« Ad reddendam ergo mercedem operariis paterfamilias procuratorem uocat, quia Deus omnipotens per Filium nos creauit, per Filium nos redemit, per ipsum nos remuneraturus est, sicut ipse Filius dicit:  »Pater non iudicat quemquam, sed omne iudicium dedit Filio .« Quantum autem diuitias bonitatis sue in nobis, qui post eius incarnationem credimus, fecerit abundare manifestatur, cum dicitur: »Incipiens a nouissimis usque ad primos.« Hoc est, ab operariis hore undecime, usque ad operarios hore prime.

»Cum uenissent ergo qui circa undecimam horam uenerant, acceperunt singulos denarios.« In quibus uerbis quantum nobis incarnatio Domini prosit, qui post eius resurrectionem credidimus, manifestatur. Non solum enim eumdem denarium acceperunt qui nouissimi uenerunt quod primis promissum fuerat, sed etiam ante acceperunt quam illi. Quoniam sancti Patres qui aduentum Domini precesserunt,  licet iuste et pie uiuerent, non statim a carne soluti ianuam regni celestis intrauerunt, sed infernalibus tenebantur locis, quanquam non in penalibus, teste beato Iacobo, qui ait: »Deducetis canos meos cum dolore ad inferos .« Et iterum: »Descendam lugens filium meum in infernum .« Hinc et per beatum Iob  dicitur: Scio, Domine, quia morti me traditurus es, ubi constituta est omnis domus uiuentium. Et, si in infernum descendero, inde me liberabis. Nobis autem, qui post Domini incarnationem credidimus, magno munere donatum est, ut si perfecte uiuamus, absque ulla dilatione carne soluti, uitam eternam percipiamus. Et hoc est denarium accepisse primos, qui uenerunt nouissimi.

 »uenientes autem et primi arbitrati sunt quod plus essent accepturi. Acceperunt autem et ipsi singulos denarios, et accipientes, murmurabant aduersus patremfamilias, dicentes: Hi nouissimi una hora fecerunt, et pares illos nobis fecisti, qui portauimus pondus diei et estus.« Quia ergo supra denarium remunerationem uite eterne diximus significari, queritur quare isti denarium accepisse et murmurasse dicantur, cum regnum Dei nullus murmurans accipiat, nullus qui acceperit postea murmurare possit? Sed ad hoc dicendum est, quia murmuratio in hoc loco non malitiosam intentionem contra Deum sonat, sed piam querelam sanctorum ad Deum significat. Quia enim antiquos patres  diu in presenti uita contigit uiuere, necesse fuerit ponderi diei et estui in carnis passionibus diu subiacere. Quasi ergo illorum actiones murmurasse fuit, quando eos, qui post Domini incarnationem crediderunt, post breuem tribulationem remunerationem percipere uidentur, quam illi cum longa tribulatione exspectauerunt. Quod ut facilius intelligatur, ex multis unum ad medium deducere uisum est, uidelicet Abraham patriarcham. Quasi enim illius actionem murmurasse fuit, quando  latronem ab ipsis mortis faucibus per diuinam gratiam liberatum, ante paradisum quam se intrare uidit. Annon latro undecima hora uenit, qui Christum in cruce confessus est, et tamen ante denarii remunerationem accepit, quam Abraham, qui hora  tertia uocatus pro ipsa tribulatione diu pondus diei et estus tolerauit? In cruce enim latro Christum confessus est, sed de cruce paradisum ascendit, dicente Domino: »Amen dico tibi, hodie mecum eris in paradiso .« Possumus etiam et ita intelligere, quemadmodum nunc Christiani ante celum ascendant, quam fecissent illi, qui ante aduentum Domini fuerunt: quia illi postquam egressi erant de corpore, per longum tempus in inferno stabant: Isti autem sine mora, postquam egrediuntur de corpore, si iusti sunt, in celum ascendunt, et hoc est ante ascendere post egressionem Christianorum de corpore, quam illi ascendissent post egressionem ab illorum corpore. Et quia uita eterna nulli per debitum redditur, sed per gratuitam misericordiam datur,  recte paterfamilias uocans unum eorum, ait:

»Amice, non facio tibi iniuriam. Nonne ex denario diurno conuenisti mecum? Tolle quod tuum est, et uade.« Quod ad Iudeorum et gentium populum pertinere, ut diximus, manifestum est. Nam multi Iudeorum, qui post Domini ascensionem crediderunt, nolebant gentiles ad suam societatem uel equalitatem admittere, sed proselytorum loco eos habendos iudicabant, dicentes indignum esse ut gentes post idolorum culturam eis cequarentur, quorum patribus Deus locutus fuerat , et multa mirabilia ostenderat, et quibus legem dederat, et ex quibus carnem assumpserat. Et hoc est quod illi, qui priores in uineam uenerant, murmurantes contra nouissimos, dicebant: Hi nouissimi una hora fecerunt,  etc. Sed quia Dominus iehsu Christus sinum misericordie sue usque ad colligendas gentes extendit, recte uni eorum dicitur: Amice, non facio tibi iniuriam, etc. At uero, ille  qui non est personarum acceptor, sed in omni gente qui operatur iustitiam, acceptus est illi, recte dicit: »uolo autem et huic nouissimo dare sicut et tibi.« Nam per eius gratiam, qui  non uenit uocare iustos, sed peccatores ad penitentiam, non solum Iudeis gentiles equati sunt, sed etiam promptiores ad credendum inuenti sunt.

»An non licet mihi quod uolo facere? An oculus tuus nequam est, quia ego bonus sum?« Unde Apostolus querelas hominum contra Deum compescens, ait: »O homo, tu quis es qui respondeas  Deo? Numquid dicit figmentum ei qui se finxit, Quare me fecisti sic? Aut non habet potestatem figulus luti, ex eadem massa aliud uas facere in honorem, aliud uero in contumeliam ?« Habet utique: Deus enim nulla necessitate constrictus, sed sola bonitate quibus uult uitam tribuit. Unde et subditur:

»Sic erunt nouissimi primi, et primi nouissimi.« Primi enim quondam Iudei fuerunt, quando olim Deo celi crediderunt, et secundum legem uixerunt. Nouissimi autem  gentiles erant, propter incredulitatem extranei a cognitione Dei et testamento legis. Sed Domino ueniente, qui uidebantur esse primi, non credendo facti sunt nouissimi et illi qui nouissimi erant, in credendo facti sunt  primi; et qui erant capite, facti sunt in cauda; et qui erant in cauda, facti sunt in capite, iuxta illud quod Dominus ait: »In iudicium ego in hunc mundum ueni, ut qui non uident, uideant, et qui uident, ceci fiant .« Unde rara Iudeorum fides reprobatur, cum adhuc subiungitur: »Multi enim sunt uocati, pauci uero electi.« Quod specialiter ad Iudeorum populum pertinet, ex quibus multi uocati, sed qui Domino crederent, pauci sunt inuenti. Nam de gentium uocatione alibi dicitur: »Multi uenient ab oriente et occidente, et recumbent cum Abraham, Isaac et Iacob in regno celorum .« Quia ergo horarum uarietates, quibus operarii in uineam uocantur, ad etatum diuersitates diximus pertinere, libet intueri, quemadmodum in Ecclesia  fiat, quod in duobus populis factum esse commemorauimus. Ait enim euangelista: »Cum sero factum esset, et reliqua.« Sed qui in hac parabola duplicem intelligentiam sequimur, moraliter sero unicuique nostrum fit terminus uite presentis, et licet nonnulli, antequam ad maturam etatem perueniant, ab hac uita uocentur, si non habent sero per etatem, habent tamen per exitum. Sero ergo operarii ad recipiendam mercedem uocantur, quia pro bonis operibus tunc electi remunerationem accipiunt, cum ab hac uita uocantur, teste Psalmista, qui ait: »Cum dederit dilectis suis somnum, hec est hereditas Domini . »Dupliciter autem nos Deus uocat, in presenti ad laborem, in futuro ad requiem. Unde necesse est, ut quicunque futuram desiderat  remunerationem, in presenti non refugiat laborem. Quia illi qui pro Deo fideliter suscipiunt laborem, fideliter peruenient ad remunerationem, quando audituri sunt: »uenite ad me, omnes qui laboratis et onerati estis, et ego reficiam uos. Tollite iugum meum super uos, et discite a me, quia mitis sum et humilis corde, et inuenietis requiem animabus uestris .« Et quia solet contingere, ut nonnulli tardius conuersi, ab hac uita uocati, prius remunerationem accipiant, quam illi qui prius laborare ceperunt, recte uoce patrisfamilie procuratori dicitur: »Incipiens a nouissimis usque ad primos, etc.« Quorum actiones quasi murmurasse est contra tardius conuersos, cum illos prius, quam se remunerari uident. Quod uero subditur: »uenientes  autem et primi, acceperunt singulos denarios, et accipientes, murmurabant aduersus patremfamilias, dicentes: Hi nouissimi una hora fecerunt, et pares illos nobis fecisti, qui portauimus pondus diei et estus.« Hoc namque solet contingere in Ecclesia, et maxime in monastico ordine. Pondus enim diei et estus illi sustinent, qui ab ipsa pueritia in regularibus disciplinis nutriti, in uigiliis, in ieiuniis, in labore manuum desudare coguntur. Sunt uero alii, qui usque ad senectutem uel decrepitam etatem carnaliter in seculo uiuunt, sed circa finem uite conuersi, post breuem tribulationem cito perueniunt ad remunerationem, et cum post breuem laborem uocantur ad requiem, quasi ad istorum acceptiones  murmurant, qui pondus diei et estus sustinent, cum illos uident remunerari, qui nouissimi ad spiritualem militiam accesserunt, se autem in certamine reliqui. Sed non est murmurandum contra Dei bonitatem, quoniam in tali dilatione non minuitur premium, sed augetur, quia electis iustus iudex Deus reddet unicuique secundum opera sua; et tanto maiorem remunerationem accipient, quanto eius exspectatione maiorem laborem sustinent, Apostolo teste: »Unusquisque mercedem secundum suum laborem accipiet ,« unum enim accipient omnes denarium, quia unum omnibus electis preparatum est regnum, et tamen pro diuersitate meritorum, diuersa sunt premia parata in regno celorum, dicente Domino: »In domo Patris mei mansiones multe  sunt .« Unde mentitus fuisse conuincitur Iouinianus hereticus, qui dixit nullam differentiam futuram esse inter iustum simplicem et iustum sapientem, inter uirginem et corruptam, inter eum qui minoris fit meriti, et eum qui maioris; cui contradicit Apostolus, ostendens diuersis meritis diuersa premia in resurrectione esse preparata, dicens: »Alia est enim claritas solis, alia est claritas lune, alia claritas stellarum. Et stella a stella differt in claritate, sic erit in resurrectione mortuorum .« Hinc et Daniel, cum de terre puluere multos consurrecturos prediceret, ut ampliorem remunerationem ostenderet eos percepturos, qui et bene uiuunt, et lucrandis animabus inuigilant, dixit: »Qui autem docti sunt, fulgebunt sicut splendor firmamenti,  et qui ad iustitiam erudiunt multos, quasi stelle in perpetuas eternitates .« Quod enim nulli contra Dei iustitiam sit murmurandum, sed de eius bonitate omnibus gaudendum, manifestatur, cum subditur: »Amice, non facio tibi iniuriam. »Nonne ex denario diurno conuenisti mecum? Tolle ergo quod tuum est et uade,« et cetera. Quasi enim iniuriam Deus facere uideretur, si quod ex debito deberet, ex premio non redderet; cum uero nullis per debitum, sed solummodo per gratuitam misericordiam, quibus uult, tribuit, nullus contra iustitiam Dei murmurare potest, quoniam cui uult miseretur, et quem uult indurat, miseretur sola bonitate, indurat nulla iniquitate; quia et si iudicia eius  aliquando sunt occulta, non tamen iniusta. Quod uero subditur: »Sic erunt nouissimi primi, et primi nouissimi,« quotidie in Ecclesia fieri cernimus, quia nonnulli tardius ad Dominum conuersi, per mentis feruorem et piam deuotionem plures eorum antecedunt, qui tepide et negligenter uiuunt. Quod autem finita similitudine dicitur: »Multi sunt uocati, pauci uero electi,« magis timendum est quam exponendum. Omnes enim, quod uocati sumus, nouimus, utrum uero electi, adhuc ignoramus. Multis enim modis nos uocat Deus, per fidem, per baptismum, per penitentiam, per prospera, per aduersa, per somnia et reuelationes. Sunt autem nonnulli, qui cum fide polleant et doctrine uerbis luceant, tamen quia a bono opere torpent, ab electione Dei reprobantur,  quia, ut ait Iacobus apostolus: »Fides sine operibus mortua est .« De talibus Paulus apostolus ait: »Confitentur se nosse Deum, factis autem negant .« Et Dominus in Euangelio: »Non omnis qui dicit mihi, Domine, Domine, intrabit in regnum celorum, sed qui facit uoluntatem Patris mei qui in celis est, ipse intrabit in regnum celorum .« Tales namque in die iudicii dicturi sunt: Domine, nonne in nomine tuo prophetauimus, et uirtutes multas fecimus, et demonia eiecimus? Quibus respondetur: Amen dico uobis, non noui uos. Discedite a me, operarii iniquitatis. Tanto ergo solliciti esse debemus in bono opere, quanto inexcusabiles nos esse scimus de uocatione, ne tempore iudicii, cum fatuis uirginibus  extra ianuam remanentes, audiamus: Nescio uos, sed cum prudentibus intra thalamum sponsi recipiamur.



HOMILIA XXII. DOMINICA IN SEXAGESIMA.

 »In illo tempore, cum turba plurima conueniret, et de ciuitatibus properarent ad Iesum, dixit per similitudinem: Exiit qui seminat, seminare semen suum, et reliqua.« Predicante Domino Iesu Christo Euangelium regni celestis, multe turbe eum sequebantur, sicut diuersi corpore, ita diuersi mente. Nonnulli propter amorem, nonnulli propter inuidiam, aliquanti propter curationem, aliquanti propter admirationem; quibus Dominus ita suum sermonem temperabat, ut in una eademque parabola, unusquisque suam sententiam audiret, et omnium infirmitati  condescendens, suis sanctis sermonibus similitudines de rebus uisibilibus adhibebat, ut per rem uisibilem inuisibilia cognoscere discerent. Unde sicut Mattheus ait: »Loquebatur iehsu cum discipulis suis in parabolis, et sine parabolis non loquebatur eis.« Non tamen, ut quidam tradunt, ut aliquando non loqueretur sine parabolis, sed in illa predicatione, quam Mattheus ibi describit, non aliter quam in parabolis loquebatur. Sicut enim quadripartito modo, ut diximus, eum sequebantur, ita quoque, ut quidam tradunt, quadripartito modo suum sermonem temperabat, loquens eis in parabolis et sine parabolis, per similitudines et dissimilitudines. Aliquando namque Dominus in suis locutionibus aliqua aperiebat, et aliqua claudebat, ut per hoc quod intelligimus non  gloriemur, sed potius per ea que non intelligimus donum Dei existimemus. Unde cum multe turbe conuenirent, et de ciuitatibus properarent ad eum, hominis qui exiit seminare semen suum similitudinem proposuit. Nam per uarietatem terrarum uaria corda hominum in illa turba esse insinuauit; alios in quibus semen uerbi Dei uariis modis lesum periret; alios, in quibus fructum bonum per patientiam afferret. Ubi considerandum, quia hanc similitudinem ideo per semetipsum Dominus dignatus est exponere, ut nobis insinuaret, in aliis similitudinibus, quas non exposuit, sensus allegoricos esse quarendos. Ostendit enim quid sit ager, quid semen, quid terra bona significet, quid petrosa et quid spinosa.  Sed unum est, quod nobis ad inquirendum reliquit, uidelicet satorem, quem nullum melius quam ipsum Dominum Iesum Christum intelligere debemus, qui homo factus, semen uerbi Dei in cordibus hominum seminauit, iuxta quod ipse in alia parabola dicit: Qui seminat bonum semen est Filius hominis. Unde bene hanc similitudinem dicturus, iuxta alios euangelistas, de domo exiisse, mare adiisse, nauem ascendisse commemoratur, ipso situ corporis demonstrans quod ore promebat. Sicut enim prudens agricola, post eradicationem ueprium et spinarum, post excultum agrum aratri uomere, de domo egrediens, semen secum defert et in terram spargit, ut multiplicatum illud recipiat; ita Dominus iehsu Christus post excultum agrum, id est cor Iudeorum, per patriarcharum  et prophetarum predicationem, de domo exiit, id est mundo uisibilis apparuit: nauem ascendit, quia in Ecclesia per fidem habitauit, et semen spirituale, id est uerbum Dei, in cordibus auditorum seminauit: non quod ipse non haberet unde colligeret, sed ut nos in horreum Patris congregaret. Nam et hodie, cum predicatores et doctores uerbum Christi predicant, quasi ipse Christus semen seminat: quia »nisi Dominus edificauerit ciuitatem, in uanum laborant qui edificant eam ,« et nisi Dominus cor illustrauerit auditorum, in uacuum laborat sermo doctorum. Unde Paulus suam predicationem et discipulorum obedientiam nichil sibi reputans, dicebat: »Ego plantaui, Apollo rigauit, Deus autem incrementum dedit .«  Sed quia non omnes uno modo eius predicationem acceperunt, manifestatur, cum subditur: »Et dum seminat, aliud cecidit secus uiam, et conculcatum est, et uolucres celi comederunt illud.« Solet contingere, ut dum homo agrum serit, uia iuxta sit, et pars quedam seminis in eam cadat: sed semen quod in uia ceciderit, duplici lesura perit: aut a uiantibus conculcatur, aut a uolucribus celi rapitur. uia enim dicitur, eo quod aliquid transeuntes per eam uehant. uia enim significat cor malarum cogitationum calle attritum: semen quippe uerbi Dei, quod in tali corde cadit, aut a uiantibus, id est immundis cogitationibus, opprimitur, aut a uolucribus celi, id est ab immundis spiritibus, aufertur: qui dupliciter uolucres celi nominantur, siue quod per superbiam  de celo lapsi sint, siue per hoc quod per erium celum discurrant.

»Et aliud cecidit supra petram, et natum aruit, quia non habebat humorem.« Petra enim in hoc loco significat cor durum et indocile, quod uomere uerbi Dei facile non scinditur: semen autem uerbi Dei, si in tali corde ceciderit, et si germinat, tamen ad maturitatem non peruenit, quia in humore perseuerantie radicem non ligat. Hoc autem significat defectio humoris ad radicem seminis, quod iuxta aliam parabolam, defectus olei ad lampadas uirginum ornandas.

»Et aliud cecidit inter spinas, et simul exorte spine suffocauerunt illud.« Spine, uitia et peccata  significant, de quibus primo homini dictum est: »Cum operatus fueris terram, non dabit fructus suos, sed spinas et tribulos germinabit tibi.« Mens ergo uitiis dedita semen uerbi Dei fructificare non potest.

»Et aliud cecidit in terram bonam, et ortum fecit fructum centuplum.« Terra bona cor est hominis bonum, non solum ad audiendum uerbum Dei paratum, sed etiam ad operandum quod audit, deuotum: et ideo facit fructum centuplum, id est perfectum, quia centenarius numerus in Scripturis pro perfectione ponitur: sicut de eo, qui omnia sua propter Deum dereliquit, dicitur: »Centuplum accipiet, et uitam eternam possidebit:« non quod is qui unam uxorem reliquit, centum sit recepturus, sed quia talem perfectionem accipiet in presenti, ut ea que  dereliquit, iterum non repetat, et in futuro uitam eternam possideat, talem terram centies fructificantem significabat Isaac, de quo legitur: »Seuit Isaac, et in ipso anno inuenit centuplum .« »Hec dicens, clamabat.« Sed quid clamet, audiamus. »Qui habet aures audiendi, audiat.« Quoties hec admonitiuncula in Euangelio uel in Apocalypsi interponitur, mysticum aliquid ad requirendum insinuat. Omnes enim qui in illa turba erant, aures corporis habebant: et qui cunctis aures corporis habentibus dicit: Qui habet aures audiendi, audiat, alias aures, id est corda requirit. Est enim spiritualis auditus, cum anima feruentissimo amore uerbum Dei audire desiderat, talem auditum se habere manifestauit Iob, cum dicebat: »Auditu auris audiui  te, Domine .« Et Isaias: »Dominus Deus dedit mihi aurem.« Finita autem similitudine, inter turbas clamat, ut clamandum in predicatione doctoribus ostenderet: non tantum altitudine uocis, quantum instantia predicationis, iuxta illud quod per Isaiam dicitur: »Clama, ne cesses, quasi tuba exalta uocem tuam, et annuntia populo meo scelera eorum, et domui Iacob peccata eorum .« Et iterum: »Clama in fortitudine, qui annuntias pacem.«

»Interrogabant autem eum discipuli eius, que esset hec parabola.« Non putandum est quod mox finita similitudine, discipuli coram turbis interrogauerint, sed, sicut ait Marcus, cum esset singularis in domo, interrogabant eum que esset hec parabola.

 »Quibus ille ait: uobis datum est nosse mysterium regni Dei, illis autem qui foris sunt, omnia in parabolis fiunt.« Domus autem in qua discipuli Dominum interrogabant, spiritualiter Ecclesiam significauit, que domus Dei facta est per fidem, de qua scriptum est: »Introibo in domum tuam, adorabo ad templum sanctum tuum in timore tuo .« Illi autem audiunt mysterium Dei, qui ingrediuntur tabernaculum eius. Qui ergo uult mysterium Dei cognoscere, domum cum Iesu intret, id est fidelis factus unitatem Ecclesie teneat quia ipse facit, sicut per Psalmistam dicitur , unanimes habitare in domo. Ceterum illi qui foris sunt,  id est pagani, Iudei, heretici, omnem Scripturam parabolis audiunt, quia eius mysterium capere non possunt. Cum autem discipuli Domini singulariter interrogauerunt, datur intelligi, magistrum non coram omnibus a discipulis interrogari debere, sed singulariter, ne forte si non habuerit in promptu quod respondere possit, erubescat, siue ut liceat eum quid dicat, considerare. Pulchre autem dicitur: »uobis datum est nosse mysterium regni Dei, ceteris autem in parabolis,« ut ostendat nemini de suis meritis gloriandum, sicut faciebant Pelagiani, qui dicebant hominem iustificari posse sine gratia Dei: nec de sua sapientia uel uirtute presumendum, quando apostoli mysterium regni Dei a seipsis non habuerunt, sed datum a Deo acceperunt, iuxta  quod unus eorum, scilicet Iacobus, loquitur, dicens: »Omne datum optimum, et omne donum perfectum, desursum est, descendens a Patre luminum, apud quem non est transmutatio, neque uicissitudinis obumbratio .« Et sicut ipse Dominus ait: »Sine me nichil potestis facere .« Unde glorificat Patrem, dicens: »Confiteor tibi, Pater, Domine celi et terre, qui abscondisti hec a sapientibus et prudentibus, et reuelasti ea paruulis. Ita Pater, quoniam sic placitum fuit ante te .« In eo uero quod subditur:

»Ut uidentes non uideant, et audientes non intelligant« Specialiter Iudeos percutit. uidentes enim quondam erant et audientes, quando Dei uoluntatem cognoscentes, opere complebant. Unde et prophete eorum  uidentes appellabantur, quia uidebant ea que ceteri uidere non poterant; gentes autem non uidentes et non audientes erant, quia Dominum non cognoscebant: sed Domino ueniente in mundo, uidentes et audientes, propter superbiam ceci et surdi facti sunt, quando in eum credere noluerunt, impleta prophetia Isaie que dicit: »Exceca cor populi huius, et aures eius aggraua, et oculos eius claude :« ne forte uideant oculis, et auribus audiant, et corde intelligant, et conuertantur, et sanem eos: non uidentes et non audientes credendo illuminati sunt, iuxta illud quod Dominus in Euangelio dicit: In iudicium ego in mundum hunc ueni, ut qui non uident, uideant, et qui uident, ceci fiant. Exponens autem Dominus parabolam, adiunxit: »Est autem hec parabola:  Semen est uerbum Dei. Qui autem secus uiam, hi hunt qui audiunt, deinde uenit diabolus,« etc. Pulchre semini uerbum Dei comparatur, qui sicut semen, quod in terra seritur, paruum uidetur, postea crescens multiplicatur: ita uerbum Dei, cum in cordibus auditorum seminatur, paruum uidetur, sed cum auditores in bonis operibus creuerint, tunc pariter cum ipsis uerbum Dei magnum fructum in uirtutibus profert. Et sicut ex multiplicato semine pascitur corpus, ita uerbo Dei pascitur anima, Domino dicente: »Non in solo pane uiuit homo, sed in omni uerbo quod procedit de ore Dei .« Et quemadmodum, cum multiplicatum semen congregat in horreum agricola, gaudet: ita cum homo  ad maturitatem perseuerantie peruenerit, dignus efficitur ut in horreum Dei congregetur, ubi non esuriat, neque sitiat, neque percutiat eum estus aut sol, sed semper gaudeat, semperque letetur. Quasi enim tempore sationis paruum semen aspiciebat Psalmista, cum dicebat: »Euntes ibant et flebant, mittentes semina sua .« Quasi uero idem semen multiplicatum conspexerat, cum aiebat: uenientes autem uenient in exsultatione, portantes manipulos suos. Sicut ergo semen in spe fructus seritur, ita et uerbum Domini propter solam mercedem uite eterne docendum est. In semine quippe aliud est tempus sationis, aliud messionis: quia in hac uita seminandum est, quod in futuro recipiatur, quando, sicut ait Apostolus; »Quecunque seminauerit  homo, hec et metet: quoniam qui seminat in carne, de carne et metet corruptionem: qui autem seminat in spiritu, de spiritu metet uitam eternam .« Hoc autem semen Apostolus in cordibus discipulorum esse gaudebat, dicens: »Gratias ago Deo meo semper pro omnibus uobis in gratia Dei, que data est uobis in Christo Iesu: quia in omnibus diuites facti estis in illo, in omni uerbo, et in omni scientia, ita ut nichil uobis desit in ulla gratia .«

»Qui autem secus uiam, hi sunt qui audiunt, deinde uenit diabolus, et tollit uerbum de corde eorum, ne credentes salui fiant.« De hoc semine Marcus ita scribit: »Hi autem sunt qui circa uiam, ubi seminatur uerbum, et cum audierint, confestim  uenit Satanas, et aufert uerbum quod seminatum est in cordibus eorum.« Mattheus uero ita: »Omnis qui audit uerbum regni, et non intelligit, uenit malus et rapit quod seminatum est in corde eius.« In quibus uerbis Dominice expositionis hoc cognoscimus, quia uiantes, malas et immundas cogitationes significant. Sunt enim nonnulli, qui uerbum Dei audiunt, sed dum immunda desideria in cordibus suis commorari permittunt, semen uerbi Dei spiritalem fructum proferre non potest: dumque in eorum cordibus immundam cogitationem immundior sequitur operatio, quasi a uiantibus uerbum Dei conculcatur, ne fructificari possit, qualibus per prophetam in specie Iude dicitur: »Et posuisti ut terra corpus tuum, et quasi uiam transeuntibus .« Et  iterum: Hi dixerunt anime tue: Incuruare ut transeamus: et qui mercedes congregat, misit eas in sacculum pertusum. Sicut enim sacculus pertusus frustra a superiore parte mercedes colligit, quas inferius fundit, ita frustra uerbum Dei audit, qui illud in uentrem memorie non retinet. Unde bene in lege  omne animal quod non ruminat, immundum reputatur: quia illi a sacrificio Dei sunt alieni, a quorum memoria diabolus uerbum uite tollit, ne credentes salui fiant. Et quia diabolus uariis modis homines, ne uerbum Dei retineant, illudit, uariis etiam nominibus ab euangelistis censetur. Ab isto qui hoc Euangelium scripsit, diabolus qui latro siue criminator uel deorsum fluens, Hebraice Belial,  quod interpretatur absque iugo, dicitur: a Marco Satanas, id est contrarius: et a Mattheo malus appellatur, mille namque nocendi habet artes. Idem autem qui a Luca diabolus, a Marco Satanas, et a Mattheo malus appellatur, deorsum fluere facit quos decipit, et contrarius est animabus fidelium, et ad perpetuum malum quos deceperit pertrahit, tot enim habet uocabula, quot nocendi ingenia, de quo per beatum Petrum apostolum dicitur: »Sobrii estote et uigilate, quia aduersarius uester diabolus tanquam leo rugiens circuit, querens quem deuoret, cui resistite fortes in fide, scientes eamdem passionem ei, que in mundo est, uestre fraternitati fieri .«

»Nam qui supra petram, hi sunt, qui cum audierint, cum gaudio suscipiunt uerbum, et hi radices  non habent, quia ad tempus credunt, et in tempore tentationis recedunt.« Sicut Domino exponente cognoscimus, sunt nonnulli, qui cum uerbum Dei predicari audiunt, totis uotis se seruaturos quod audiunt, promittunt: sed ubi locus peccandi aduenerit, subito, quod prius promiserant, obliuiscuntur. uerbi gratia, cum audiunt aliqui Dominum dicentem: »ue uobis diuitibus, qui habetis uestram consolationem ,« et: Difficile, qui pecunias habent, intrabunt in regnum celorum, auaritiam detestantur: sed ubi hora compunctionis transierit, non solum proprias diuitias immoderate retinent, sed etiam alienas res concupiscunt uel rapiunt. Similiter alii, dum audiunt Apostolum dicentem : Adulteri regnum Dei non possidebunt, carnis immunditiam  detestantur, adeo ut et lacrymis plerumque compungantur: sed ubi carnis pulchritudo eorum oculis apparuerit, obliuiscuntur quod prius promiserant, et sic faciles ad peccatum redeunt, quasi prius contra peccatum nichil deliberatum haberent. De quibus per Salomonem dicitur: »Sicut canis reuertitur ad uomitum suum, sic stultus ad stultitiam suam ,« at contra idem ipse nos admonet: »Omni tempore sint uestimenta tua candida, et oleum de capite tuo non deficiat .« Hinc de sancta muliere dictum est: »Et uultus illius non est amplius in diuersa mutatus ,« id est qualis fuerat tempore orationis, talem se omni tempore uite sue monstrauit. Tales ergo cum uerbum Dei audiunt, quasi germinare in eis uidetur, sed ad  maturitatem non peruenit, quia contra estum tentationis non pugnant. Unde bene iuxta Mattheum euangelistam , orto sole aruerunt, id est orta tentatione defecerunt. Sol enim in Scripturis, cum in bono ponitur, Dominum Iesum significat, sicut scriptum est: »uobis qui timetis Deum, orietur sol iustitie :« cum uero in malo, estum tentationis, sicut de reprobis dicitur: »Et a sole estuati sunt.« Alios enim prosperitas inflat, alios aduersitas frangit, ne acceptum semen ad maturitatem perducant. Contra utraque damna Apostolus semen quod audierat obseruare studebat, cum aiebat: »Per arma iustitie a dextris et a sinistris, per gloriam et ignobilitatem, per infamiam et bonam famam, ut seductores  et ueraces, sicut qui ignoti et cogniti ,« etc. Omnes enim equaliter diligebat. Hos enim omnes in suo opere significauit Balaam ille diuinus, qui cum castra Isrelitarum cerneret, dicebat: »Moriatur anima mea morte iustorum, et fiant nouissima mea horum similia :« sed postea estu auaritie tactus, in eorum mortem consilium dedit, quibus se ad mortem fieri similem optauit.

»Quod autem in spinis cecidit, hi sunt qui audierunt et a sollicitudinibus et uoluptatibus uite euntes suffocantur, et non referunt fructum.« Mirum ualde uideretur, si quispiam per spinas diuitias interpretari uoluisset, nisi hoc suis uerbis Dominus exposuisset, maxime cum spine pungant, diuitie  mulceant, tamen si cum consideratione attendimus, diuitie spine sunt: quia sicut spine suis punctionibus corpus laniant et cruentant, turpe ac fedum in oculis hominum reddunt, sic amor diuitiarum animam miseram et infelicem coram oculis Dei facit: et sicut spine intractabiles sunt, et uix absque lesione tractari possunt, ita auari et cupidi, quia amore diuitiarum tenentur, non solum extraneis, sed etiam propriis asperi, amari et intractabiles sunt, iuxta illud quod per Salomonem dicitur: »Bene facit anime sue uir misericors, auarus autem etiam propinquos abiicit .« Unde bene iuxta alium euangelistam, scilicet Mattheum, non solum diuitias, sed etiam fallaces diuitias Dominus appellat, dicens: »Fallacia diuitiarum suffocantur, et non referunt  fructum .« Fallaces enim sunt, quia diu nobiscum permanere non possunt. Aut enim nos eas deserentes expendimus, aut ipse nos manentes reiiciunt. Unde per apostolum Paulum Timotheo precipitur: »Precipe diuitibus huius seculi non sublime sapere, nec sperare in incerto diuitiarum, sed in Deo uiuo, qui prestat nobis omnia abunde ad fruendum, bene agere, diuites fieri in operibus bonis ,« etc. Siue certe fallaces sunt, quia mentis inopiam non exstinguunt, sed quanto magis acquisite fuerint, tanto magis in acquisitione animum possessoris accendunt, Salomone testante, qui ait: »Auarus non implebitur pecuniis, nec anima illius satiabitur bonis .« Sole autem uere diuitie sunt que hic nos in fide diuites faciunt, et postmodum  heredes regni celorum constituunt; has querere, has amare Dominus monebat, cum dicebat: »Thesaurizate uobis thesauros in celo, ubi nec erugo nec tinea demolitur, et ubi fures non effodiunt nec furantur. Ubi enim thesaurus tuus, ibi et cor tuum .« Si enim uere diuites esse cupitis, ueras diuitias amate: si culmen ueri honoris queritis, ad illam celestem patriam quantocius properate. Ceterum iste diuitie sunt fallaces, que sine peccato aut uix aut nullo modo acquiri possunt, iuxta illud quod ait Apostolus: »Nam qui uolunt diuites fieri, incidunt in tentationem et in laqueum diaboli, et desideria multa et inutilia, que mergunt hominem in interitum et perditionem .« Unde timendum est diuitibus  ualde, quod Dominus terribiliter clamat, dicens: »ue uobis diuitibus, qui habetis uestram consolationem .« Et iterum: »Difficile, qui pecunias habent, in regnum celorum intrabunt .« Et »iterum: Facilius est camelum per foramen acus transire, quam diuitem intrare in regnum celorum .« Hinc et Iacobus apostolus: »Agite nunc diuites, plorate ululantes in miseriis que superuenient uobis. Diuitie uestre putrefacte sunt, uestimenta uestra a tineis comesta sunt, aurum et argentum uestrum eruginauit, et erugo eorum uobis in testimonium erit, et manducabunt carnes uestras sicut ignis .« Et Isaias: »ue qui coniungitis domum ad domum, et agrum ad agrum copulatis usque ad terminum loci .« Notandum autem, quia duo sunt que diuitias  coniungunt, sollicitudines et uoluptates. Quia enim cum uoluptate sollicitudo non conuenit, sciendum est quia alio tempore amor diuitiarum per sollicitudinem mentem stimulat, alio uero in uoluptate relaxat. In acquirendo quippe et sollicitudinem habet, ne ipsas perdat, uelut negotiatores de regno ad regnum diuersis temporibus discurrentes, ut eas acquirere possint, in tantum ut si quis eis ipsas auferre uoluerit, arma contra eum erigant. uoluptatem uero habet in possidendo, quia illis diuitiis satiatus animus eorum, tam in luxuria, quam in aliis rebus iniquis et uoluptariis erigitur. Quisquis ergo tale cor habet, uerbum Dei in eo fructificare non ualet: quia sicut densitas spinarum rorem celi et calorem solis ad radicem seminis peruenire non patitur, ita amor  diuitiarum spiritalem pinguedinem in mente accedere non permittit. Et ideo si in predicto semine uolumus fructificari, appetitum diuitiarum mortificare debemus. Quia sicut Apostolus dicit: »Nemo militans Deo, implicat se negotiis secularibus .« Sed his de tribus terre generibus dictis, quid de bona terra Dominus proferat, audiamus.

»Quod autem in bonam terram, hi sunt, qui in corde bono et optimo audientes uerbum retinent et fructum afferunt in patientia.« Bona ergo terra, bonum est cor hominis: bona quippe terra tribus terre generibus contrarium facit: et bona terra bonum fructum facit, quod bonus homo de bono thesauro cordis sui profert bonum. Sed quia non omnes fideles equaliter fructificant, nec omnibus equalis  datur gratia, recte dicitur: »Hi sunt qui in corde bono et optimo audientes uerbum, retinent illud.« Maius est enim optimum esse quam bonum: quia omnes in Ecclesia pene uerbum audiunt, sed non omnes equaliter proficiunt: sed alius plus proficit, alius minus. Qui enim temporalem substantiam bene disponit, bonum fructum facit: qui uero omnia temporalia pro amore perfectionis reliquerit, optimum fructum facit. Siue certe bonum fructum facit, qui pro amore filiorum legitimo utitur coniugio: qui uero continentiam uel uirginitatem Domino uouit, optimum facit. Unde bene Mattheus euangelista, ut inter ipsos iustos differentiam ostenderet, de iactato in bona terra semine dicit: »Et ortum fecit fructum, aliud tricesimum,  aliud sexagesimum, aliud centesimum .« Et Marcus: »Afferebat unum tricesimum, et unum sexagesimum, et unum centesimum .« In tribus ergo frugum generibus, tres ordines in Ecclesia ostendit, coniugatorum, continentium et uirginum. Tricesimus enim fructus ad coniugatos pertinet, qui castum inter se amorem seruantes, sobrie, iuste et pie uiuunt, quod ab ipsa digitorum iunctione sub quadam figura demonstratur, quemadmodum in trigenario numero digito digitus iunctus castam coniunctionem inter uirum et uxorem significat, de qua scriptum est: »Et erunt duo in carne una .« Sexagesimum uero fructum uidue et continentie proferunt, dum uoluptatem carnis experti, longiorem tribulationem sustinent, quod etiam in ipsa digitorum computatione ostenditur, quemadmodum  in sexagesimo numero digitus a digito premitur, eorum tribulationem, quam experti sunt, demonstrans, sicut ait Apostolus: »Tribulationem carnis habebunt huiuscemodi .« Centesimum uero fructum uirgines proferunt, dum carnis incorruptionem Domino promittunt, tanto magis premium percepturi, quanto uberiorem et grauiorem Deo fructum proferunt: cuius perfectio in ipsa digitorum computatione demonstratur, quemadmodum centenarius numerus de leua transit in dexteram, et circulum exprimens, fit in modum corone, illam immarcescibilem coronam uirginis ostendens, quam per prophetam Dominus pollicetur, dicens: »Hec dicit Dominus eunuchis, qui custodierint precepta mea, et elegerint que uolui, dabo eis in  domo mea et in muris meis locum .« Locum nominatum dabo eis et nomen sempiternum, quod non peribit. Qui etiam, si pollutionem non solum mente, sed etiam corpore fugerint, audiant quod Ioannes ait in Apocalypsi: »Hi sunt, qui cum mulieribus non sunt coinquinati, uirgines enim sunt .« uel certe tricesimum fructum proferunt, qui fidem sancte Trinitatis confitentur. Sed quia fides sine operibus mortua est, tricesimum adiungunt sexagesimo, cum in confessione fidei bona opera addunt. Quia enim sex sunt dies in quibus licet operari, per sexagenarium fructum bona opera figurantur. Sed quia qui recte credit et bene uiuit, futuram mercedem exspectat, centesimum tricesimum proferunt, quemadmodum gloriam eternam  percipiant. Sed quoniam in omni opere bono patientia necessaria est, recte subditur: »Et fructum afferunt in patientia.« Bona igitur terra per patientiam profert, quia nulla sunt bona que agimus, si pessimorum mala equanimiter non toleramus. Patientia enim uera est, que nullo furore uincitur, nulla tribulatione separatur, nulla persecutione turbatur: que non solum in diuinis flagellis necessaria est, sed etiam ad proximorum persecutionem, ut in omnibus animus perseuerantis fructum afferat in patientia: quia bonus non fuit, qui malos tolerare recusauit. Hec uirtus qualis sit, etiam Dominus alibi manifestat, cum dicit: »In patientia uestra possidebitis animas uestras .« Et iterum: »Beati  pacifici, quoniam filii Dei uocabuntur .« Et alibi: »Habete sal in uobis, et pacem habete inter uos .« Unde Paulus exemplum magistri secutus, discipulis precepit, dicens: »Pacem sequimini .«



HOMILIA XXIII. DOMINICA IN QUINQUAGESIMA.

 »In illo tempore, assumpsit iehsu duodecim discipulos suos, et ait illis: Ecce ascendimus Hierosolymam, et consummabuntur omnia que scripta sunt per prophetam de Filio hominis, etc.« Superior textus euangelice lectionis retulit, quomodo Dominus temporales diuitias fugiendas et spontaneam paupertatem esse amandam docuerit, dicens: »Quia difficile qui pecunias habent, intrabunt  in regnum celorum : facilius est enim camelum per foramen acus transire, quam diuitem intrare in regnum Dei .« Et dixerunt qui audiebant: Quis potest saluus fieri? Ait illis: »Que impossibilia sunt apud homines, omnia possibilia sunt apud Deum.« Et iterum ostendit quia apostoli, qui omnia reliquerunt propter regnum Dei, multo plura recipient in hoc tempore, et in seculo uenturo uitam eternam, et post hec subiunxit:

»Assumpsit iehsu duodecim discipulos.« Igitur post infirmis redditam sanitatem, post diuitum increpatam duritiam, post apostolorum spontaneam paupertatem eterna promissione remuneratam, transit ad passionis sue tropeum, ut ostenderet non posse nec salutem perfectam consequi, nec terrena  relinquere, et ad celestia apprehendere, nisi ille moreretur pro omnium salute, qui est salus omnium nostrum. Quibus etiam uitam eternam promiserat, passiones anteponit tribulationum, ut si eos delectaret locus celsitudinis, prius exerceret dolor tribulationis. Predictis ergo tribulationibus, considerandum est, quod preuidens Dominus ex sua passione animos discipulorum conturbandos, longe eis ante eamdem passionem predicere uoluit, ut tanto minus turbarentur tempore passionis, quanto et hanc a pio magistro predictam recolerent. Minus enim iacula feriunt que preuidentur. Nec solum passionis sue penam, sed etiam resurrectionis gloriam predixit, ut cum eum morientem  cernerent, etiam resurrecturum minime dubitarent.  Et quos contristabat denuntiata passio, letificaret predicta resurrectio: preuidens etiam paganorum stultitiam futuram, qui dicturi erant eum non spontanee, sed coactum pro nobis passionem sustinuisse, prius ipsam passionem predixit, ut intelligamus, quod is qui et locum passionis et tempus predicere potuit, passionem declinare posset, nisi hanc pro nostra redemptione spontanee sustinuisset. Non enim eum mors compulit, sed ipse mortem quam uoluit elegit, iuxta quod ipse tempore passionis iudicem allocutus est, dicens: »Potestatem habeo ponendi animam meam, et potestatem habeo iterum sumendi eam .« Et iterum: »Nemo tollet a me animam meam, sed ego pono eam,  et iterum sumo eam .« Nec solum paganorum stultitiam, sed etiam hereticorum insaniam his uerbis destruit, qui dixerunt alium Deum ueteris Testamenti, et alium Noui, cum ante suam passionem complenda prenuntiauit, que in Scripturis de illo fuerant predicta, ostendens seipsum Deum esse ueteris et Noui Testamenti, qui hoc ageret et doceret, quod eum in ueteri Testamento prophete acturum et docturum prophetauerunt. Nimirum ergo ipse est Deus ueteris ac Noui Testamenti, sicut ipse ait per Prophetam: »Ego Deus et non mutor .« Et iterum: »Ante me non est formatus Deus, et post me non erit .« Et pulchre Saluator duodecim discipulos assumpsit, quibus secretum sue passionis reuelauit et resurrectionis, propter duodenarii  numeri perfectionem. Duodenarius enim numerus perfectus est, et in suis partibus diuisus, perfectionem quamdam significat. Constat autem ex primo impari et primo pari, id est ex tribus et quatuor: quia primus impar, ternarius, primusque par, quaternarius, siue enim tria in quatuor, siue quatuor in tria ducas, duodenarium numerum complent, et tres quidem ad perfectionem pertinent, propter indiuiduam trinitatem Patris et Filii et Spiritus sancti: et propter tria tempora, ante legem, sub lege et sub gratia, siue propter tres principales uirtutes, fidem uidelicet, spem et caritatem. Quaternarius autem et ipse ad perfectionem pertinet, propter quatuor euangelia, et propter quatuor principales uirtutes, siue propter quatuor tempora anni, uel propter quatuor  animalia, que plena oculis ante et retro in circuitu sedis Dei esse commemorantur. Duodenarius quoque numerus et ipse perfectus est, propter duodecim patriarchas, et duodecim apostolos, et duodecim menses anni, et duodecim horas diei, uel propter duodecim seniores, qui geminato numero in Apocalypsi Agnum adorant, »mittentes coronas suas ante thronum Dei .« Quia ego Dominus et fidem sancte Trinitatis et doctrinam quatuor euangeliorum per duodecim apostolorum predicationem nuntiaturus erat mundo, recte duodecim apostolos assumpsit, quibus secretum sue passionis reuelauit, dicens: »Ecce ascendimus Hierosolymam, etc.,« ut cum omnia in eo completa uidissent, que ab illo predicta audiebant, memores essent precepti, quo  ait: »Quod dico uobis in tenebris, dicite in lumine: et quod in aure auditis in cubiculis, predicate super tecta .« Notandum autem quod ait: »Ecce ascendimus Hierosolymam, et consummabuntur omnia que scripta sunt de Filio hominis.« Queritur autem quare dicat: »Consummabuntur omnia que scripta sunt de Filio hominis,« cum tempore passionis omnia completa non sint que de illo predicta erant. Adhuc enim restabat gloriosa eius ascensio, et Spiritus sancti de celis missio, aduentus ad iudicium, et discipulorum predicatio, et gentium uocatio, et multa alia, que de illo predicta nemo ambigit. Sed ad hoc dicendum, quia usus Scripture est, per tropum synecdochen aliquando totum pro  parte, aliquando partem pro toto ponere; pars pro toto ponitur, sicut scriptum est: »Descendit Iacob in Aegyptum in animabus septuaginta .« Nunquid anime sine corporibus descenderunt? absit. Sed per meliorem hominis partem, que est anima, totus intelligitur homo. Totum uero pro parte ponitur, sicut alibi legitur: »uidebit omnis caro salutare Dei .« Non quod Saluatorem uenientem ad iudicium caro uolucrum et serpentium atque bestiarum uisura sit, sed omnis caro, id est omnis homo. Nam et in Domini passione de latronibus dicitur quod uterque Dominum blasphemauerit, quod alius euangelista manifestius ostendit, scilicet quia unus eum blasphemauerit, alter uero crediderit. Ita ergo et in hoc loco a maiori parte totum pro parte posuit,  cum dixit: »Consummabuntur omnia.« Qui modus locutionis non solum in Scripturis, sed etiam in nostris confabulationibus usitatus est, cum dicere solemus: omnis homo in ciuitatem ascendit, uel: omnis urbs conclamauit, non quod aliquis extra ciuitatem non remanserit, uel in ciuitate tacens non fuerit, sed a maiori parte totum significamus. Ita et in hoc loco a maiori parte totum significatur, cum dicitur: »consummabuntur omnia,« non quod omnia in passione consummata sunt, sed quia magna ex parte consummata sunt, omnia consummanda dicuntur. Que enim a diuersis Patribus diuersis temporibus predicta sunt, in uno eodemque filio hominis Domino Iesu Christo consummata sunt. Quod ut manifestius intelligatur, dicamus sub exemplo,  uerbi gratia, uiginti quis denarios erogauit, rursus quinque, et alias quindecim: triginta quoque, et ter decies per diuersa tempora dedit; hec si in unum receperit, centenarii numeri summam inueniet. Ita ergo Domini incarnatio, passio et resurrectio diuersis temporibus a diuersis Patribus predicta sunt, sed in uno mediatore Dei et hominum consummata, et ideo firmitas fidei immobilis perseuerat: quia omnia que in Christo futura erant antea predicta fuerant. Passionem quoque predicens, magis se filium hominis quam Filium Dei appellari uoluit, ut ostenderet quia per hoc quod filius hominis fuit, potuit teneri, flagellari, pati et crucifigi, Diuinitas autem impassibilis mansit. Que autem essent, que tempore passionis in illo consummanda  essent, manifestat cum adiungit:

»Tradetur enim gentibus, et illudetur, et flagellabitur, et conspuetur, et postquam flagellauerint, occident eum, et die tertia resurget.« Que omnia de illo predicta, et in illo completa nullus fidelium dubitat, et diligens lector facile reperire potest. Quod enim tradendus esset, predictum fuit, scilicet ab Ieremia, qui dicit: »Tradidit me quem diligebam.« Et Psalmista: »Traditus sum et non egrediebar ,« quod impletum est tempore passionis, quando Iudas Scarioth, unus de duodecim, abiit ad principes sacerdotum, dicens: »Quid uultis mihi dare, et ego uobis eum tradam ?« At illi constituerunt ei triginta argenteos, et accepta  pecunia, tradidit eum ministris principis sacerdotum, dicens: »Quem osculatus fuero, ipse est: tenete eum.« Quod illudendus esset, sic in eius persona dicit Psalmista: »Opprobrium factus sum uicinis meis, subsannatio et illusio inimicis meis .« Et iterum: »Lumbi mei impleti sunt illusionibus .« Et Ieremias: »Insurrexerunt in me uiri illusores« quod impletum est tempore passionis, quando coronam spineam imponentes capiti eius, et dantes arundinem in dextera eius, et genu flexo ante eum, illudebant ei, dicentes: »Aue, rex Iudeorum.« Quod flagellandus esset, sic in eius persona Zacarias propheta predixit: »uirga percutient filii Isrel principem suum .« Et iterum: »Percutiam pastorem et dispergentur oues gregis  ,« quod impletum est in passione, quando flagellis iussus est cedi, dicente Pilato: »Ergo flagellatum eum dimittam.« Quod conspuendus esset, sic in eius persona predixerat Isaias propheta: »Faciem meam non auerti ab increpantibus et conspuentibus in me .« Et Iob: »Insurrexerunt in me uiri iniqui absque misericordia, et non pepercerunt in faciem meam spuere ,« quod, impletum est tempore passionis, quando spuerunt in faciem eius. Quod occidendus esset, sic predixerat Daniel, dicens: »Occidetur Christus, et non erit eius ,« et cet. Hinc Moyses filiis Isrel ait: »Et erit uita tua pendens ante oculos tuos, et non credes uite tue ,« sed timebis quod impletum est, quando pendens in cruce, inclinato capite, emisit  spiritum. Quod post mortem die tertia resurrecturus esset, sic scriptum est in Osee propheta: »uiuificabit nos post duos dies, in die tertia resuscitabit nos, et uiuemus in conspectu eius .« Et Sophonias: »Exspecta me, dicit Dominus, in die resurrectionis mee in futurum .« Et ipse per Psalmistam: »Ego dormiui et somnum cepi, et exsurrexi .« Et alibi: »Resuscita me, et ego reddam eis,« quod impletum est die tertia post passionem, quando mulieres, que ante diluculum ad sepulcrum uenerant, ab angelo audierunt: »Iesum queritis, non est hic, surrexit .«

»Et ipsi nichil horum intellexerunt. Erat autem uerbum istud absconditum ab eis, et non intelligebant que dicebantur.« In Euangelio secundum  Ioannem legimus, quod cum Dominus Iudeis de sua passione uelate loqueretur, dicens: »Cum exaltaueritis filium hominis, tunc scietis quia ego sum .« Et: »Si exaltatus fuero a terra, omnia traham ad meipsum :« ipsi statim intelligentes, responderunt dicentes: »Demonium habes; quis te querit interficere ?« Nos audiuimus quia Christus manet in eternum, hic uero, cum manifeste suam passionem prediceret, apostoli nichil horum intellexerunt. Quid est quod Iudei tam uelata audierunt, ut Euangelista expositione dignum duceret, dicens: »Hoc autem dixit, significans qua morte esset moriturus ,« et ipsi statim intellexerunt: apostoli autem manifeste audierunt, et non  intellexerunt; nimirum quod istis pietas abscondebat, illis impietas patefaciebat. Habet enim humana mens hoc proprium, ut quod omnino non uult, aut uix aut tarde credat: et quod omni modo fieri uult, facile intelligat et facilius credat. Quia ergo Iudei hoc optabant quomodo occidere possent, licet occulte de eius passione aliquid audirent, confestim intelligebant: quia uero apostoli nec optabant, nec credebant quod Christus Dei Filius mori posset, licet manifeste eius passionem predictam audirent, non intelligebant. Nam quantum dura et aspera eius passio discipulorum mentibus uideretur, Petrus indicat, qui cum Dominus alibi suam passionem prediceret, assumpsit eum secreto, dicens: »Absit a te, Domine, non fiet istud; non enim decet ut Filius  Dei gustet mortem .« uerbum autem in Scripturis sacris tribus modis intelligitur, aliquando pro ipso Domino, aliquando pro facto ponitur, aliquando pro dicto. Pro Domino, ut illud: »In principio erat uerbum .« Et illud: »uerbo Domini celi firmati sunt .« Pro facto, ut in Exodo legimus de Moyse, interfecto Aegyptio: »Quomodo palam factum est uerbum istud ?« sicut alibi legitur: »Quicunque dixerit uerbum contra Filium hominis, remittetur ei ,« et cet.; ita et in presenti loco pro dicto ponitur, cum dicitur: »Erat uerbum istud absconditum ab eis,« id est dictio ista. Sed quia discipuli, quod de Domini passione manifeste audierunt, non intelligebant, uenitur ad miraculum. Nam in eorum presentia cecus illuminatus est, ut disceret  nichil de eius uerbis dubitare, quem talibus miraculis uidebant coruscare. Unde et subditur:

»Factum est autem cum appropinquaret Iericho, cecus quidam sedebat secus uiam mendicans.« Iericho ciuitas est trans Iordanem in terra promissionis, ad quam filii Isrel primum uenisse, Iordanis amnem transeuntes, leguntur, que temporibus Iosue mirabiliter a Domino, arca ipsius Domini septem diebus circumducta, subuersa est: sed temporibus Achab regis ab Ahiel principe reedificata, ut Regum narrat historia , que iuxta interpretationem Iosue in primogenito suo fundauit eam, in nouissimo suo stabiliuit portas eius. Interpretata autem Iericho in nostra lingua dicitur luna. Luna quippe que menstruis horis crescit et decrescit, in  Scripturis aliquando defectum nostre mortalitatis insinuat, qui crescimus nascendo, decrescimus moriendo: augemur in prosperis, minuimur in aduersis. Dominus autem quasi Iericho appropinquauit, quando defectum nostre carnis siue mutabilitatem assumpsit: ut qui immutabilis erat in suis, mutabilis fieret in nostris. Sed eo Iericho appropinquante, cecus quidam sedebat secus uiam mendicans. Unde et quidam metricorum ait: Filius occurrit Domino cecatus in orbe Timei quondam. Spiritaliter uero genus designat humanum, quod tunc cecitatem mentis incurrit, quando lumen ueritatis amisit, et ad concupiscendum lignum uetitum oculos aperuit, et in tenebris erroris incidit, in qua non solum gentilis,  sed etiam Iudeorum populus tenebatur, qui de peccati radice ortus, originalis peccati uinculo tenebatur astrictus, teste Apostolo qui ait: »Non est distinctio Iudei et Greci; omnes enim peccauerunt et egent gloria Dei .« Unde bene Mattheus duos cecos posuit, ut ex utroque populo aliquos illuminandos per Domini incarnationem insinuaret. Cum ergo Dominus Iericho appropinquauit, cecus illuminatus est, uidelicet genus humanum, quia cum mortalitate nostre carnis indutus fuit, ad suam immortalitatem nos reformauit. Secus uiam autem sedebat, quia a uia ueritatis recesserat. Bene autem cecus iste et secus uiam sedere, et mendicare dicitur, quia sunt nonnulli qui nec secus uiam sedent, nec mendicant. Sed iterum sunt alii, qui secus quidem uiam  sedent, sed non mendicant. Adhuc etiam sunt alii, qui et secus uiam sedent, et mendicant. uia enim est Christus, qui dicit: »Ego sum uia, ueritas et uita .« Nec secus uiam sedent, nec mendicant, qui nec Deum credunt, nec spiritales diuitias ab eo querunt. Secus uiam sedent, sed non mendicant, sicut peruersi et falsi Christiani, qui Deum credunt, sed a bono opere torpentes, spiritales diuitias ab eo querere non student, qui  »confitentur se nosse Deum, factis autem negant .« Secus uiam sedent, et mendicant, qui Deum credunt, et celestem gloriam assiduis orationibus querere non cessant, de qualibus Dominus dicit: »Beati qui esuriunt et sitiunt iustitiam, quoniam ipsi saturabuntur .«

 »Et cum audisset turbam pretereuntem, interrogauit quid esset.« Turba preteriens, patriarcharum significat ordinem et prophetarum, qui propterea pretereuntes dicuntur, quia per successionem geniti et generantes, de hoc seculo transierunt: multa tamen de Domini incarnatione, et passione, et resurrectione, atque humani generis redemptione scripta reliquerunt. Quod cum audisset cecus, id est genus humanum, interrogauit quid hoc esset.

»At illi dixerunt ei, quod iehsu Nazarenus transiret.« Et cum audisset ab eis quod iehsu Nazarenus transiret, id est cum ex eorum libris Domini incarnationem, passionem et resurrectionem didicisset, credula uoce cepit clamare, dicens:

»Iesu fili Dauid, miserere mei.« In cuius uerbis  pulchre catholica commendatur fides, que mediatorem Dei et hominum et uerum Deum et uerum hominem confitetur et credit. Nisi enim uerum Deum credidisset, misereri sibi ab illo non posceret: et nisi eumdem uerum hominem credidisset, non diceret: »Iesu fili Dauid.« Iesu namque Latino eloquio, saluator siue salutaris dicitur. Sic enim Iesum clamauit, ut filium Dauid non dimitteret: et sic filium Dauid inuocauit, ut saluatorem non pertransiret, ostendens quia mediator Dei et hominum Dominus iehsu Christus, in una eademque persona ex diuina humanaque substantia perfectus Deus, perfectus est et homo credendus. Filius Dauid dicitur, quia de stirpe Dauid carnem pro nobis redempor suscepit,  sicut uoce angeli ad Mariam dicitur: »Dabit ei Dominus Deus sedem Dauid patris sui .« Et Apostolus: »Qui factus est ei ex semine Dauid secundum carnem .« Bene autem iehsu Nazarenus transire dicitur, quia non sicut ceteri mortales in mundo permansit, sed postquam predicauit et passus est, diabolo superato, uictor ad Patrem rediit. Transitus autem ipsius fuit de celo in uterum, de utero in sepulcrum, de sepulcro iterum in celum. De cuius transitu Petrus apostolus dicit: »Qui pertransiuit benefaciendo, et sanando omnes oppressos a diabolo .« Cuius transitum admirans Ecclesia, in Canticis canticorum ait: »Ecce iste uenit saliens in montibus, transiens colles .«

»Et qui preibant, increpabant eum ut taceret.«  Hi qui precedentes ceco silentium imponere uolebant, turbas immundorum spirituum significant, qui initi fidei humanum genus a Domini credulitate reuocare conati sunt, non solum suadendo, sed etiam increpando, id est persecutiones et tribulationes commouendo. Sed quid cecus fecerit audiamus. »Ipse uero multo magis clamabat: Fili Dauid, miserere mei.« Sed cecus magis ac magis clamabat, quia quanto amplius genus humanum se ab immundis spiritibus sentit opprimi, tanto ardentius studet ad Dominum clamare, dicens cum Propheta: »Domine, refugium factus es nobis a generatione et progenie .« Unde et bene dicitur:

»Stans autem iehsu, iussit cecum adduci ad se.« Tunc autem Dominus cecum ad se spiritaliter adduci  iussit, quando apostolos ad predicandum generi humano misit, dicens: »Euntes in mundum uniuersum, predicate Euangelium omni creature .« Et iterum: »Euntes, docete omnes gentes, baptizantes eos in nomine Patris, et Filii, et Spiritus sancti .« Qui tunc eum adduxerunt, quando profecti predicauerunt ubique, et reliqua.

»Et cum appropinquasset, interrogauit illum, dicens: Quid tibi uis faciam?« Adducto autem ceco ad se, interrogauit eum quid uellet, non quod ignoraret, cum pene omnes, qui ibi aderant, id nossent: sed lumen quod ex sua bonitate largiturus ei erat, ad sui petitionem tribueret, et eius confessionem  approbaret. Pius enim Dominus sua dona gratuita, nostra uult esse merita, id est, non uult bonum nostrum inuitum et coactum esse, sed spontaneum et uoluntarium, et quod nobis sponte largitur, uult nostris petitionibus tribuere. Et ideo, quamuis sciat quid nobis necesse sit, antequam petamus eum, dicens: »Ne solliciti sitis anime uestre quid manducetis ,« etc., importune nos tamen ad petendum inuitat, cum dicit: »Petite, et accipietis: querite, et inuenietis: pulsate, et aperietur uobis. Omnis enim qui petit, accipit: et qui querit, inuenit, et pulsanti aperietur .« »At ille dixit: Domine, ut uideam.« De quo ceco uersificus quidam ait:

 Non aurum cecus Domino, non premia multa,
Sed lucem petiit, radiansque refulsit in astris.
Cuius in exemplo cuncta radiantia poscunt.
In cuius petitione discimus, quia in oratione non aurum, non argentum, non terrenas diuitias, non longiturnam uitam, non uindictam inimicorum, sed ineffabile lumen querere debemus, hoc est, ut ipsum uidere possimus, »qui illuminat omnem hominem uenientem in hunc mundum ,« iuxta quod ipse admonet, dicens: »Querite primum regnum Dei et iustitiam eius, et hec omnia adiicientur uobis .« Quantum autem fides ualeat, manifestatur, cum infertur:

»Et iehsu ait illi: Respice, fides tua te saluum fecit.« Si enim iste per fidem illuminatus est, quicunque  non credit, infidelis est, quia in tenebris manet, et in tenebris est. Cum ergo ait: »Fides tua te saluum fecit,« intelligitur quia fides magna est uirtus, sine qua impossibile est placere Deo . Sicut enim infidelitas mater et radix est omnium uitiorum, sic fides origo omnium uirtutum, dicente Propheta: »Iustus autem ex fide uiuit ,« quam Dominus commendans discipulis, ait: »Habete fidem Dei .« Et iterum: »Si habueritis fidem sicut granum sinapis, diceretis monti huic: Transi hinc, et transiret .« Quod autem nemo beneficiis Dei ingratus debeat remanere, recte de eo dicitur:

»Et confestim uidit, et sequebatur illum magnificans Deum.« Quanto enim quisque plus a Deo  illuminatur, tanto amplius et perfectius bonis operibus se exercere debet: sicut iste cecus mox recepto lumine non piger remansit, sed Deum secutus est magnificans illum. Decebat enim ut is qui a Domino illuminatus fuerat non retro rediret, sed Deum sequeretur. Sequi enim Dominum, imitari est, sicut ipse dicit: »Qui mihi ministrat, me sequatur ,« etc. Et iterum: »Qui uult uenire post me ,« et reliqua. Ubi notandum quia sunt nonnulli qui nec uident, nec sequuntur: sunt alii qui uident, sed non sequuntur: alii etiam sunt qui et uident et sequuntur. Nec uident nec sequuntur, sicut sunt pagani et Iudei, qui nec bonum intelligunt, nec operantur. uident, et non sequuntur, qui bonum intelligunt, sed operari contemnunt, sicut falsi  ac tepidi Christiani, de quibus Dominus ait in Euangelio: »Non omnis qui dicit mihi, Domine, Domine, intrabit in regnum celorum .« Et: »Populus hic labiis me honorat, cor autem eorum longe est a me .« uident et sequuntur, ueluti perfectissimi Christiani, qui et Deum credunt, et bonum quod intelligunt, opere complent. Unde apostolus Paulus dicit: »Corde creditur ad iustitiam, ore autem confessio fit ad salutem ,« quos apostolus Petrus hortatur, dicens: »Christus passus est pro nobis, uobis relinquens exemplum, ut sequamini uestigia eius .« »Et omnis plebs, ut uidit, dedit laudem Deo.« Non solum autem de miraculo quod acciderat, uerum  etiam et de fide ipsius ceci, hi qui aderant Dominum glorificabant: ita et nos bona opera facientes, in sanctis conuersationibus nostris tales nos ostendere debemus, ut in nobis glorificetur Deus, sicut ipse admonet, dicens: »Luceat lux uestra coram hominibus, ut uideant uestra bona opera, et glorificent Patrem uestrum, qui in celis est .« Sed quod ad genus humanum diximus pertinere generaliter, potest et ad unumquemque peccatorem referri specialiter. Qui enim criminale peccatum committit in opere, quale est adulterium, homicidium, furtum, rapina, sacrilegium, et his similia, odiumque gestat in corde, cecus est in mente, Ioanne apostolo teste, qui ait: »Omnis qui odit fratrem suum, in tenebris est, et in tenebris ambulat, et nescit quo eat, quoniam  tenebre obcecauerunt oculos eius .« Qui autem desiderat illuminari, et cecitatem mentis deponere, non debet orando a petitione cessare, sed spiritaliter semper mendicare, id est, ad Ecclesiam ueniat, et humiliter sua peccata commissa confiteatur, preterita peccata fletibus diluat, et ad audiendum uerbum diuinum libenter aures cordis aperiat ; sed si pro eterna uita ceperit cogitare, et ad eam post peccatum flendo redire, cecus et secus uiam sedet, et mendicat, cui recte congruit quod dicitur: »Et cum audiret turbam pretereuntem, interrogabat quid hoc esset.« Turba preteriens sanctorum est unanimis chorus,  uel eorum actiones et doctrinam significat, qui propterea pretereuntes dicuntur, quia non habent hic manentem ciuitatem, sed futuram toto desiderio inquirunt. Preterire quippe sanctorum est, non in amorem mundi, radicem cordis infigere, sed ad eternam uitam toto desiderio festinare. Unde unus eorum, cum uidisset impium superexaltatum et eleuatum, ait: »Transiui, et ecce non erat ,« etc. Cumque ex eorum exemplis et dictis peccator peccantibus audierit terribiliter comminari penam et Apostolum clamantem: »Nolite errare: neque adulteri, neque rapaces, neque masculorum concubitores regnum Dei possidebunt .« Et penitentibus repromitti ueniam, compunctus corde interrogat quid hoc sit. Et cum ex eorum uerbis  didicerit, nichil esse omne quod terrenum et transitorium est, quasi Iesum Nazarenum transire audit. Quid agere debeat, si lumen cordis recipere desiderat, cecus suo exemplo ostendit, cum clamauit, dicens: »Iesu fili Dauid, miserere mei.« Cecus enim ad Dominum clamat, quando peccator pro peccatis suis ueniam petens, humiliter ingemiscit, dicens cum Propheta: »Quoniam iniquitatem meam ego cognosco, et peccatum meum contra me est semper. Tibi soli peccaui, et malum coram te feci .« Sed quia immundi spiritus contra eum quem redire ad ueniam uiderint, consurgunt, recte subditur: »Et qui preibant, increpabant eum ut taceret.« Pretereuntes ergo ceco silentium imponere uolebant,  quia immundi spiritus, ne peccator ad penitentiam redeat, contradicunt. Multis quoque modis immundi spiritus post confessionem mentem retrabere conantur, ne in conuersione permaneat, aliquando suasionibus, aliquando increpationibus, contra que omnia scriptura Salomonis animum firmare admonet, cum dicit: »Fili, accedens ad seruitutem Dei, sta in iustitia et timore, et prepara animam tuam ad tentationem .« Nec solum immundi spiritus, sed etiam ipsa consuetudo peccandi durius incipit rebellare, cum senserit post assueta mala ad uirtutes uelle ire. uerbi gratia, ebriosus aliquis cum ad sobrietatem redire consurgit, mox contra eum titillatio potandi surgit; adulter dum castitatem uouit, statim contra eum carnis delectatio consurgit,  et ad preterita commissa retrahere cupit, ne ad Dominum conuertatur: quia »caro concupiscit aduersus spiritum, spiritus aduersus carnem .« Hec enim inuicem aduersantur, ut non ea que uolumus faciamus, nec pura mente Deum conspicere ualeamus. Sed quid facere debeat, siue contra immundorum spirituum tentationem, siue contra carnis delectationem, qui huiusmodi est exemplo huius ceci instruitur, cum subinfertur: »Ipse uero multo magis clamabat: Fili Dauid, miserere mei.« Quo enim acrius se aliquis sentit impugnari a malignorum spirituum tentatione, seu ab ipsa consuetudine peccandi, eo fortius debet pugnare in oratione, propter illud quod Dominus ait: »Hoc genus non eiicitur nisi in oratione et ieiunio .« Unde Apostolus  Petrus fideles per epistolam admonet, dicens: »Estote prudentes et uigilate in orationibus, quia aduersarius uester diabolus tanquam leo rugiens circuit, querens quem deuoret; cui resistite fortes in fide .« Neque enim diuina pietas adiutorium sibi penitenti negabit, si ille orando a petitione non defecerit, nec de suis meritis aliquid presumat, sed in illius misericordia confidat, cui per Prophetam dicitur: »In Domino faciemus uirtutem, et ipse ad nichilum deducet inimicos nostros .« Quantam autem misericordiam Dominus penitentibus exhibeat, quale auxilium pugnantibus contra peccatum prebeat, manifestatur cum subiungitur: »Stans autem esus, iussit eum adduci ad se.« Qui ergo prius transibat, propter tentationes  demonum humanis mentibus illatas, nunc per instantiam clamoris stat. Quia cum phantasmata tentationum in oratione patimur, quasi transeuntem Dominum audimus: sed si in orando, querendo, petendo, pulsando perseuerauerimus, quasi stans nos ad se adduci iubet. Quoniam tranquillitate mentis reddita, dulcedinem sue contemplationis uel tenuiter manifestat, quia ut ipse ait: »Beati mundo corde, quoniam ipsi Deum uidebunt .« Et quia in oratione ante omnia eternam gloriam querere debemus, recte interrogatus cecus a Domino: »Quid uis faciam tibi?« respondit: »Domine, ut uideam.« Et precipue fides in oratione necessaria est, ut bonum quod querimus, firmiter accipere posse Deo  donante credamus, iuxta illud quod Dominus ait: »Amen dico uobis, quidquid orantes petitis, credite quia accipietis, et fiet uobis .« Et quoniam quicunque non negligit digne penitere, de uenia non debet desperare, recte dicitur: »Respice, fides tua te saluum fecit.« De quo recte subditur: »Et confestim uidit, et sequebatur illum, magnificans Deum.« Solet autem contingere, ut quanto quisque de maioribus peccatis per penitentiam fuerit liberatus, tanto gratior liberatoris misericordia cognoscitur. Unde bene dicitur: »Et omnis plebs ut uidit, dedit laudem Deo.« Quo enim quisque in gradu est altior, eo et in crimine grauior: quanto autem de grauioribus peccatis a Deo fuerit liberatus, et de profundioribus tenebris erutus, tanto gloriosius Domini  misericordiam deprecabitur.



HOMILIA XXIu. IN DIE CINERUM.

 »In illo tempore: Dixit iehsu discipulis suis: Cum ieiunatis, nolite fieri sicut hypocrite tristes, et reliqua.« Ieiunium quippe omnipotenti Deo gratum est, ita duntaxat, si digne et irreprehensibiliter fiat. Erant quidem Scribe et Pharisei, qui tempore ieiunii sui exterminabant facies suas, quatenus parerent hominibus ieiunantes. Si ergo hypocrite erant illi, qui ideo facies suas exterminabant, ut hominibus ieiunantes apparerent, constat quia qui aliud tenet in corde, et aliud agit in opere, hypocrita est, sicut Scribe et Pharisei, qui cum haberent letitiam  in mente de uana gloria, tristitiam tamen preferebant in uultu. »Exterminant enim facies suas.« Pro eo uerbo quod in consuetudine legimus, exterminant, beatus Hieronymus docet esse legendum: demoliuntur. Nam exterminare est extra proprios terminos educere. uerius enim legitur: demoliuntur facies suas, hoc est, deprauant, et non lauant se, pallorem etiam continuum facietenus pretendunt. »Ut uideantur ab hominibus.« Hoc est, ut humanam inde laudem consequantur.

»Tu cum ieiunas, unge caput tuum.« Hoc est, dum ieiunas, festiuum te exhibe. Palestini, secundum quorum morem Dominus loquitur, diebus festis oleo ungebant caput, et pretiosis unguentis fouebant. Et est sensus: Cum ieiunas, festiuum te exhibe  et hilarem, quasi non uidearis ieiunare, sed potius solemnitatem celebrare. Allegorice uero oleum sicut ponitur in malam partem, ita et in bonam. Recipitur enim in malam partem quando adulationem significat. Unde per Psalmistam dicit: »Oleum peccatoris non impinguet caput meum .« Recipitur enim in bonam partem, sicut idem Psalmista dicit: »Unxit te Deus Deus tuus oleo letitie pre consortibus tuis .« In oleo enim caritas significatur, quia sicut oleum cunctis liquoribus precellit, ita etiam cunctis uirtutibus preeminet. Unde Paulus, cum de ea loqueretur, dicit: »Adhuc excellentiorem uiam uobis demonstro .« Et alibi: »Manent nunc tria, fides, spes, caritas. Maior autem  horum est caritas .« Per caput enim principale mentis nostre designatur. Quia tunc erunt grata nostra ieiunia, si dilectione Dei et proximi fuerint condita.

»Nolite thesaurizare uobis thesauros in terra, ubi erugo et tinea exterminant, et ubi fures effodiunt et furantur.« Per has tres species, id est per eruginem et tineam, et per fures, ostendit Dominus nichil tutum esse in terra in possessionibus diuitiarum. Quedam enim sunt que erugo deuorat, sicut aurum et argentum, et cetera metalla. Alia sunt, que erugo non deuorat, sed tinea comedit, sicut uestimenta serica et alia pretiosa. Alia sunt, que nec erugo deuorat, nec tinea comedit, sed fures effodiunt et furantur, sicut sunt gemme et his similia. Proinde,  quia incerta est omnis uite nostre substantia et omnium rerum possessio, suadet nos Dominus in celo idcirco thesaurizare. Quomodo autem quis in celum thesaurizare possit, nisi diuitias ante se eleemosynam faciendo premittat? Possumus per eruginem et tineam et per fures, spirituales nequitias intelligere. Aerugo enim superbiam designat. Superbia enim mentes, quas inuaserit, a statu sue rectitudinis deperire facit. Per tineam, inuidia designatur. Inuidia enim cor quod corrumpit, ab omni integritate disrumpit. Per fures, maligni spiritus intelligendi sunt, quia ad hoc inuigilant, ut thesauros anime nostre furentur. In celo enim erugo non est, quia superbia in celo locum non habet, quia iam diabolus cum suis sequacibus inde cecidit. Ibi  tinea non est, id est inuidia, quia nullus inuidebit beatudini sanctorum. Ibi fures non sunt, id est demones, quia cum capite suo inde corruerunt.

»Ubi est thesaurus tuus, ibi et cor tuum.« Hoc non tantum de pecunia est intelligendum, sed etiam de omni uitio. Thesaurus diuitis, si sub terra defossus fuerit, et ibi cor illius erit meditando, ne aut fures efferant, aut etiam ab aliquibus corruptionibus perdatur. Thesaurus gulosi hominis uenter est, quia semper hoc cogitat, quomodo uentrem posset implere. Thesaurus lasciui sunt ludicra et uoluptatis ioca. Et cuicunque uitio quis adheret, illi seruit et illi famulatur.



HOMILIA XXu. FERIA QUINTA POST CINERUM.


 »In illo tempore: Centurionis cuiusdam seruus male habens, erat moriturus, qui illi erat pretiosus, et reliqua.« Querat forte aliquis, uel pius, ut inueniat, uel impius, ut reprehendat, qua ratione Euangelista seruum, qui non mortuus, sed sanatus subinfertur, dixerit esse moriturum. Cui breuiter respondendum, quia reuera erat moriturus, si non domini sui fide deprecantis, et Christi pietate miserentis fuisset redditus uite. Sic Ezechias rex, iuxta quemdam humane nature modum, erat moriturus, cum ueracis prophete uerbis audiuit: »Dispone domui tue, quia morieris tu, et non uiues :« sed occulto diuine Prouidentie iudicio,  que omnia in mensura et numero et pondere disposuit, quindecim adhuc annorum uitam lacrymis precibusque erat consecuturus.

»Hic cum audisset de Iesu, misit ad eum seniores Iudeorum, rogans eum ut ueniret et saluaret seruum eius.« Superna dispensatione factum est, ut seniores Iudeorum mitterentur ad Dominum, hisque astantibus, qui languerat, sanaret, quo inexcusabiles forent, si credente uiro gentili non crederent. uerum queritur quomodo conueniat, quod Lucas centurionem nuntios misisse, Mattheus autem ipsum accessisse narrat ad Dominum. Sed pie querentibus facile patet quod Mattheus breuitatis causa dixerit ipsum accessisse, cuius desiderium et uoluntas ad Dominum ueraciter, aliis licet deferentibus, est perlata,  mystice etiam nobis commendans hoc quod scriptum est: »Accedite ad eum et illuminamini .« Nam quia fidem centurionis, qua uere acceditur ad Iesum, ipse ita laudauit, ut diceret: »Non inueni tantam fidem in Isrel,« ipsum potius accessisse ad Christum dicere uoluit prudens Euangelium, quam illos per quos uerba sua miserat. Porro autem Lucas hoc totum, quemadmodum gestum sit, aperuit ut ex hoc intelligere cogeremur, quemadmodum accessisse dixerit alius, qui mentiri non potuit. Sicut enim illa mulier , que sanguinis fluxum patiebatur, quamuis fimbriam uestimenti eius tenuerit, magis tamen, quia credidit, tetigit Dominum, quam ille turbe a quibus premebatur, ita et centurio, quo magis credidit, eo magis  accessit ad Dominum.

»Diligit enim gentem nostram, et synagogam ipse edificauit nobis.« Qui edificatam a centurione narrat synagogam, euidenter ostendunt, quia sicut nos ecclesiam, sic etiam illi synagogam, non conuentum solummodo fidelium, sed et locum quo conueniebant, sint appellare soliti, iuxta quod et supra docuimus.

»iehsu autem ibat cum illis.« Magna Domini sublimitas, qui solo uerbo curare ualebat, sed non minor humilitas, qui seruum dignatus est uisitare languentem. Nam quasi potens et benignus et rogatus saluare pergebat, et itineris medio rogatus dicto saluauit, ne uidelicet ob impotentiam uirium, et non ob humilitatis exemplum, corporaliter ire putaretur.  Alibi ad saluandum filium reguli uenire noluit, ne diuites honorasse uideretur: hic, ne conditionem spreuisse seruilem, ad centurionis famulum mox ire concessit. »Et cum iam non longe esset a domo, misit ad eum centurio amicos, dicens: Domine, noli uexari. Non enim dignus sum ut sub tectum meum intres.« Propter uite gentilis conscientiam grauari se magis dignatione Domini putauit, quam iuuari: nec posse habere hospitem Christum, cuius etsi fide preditus, nondum tamen erat sacramentis imbutus. Sed quecunque nostra infirmitas non presumit, diuina gratia dare nouit. Et alius centurio, qui  credentem ex gentibus populum prefigurat, magne fidei et iustitie merito Spiritus sancti  donum, priusquam baptizaretur, accedit. Et iste nondum catechizatur, et fidem suam laudari a Domino, et famulum saluari promeruit. De quo pulchre per allegoriam dicitur, qui cum Iesum non longe haberet a domo, tamen sub tectum suum inuitare non auderet: quia prope amantibus eum salutare ipsius: et qui naturali lege recte utitur, quo bona que nouit operatur, eo illi qui uere bonus est appropriat. At qui errore gentilitatis etiam crimina iunxerunt, his aptari possunt, quibus confluentibus ad se turbis, alibi Dominus ait: »Quidam enim ex eis de longe uenerunt .«---»Propter quod et meipsum non sum dignum arbitratus, ut uenirem ad te.« Et nos qui de gentibus credimus, non ipsi ad Dominum uenire possumus, quem nunc in carne uidere  nequaquam ualemus. Sed quicunque passiones nostre seruitutis agnouimus, ad residentem in dextera Patris iam per fidem accedere debemus. Iam seniores Iudeorum mittere, hoc est, summos Ecclesie uiros, qui nos ad Deum precesserunt, suppliciter obsecrando patronos acquirere, qui nobis testimonium reddentes, quod diligamus Ecclesiam, et quantum in nobis est edificare curemus, pro nobis apud Dominum nostrorumque peccatis intercedant.

»Sed dic uerbo, et sanabitur puer meus.« Magna fides centurionis, qua uerbis opus in Christo confitetur, et nostre sanationis accommodat mysteriis. Qui et si noueramus secundum carnem Christum, sed iam non nouimus.

»Nam et ego homo sum sub potestate constitutus,  habens sub me milites.« Hominem se et potestati, uel tribuni, uel presidis subditum dicit, imperare tamen posse minoribus: ut subaudiatur eum multo magis, qui Deus sit, et super omnia potens, innumeram uirtutis angelice, que ad imperata obtemperet, habere militiam. »Et dico huic: uade, et uadit; et alii: ueni, et uenit; et seruo meo: Fac hoc, et facit.« uult ostendere Dominum quoque non per aduentum tantum corporis, sed per angelorum ministeria posse implere quod uellet. Repellende enim sunt uel infirmitates corporum uel fortitudines contrarie, quibus ad debilitatem homo sepe conceditur, et uerbo Domini et ministeriis angelorum. Aliter, milites et serui, qui centurioni obediunt, uirtutes sunt naturales, quarum non minimam copiam  multi ad Dominum uenientes secum deferunt, de quibus in Cornelii centurionis laude dicitur: »Quia erat uir iustus, et timens Deum cum omni domo sua, faciens eleemosynas plebi, et deprecans Deum semper .«

»Quo audito, iehsu miratus est.« Miratus est quod uidit centurionem suam intelligere maiestatem. Sed quis in illo fecerat ipsam fidem uel intelligentiam, nisi ipse qui eam mirabatur. Quod etsi alius eam fecisset, quid miraretur qui prescius erat? Notandum ergo, quia quod miratur Dominus, nobis mirandum esse significat, quibus adhuc opus est sic moneri. Omnes enim tales motus cum de Deo dicuntur, non perturbati animi signa sunt, sed docentis  magistri. »Et conuersus, sequentibus se turbis dixit: Amen dico uobis, nec in Isrel tantam fidem inueni.« Non de omnibus retro patriarchis et prophetis, sed de presentis eui loquitur hominibus, quibus ideo centurionis fides antefertur, quia illi legis prophetarumque monitis edocti, hic autem nemine docente sponte credidit.

»Et reuersi qui missi fuerant domum, inuenerunt seruum qui languerat sanum.« Probatur fides Domini, et serui sanitas roboratur. Potest ergo meritum Domini etiam famulis suffragari, non solum fidei merito, sed etiam studio discipline. Plenius sane hec explicat Mattheus, quod dicente Domino centurioni: »uade, et sicut credidisti fiat tibi; sanatus est puer ex illa hora.« Sed beato Luce moris  est, que plene uiderit ab aliis Euangelistis exposita breuiare, uel etiam de industria preterire: que uero ab eis commissa breuiter cognouerit, attactu dilucidare solertius. Mystice  centurio, cuius fides Isreli prefertur, electos nimirum ex gentibus ostendit, qui quasi centurio militia stipati uirtutum spiritualium sunt, sed perfectione sublimes nichilque a Domino terrenum, sed sola eterne salutis gaudia sibi suisque requirunt. Numerus enim centenarius, qui de leua transfertur ad dexteram, in celestis uite significatione poni consueuit. Unde est quod arca Ne centum annis fabricatur. Abraham centenarius filium promissionis accepit: seuit Isaac, et inuenit in ipso anno centuplum : atrium tabernaculi centum cubitos longum est .  Misericordia et iudicium cantatur , et cetera huiusmodi. Talis ergo meriti uiri, pro his necesse est Domino supplicent, quia adhuc spiritu seruitutis in timore premuntur, quatenus eis paulatim ad sublimiora prouectis, perfecta dilectio foras mittit timorem.



HOMILIA XXuI. FERIA SEXTA POST CINERUM.

 »In illo tempore dixit iehsu discipulis suis: Audistis quia dictum est antiquis: Diliges proximum tuum, et odio habebis inimicum tuum,« et reliqua. Putant quidam precepta Noui Testamenti impossibilia esse, et dicunt grauiora esse precepta Noui Testamenti quam ueteris. Quibus respondendum est precepta omnipotentis Dei non esse impossibilia,  sed potius perfecta; si enim pene impossibilia essent, nequaquam ab aliquo sancto obseruari potuissent. Sed cum ea utcunque sanctos legimus obseruasse, claret ea impossibilia non esse, sed perfecta. Nam hoc preceptum Domini in quo dicit: »Diligite inimicos uestros, benefacite his qui oderunt uos ,« et a beato Stephano, et a Dauid impletum fuisse legimus. Stephanus enim pro suis persecutoribus exorauit ; Dauid autem mortem atrocissimi inimici sui Saulis defleuit . Sed querendum est quomodo conueniat hoc quod Dominus in ueteri Testamento precipit: »Diligite amicos, et odite inimicos uestros .« Ad quod dicendum est, quod omnipotens Deus in inimicis  nostris precepit non hoc odire quod homines sunt, sed quod mali sunt. Nam de Deo loquitur Sapientia: »Nihil odisti eorum que fecisti .« Si enim nichil odit eorum que fecit, quomodo dicitur per Malachiam: »Iacob dilexi, Esau autem odio habui ?« Sed Dominus odiuit peccatum in Esau, non tamen odiuit humanam naturam. Non enim odit Deus hominem quod homo est, sed odit eum in hoc quod peccator est. »Et orate pro persequentibus et calumniantibus uos.« Persequi est uim inferre: calumniari, occasionem nocendi perquirere. Sed querendum est, cum Dominus precipiat orare pro persequentibus et calumniantibus nobis, quid sit, quod in libris prophetarum et in Euangelio quedam imprecationes inueniantur contra  persecutores, que maledictiones putantur, sicut est illud: »Fiat mensa eorum coram ipsis in laqueum .« Et Paulus apostolus, cum percussus esset a ministro sacerdotis, respondit: »Percutiet te Deus, paries dealbate .« Et Dominus in Euangelio: »ue tibi, Corozaim! ue tibi, Bethsaida !« Ad quod dicendum, quia hec uerba non sunt maledicentis uoto prolata, sed predicentis affectu. Prouidebat enim Dominus siue prophete, ruinam impiorum futuram, et eamdem ruinam non optando proferebant, sed prophetando predicebant. Iterum queritur cum Dominus iubeat pro inimicis orare, cur Ioannes pro fratribus quibusdam usque ad mortem peccantibus, orare prohibeat. Ita enim dicit in Epistola sua: »Est quoddam peccatum  usque ad mortem, non pro illo rogo ut quis oret .« Ad hoc dicendum est, quia inter fratres plerumque sunt quedam peccata persecutionibus impiorum grauiora. Est peccatum usque ad mortem, in peccato usque ad mortem perseuerare. uel peccatum usque ad mortem operatur, qui post agnitionem Dei societatem fraternitatis impugnat, et eamdem iniurie faucibus agitat.

»Ut sitis filii Patris uestri.« Id est, ideo ista facere debetis, ut sitis filii Patris uestri, qui solem suum facit oriri super bonos et malos. Iuxta litteram hoc solummodo intelligendum est. Istas etenim duas creaturas, e quibus omnes fruges nascuntur et fouentur, communiter Dominus distribuit,  et super Christianos et paganos, bonos et malos.

»Si enim diligitis eos qui uos diligunt,« etc. Et est sensus: Si publicani et peccatores natura duce ad tantam bonitatem se extendunt, ut diligentes se diligant, quanto magis uos latiores in caritate esse debetis, ut non solum amicos, sed etiam inimicos diligatis? »Nonne et publicani hoc faciunt:« Publicani dicebantur apud Romanos exactores, qui uectigalia a populo exigebant. »Et si salutaueritis fratres uestros tantum,« et reliqua. Si uos illos, qui natura fratres uobis sunt, aut federe amicitie iuncti, salutaueritis, quid amplius facitis quam ethnici? Grece, Latine dicitur gens; inde dicuntur ethnici gentiles. Et gentilis dicitur, qui ita permanet  ut nascitur, in eodem uidelicet ritu et professione et in eodem paganismo.

»Estote ergo uos perfecti, sicut et Pater uester celestis perfectus est.« Sicut, non est qualitatis, sed potius similitudinis. Ut sicut Deus in natura sue potestatis perfectus est, ita etiam uos sitis perfecti pro modulo uestre fragilitatis. Ut sicut Deus solem suum oriri facit super bonos et malos, et pluit super iustos et iniustos, sic et uos dilectionem uestram, et solem uestre caritatis non solum ad amicos, sed etiam ad inimicos extendatis.

»Attendite ne iustitiam uestram faciatis coram hominibus, ut uideamini ab eis.« Attendite, id est, cauete ne ad hoc iusta opera exhibeatis, ut ab hominibus uideamini, et laudem humanam ab eis queratis.  Non est quidem peccatum iusta opera coram hominibus facere, sed peccatum est ideo iusta opera facere coram hominibus, ut laus ab eis queratur. Unde et Dominus superius dixit: »Sic luccat lux uestra coram hominibus, ut uideant uestra bona opera, et glorificent Patrem uestrum qui in celis est .«

»Dum ergo facis eleemosynam, noli tuba canere ante te.« Ex consuetudine Scribarum et Phariseorum hanc sententiam Dominus traxit. Nam in diebus festiuitatum et ieiuniorum facturi eleemosynam, precipiebant ante se tubis canere, ut ad sonitum tube multitudo pauperum conuenirent, ut uidentes hoc populi, qui ad festiuitatem confluxerant, laudibus suis eos magnificarent et extollerent, quasi Dei cultores  essent, et eos etiam suis muneribus cumularent. uel possumus hoc altius intelligere. Tuba enim solet in sacro eloquio manifestatione designari. Unde Paulus apostolus dicit: »Omnes quidem resurgemus, sed non omnes immutabimur. In momento, in ictu oculi, in nouissima tuba. Canet enim tuba, et mortui resurgent incorrupti, et nos immutabimur ,« id est, in aperto erit resurrectio celebrata. »Amen dico uobis, receperunt mercedem suam,« hoc est, laudem ab hominibus.

»Te autem faciente eleemosynam, nesciat sinistra tua quid faciat dextera tua.« Quod ergo dicit, »nesciat sinistra tua quid faciat dextera tua,« sensus huiuscemodi est: Cum facis eleemosynam,  noli in publico eamdem eleemosynam proferre, ne uidearis de alterius miseria gloriari. Quicunque enim pro appetitu humani fauoris bonum aliquid egerint, sinistra eorum conscia fuit operis eorum. Sinistra enim appetitum humane laudis designat. Dextera uero intentionem bone uoluntatis signat. »Cum facis eleemosynam, nesciat sinistra tua quid faciat dextera tua.« Id est, bone uoluntati tue non misceatur appetitus humane laudis et fauoris.

»Ut sit eleemosyna tua in abscondito,« hoc est in bona conscientia. Multi sunt enim qui eleemosynas faciunt bona uoluntate, licet desit eis facultas que tribuatur. Unde dicit Psalmista: »Iucundus homo qui miseretur et commodat ,« ostendens  etiam in misericordia gratiam quamdam eleemosyne esse.

»Tu autem cum oraueris, intra in cubiculum tuum, et clauso ostio, ora Patrem tuum in abscondito.« Dixit Dominus superius eos, qui eleemosynam ad sonitum tube facerent, hyprocritas esse; et eos, qui inordinate ieiunant, hypocritas fuisse: et eos, qui in angulis platearum erant orantes, ut uiderentur ab hominibus, hypocritas omnino fuisse. Unde datur intelligi quia quicunque bona opera causa humani fauoris agit, hypocrita est. Anguli platearum sunt, quadriuia et compita. Anguli platearum sunt ubi per transuersum alterius uie ducitur, et quadriuium reddit. Ideo in quadriuiis stabant, ut de quacunque parte uenientes homines, uiderent  eos intendentes orationi, et magnificarent eos quasi Dei amicos et obseruatores legis. »Amen dico uobis, receperunt mercedem suam,« id est, laudem humanam. Laudem enim humanam, quam appetiuerunt ab hominibus, pro mercede consecuti sunt. »Tu autem cum oraueris.« Instituit Dominus bonum athletam; ac si diceret: Tu qui causa uite eterne oras, »intra in cubiculum tuum,« id est, in secretum cordis tui. »Et clauso ostio« oris, »ora Patrem tuum.« Non in clamosa uoce, sed in contritione spiritus, sicut faciebat Anna mater Samuelis , que orando tantummodo labia mouebat, sed penitus nulla uox illius audiebatur. uel »clauso ostio« cordis, contra malas cogitationes ut cum oraueris, ne male cogitationes habeant aditum  et introitum in corde tuo. uel »clauso ostio,« id est, sensuum nostrorum.



HOMILIA XXuII. SABBATO POST CINERUM.

 »In illo tempore, dicebat iehsu cuidam principi Phariseorum: Cum facis prandium aut cenam, noli uocare amicos tuos, neque fratres tuos, neque cognatos, neque uicinos, neque diuites,« et reliqua. Fratres, amicos, et diuites alterutrum conuiuia celebrare, non quasi scelus interdicit, sed sicut cetera necessitatis humane commercia, ubi peccatores peccatoribus fenerantur, ut recipiant equalia, ad promerenda uite celestis premia nil ualere ostendit. Denique subiungit:  »Ne forte et ipsi te reinuitent, et fiat tibi, inquit, retributio.« Non ait, et fiat peccatum, sed »et fiat, inquit, retributio.« Cui simile est quod alibi dicit: »Et si bene feceritis his qui uobis benefaciunt, que uobis est gratia? siquidem et peccatores hoc faciunt .« Quamuis sint quedam mutua fratrum, amicorum, cognatorum, uicinorumque diuitum conuiuia, que non solum in presenti retributionem, sed et damnationem percipiant in futuro. Denique ab Apostolo inter opera tenebrarum adnumerantur: »Sicut in die, inquit, honeste ambulemus, non in comessationibus et ebrietatibus .« Comessationes quippe sunt luxuriosa conuiuia, que aut collatione omnium celebrantur, aut  uicibus solent a contubernalibus exhiberi, ut neminem pudeat inhoneste aliquid dicere aut facere: quia ad hoc conueniunt, ut feda illic gerantur, et copia uini incitetur libidinis diuersa uoluptas.

»Sed cum facis conuiuium, uoa pauperes, debiles, claudos et cecos, et beatus eris: quia non habent retribuere tibi. Retribuetur enim tibi in resurrectione iustorum.« Resurrectionem iustorum dicit, quia etsi omnes resurgent, eorum tamen non immerito quasi propria cognominatur, qui et in hac se beatos non dubitant esse futuros. Ergo qui pauperes uocat ad conuiuium, in futoro percipiet premium. Qui amicos, fratres et diuites uocat, recipit mercedem suam. Sed etsi hoc propter Deum facit, in exemplum filiorum Iob, sicut cetera fraterne  dilectionis officia, ipse qui iussit remunerat. Qui gulosos ac luxuriosos propter lasciuiam inuitat, pena in futuro plectetur eterna.

»Hec cum audisset quidam de simul discumbentibus, dixit ei: Beatus qui manducabit panem in regno Dei.« Panis qui manducatur in regno Dei, non iuxta Cerinthum, corporalis intelligendus est cibus, sed ille utique, qui ait: »Ego sum panis uiuus, qui de celo descendi. Si quis manducauerit ex hoc pane, uiuet in eternum .« Id est, si quis mee incarnationis sacramento perfecte incorporatus, mee diuine maiestatis uisione frui meruerit, hic perpetua uite immortalitatis beatitudine gaudebit. Sed quia nonnulli hunc panem fidetenus quasi adorando percipiunt, dulcedinem eius attingere  ueraciter gustando fastidiunt.



HOMILIA XXuIII. DOMINICA PRIMA IN QUADRAGESIMA.

 »In illo tempore, ductus est iehsu in desertum a Spiritu, ut tentaretur a diabolo. Et cum ieiunasset quadraginta dies,« et relinqua. In huius lectionis serie utramque suam naturam, diuinam scilicet et humanam, nobis Dominus manifestare dignatus est. Quod enim quadraginta diebus et quadraginta noctibus ieiunauit, declaratio est diuine potestatis: quod uero, consummatis illis, esuriit ut homo, quasi homo a diabolo tentatus est: sed quasi Deus tentationes diaboli superauit. Sed fortasse minus intelligentes ignorant a quo spiritu sit  iehsu ductus in desertum, propter illud maxime quod subditur: »Assumpsit eum diabolus in sanctam ciuitatem,« uel in montem excelsum. Sed quod uere et absque ulla ambiguitate a Spiritu sancto in desertum ductus esse credatur, facile agnoscitur, si huius euangelii superiora parumper attendamus. Ait enim Euangelista : »uenit iehsu a Galilea in Iordanem ad Ioannem, ut baptizaretur ab eo.« Baptizatus autem, confestim ascendit de aqua. Et ecce aperti sunt ei celi, et uidit Spiritum Dei descendentem sicut columbam, et uenientem super se. Et ecce uox de celis dicens: »Hic est Filius meus dilectus in quo mihi complacui.« Statimque adiunxit: »Tunc iehsu ductus est in desertum a  Spiritu, ut tentaretur a diabolo.« Ostendens non ab alio, sed ab ipso Spiritu sancto, qui super eum in specie columbe descendit, in desertum esse ductum. Quod etiam alii euangeliste, Marcus scilicet et Lucas, manifestius declarant. Ait enim Marcus: »Et statim expulit eum Spritus in desertum, et erat in deserto quadraginta diebus et quadraginta noctibus, et tentabatur a Satana, eratque cum bestiis, et angeli ministrabant ei .« Lucas uero ait: »iehsu, repletus Spiritu sancto, regressus est ab Iordane: et agebatur a Spiritu in desertum diebus quadraginta, et nichil manducauit in illis diebus. Et consummatis illis, esuriit .« In quibus uerbis manifestissime cognoscimus quia ibi eum Spiritus sanctus duxit, ubi occasionem tentandi malignus  spiritus inueniret. Dandus enim erat diabolo locus tentandi, ut fieret Christo occasio superandi. Permisit enim se a maligno spiritu tentari, ut nobis exemplum pugnandi ostenderet. Quod apostolus Paulus in Epistola sua ad Hebreos, cum de Domino loqueretur, dicit: »Non enim habemus pontificem, qui non possit infirmitatibus nostris compati, tentatum autem per omnia pro similitudine absque peccato .« Adeamus ergo ad thronum glorie cum fiducia, ut misericordiam consequamur, et inueniamus gratiam in auxilio opportuno. Sed cum mens humana creatorem suum et redemptorem, qui nullum omnino peccatum habuit, a diabolo audit tentatum, metu fragilitatis sue expauescit. Sed qui ex humana fragilitate terretur, ex conditoris sui compassione  fiduciam resumere debet. Qui enim propter nos homo fieri dignatus est, in humana natura se tentari pro nobis permisit, ut sua tentatione nostram excluderet: nec solum impugnandi contra diabolum audaciam tribueret, sed etiam uincendi fiduciam restauraret. Fortasse etiam uidetur a quibusdam incredibile Dominum a diabolo fuisse tentatum. Sed nichil in eius tentatione timendum esse cognoscimus, nec incredibile, si eius alia facta pensemus. Pro certo enim scimus, quoniam omnium reporborum caput diabolus est, et huius capitis membra omnes sunt iniqui. Nunquid non membrum eius fuit Pilatus? Nunquid non membra eius fuerunt Iudei persequentes, et milites crucifigentes? Utique. Cum ergo maius sit occidi quam tentari, quid mirum si uoluit a diabolo  tentari, qui se permisit a membris eius crucifigi? Nec est incredibile, si quod minus est a capite pertulit, qui quod maius est, a membris sustinuit. Sed illud sollicite nobis considerandum est, quod statim post baptismum tentationes diaboli Dominus pertulit: ut intelligamus quia tunc tentationibus diaboli acrius premimur, quando ab eius seruitute uel dominio recedere ceperimus, iuste pieque uiuere cum Christo uolentes. Quod alibi in Euangelio declaratur, quando recessurus a puero elisit eum, et multum discerpens et clamans, exiuit ab eo . Sicut enim rex non contra subditas, sed contra rebelles nationes bellum mouet: ita diabolus ualidius eos, quos a sua seruitute recedere uiderit, et ad leue iugum Christi  festinare, impugnat. Tunc enim grauiores demonum tentationes electi sentiunt, quando aliquod bonum propositum inchoare uolunt. Quod in exemplo Isrelitarum didicimus, qui tunc a Pharaone durius afflicti leguntur, quando per Moysen et Aaron ad terram repromissionis sunt uocati. Contra cuius iacula tentationum, nos spritualia arma sumere mouet quidam sapiens, dicens: »Fili, accedens ad seruitutem Dei, sta in iustitia et tremore, et prepara animam tuam ad tentationem .« Et Apostolus: »Induite uos armatura Dei, ut possitis stare aduersus insidias diaboli. Quia non est nobis colluctatio aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritalia nequitie in celestibus  .« Et quasi quereres que essent hec arma, idem Apostolus exponendo subiungit: »State ergo succincti lumbos uestros in ueritate, et induti lorica iustitie, et calceati pedes in preparatione Euangelii pacis, in omnibus sumentes scutum fidei, in quo possitis omnia tela nequissimi ignea exstinguere. Et galeam salutis assumite, et gladium spiritus, quod est uerbum Dei .« Pugnaturus autem Dominus diabolo, in desertum secessit: ut ostenderet nobis quia, si eius tentationes uolumus perfecte superare, non solum turbas demonum, sed etiam concordiam malorum hominum debemus uitare. Sicut enim bonorum hominum concordia plurimum iuuat, sic malorum societas infirmis mentibus multum nocet, et teste Psalmista, qui ait: »Cum  sanctis sanctus eris, et cum uiro innocente innocens eris. Et cum electo electus eris, et cum peruerso peruerteris .« Unde nos Salomon admonet, dicens: »Noli esse amicus homini iracundo, neque ambules cum uiro furioso: ne forte discas semitas eius, et sumas scandalum anime tue .« Et ideo qui laqueos tentationum cupit euadere, malorum societatem aliquando corpore, semper autem mente debet fugere, in exemplo eius, qui in regali aula uel inter turbas populares positus, dicebat: »Ecce elongaui fugiens, et mansi in solitudine .«

»Et cum ieiunasset quadraginta diebus et quadraginta noctibus, postea esuriit.« In eo quod superaturus Dominus diabolum, quadraginta diebus et  quadraginta noctibus ieiunauit, necessaria arma contra tentationes diaboli, ieiunium et orationem esse ostendit, iuxta illud quod ipse ait in Euangelio: »Hoc genus non eiicitur, nisi in oratione et ieiunio .« Et Paulus: »Omnis qui in agone contendit, ab omnibus se abstinet .« Cum ergo quadraginta diebus et noctibus ieiunauit, omni tempore uite presentis electos contra tentationes antiqui hostis certamen habere docuit. Siue certe quadraginta diebus et quadraginta noctibus Dominus ieiunauit, predicaturus Euangelium, ut ostenderet uetus a Nouo non discrepare Testamentum. Legimus enim duos eximios Patres quadraginta diebus et noctibus ieiunasse, Moysen scilicet et  Eliam. Quorum alter legislator fuit, alter eximius prophetarum. Per Moysen ergo lex, per Eliam prophetia significatur. Ut ergo ostenderet Dominus, non aliud in Euangelio se esse docturum, nisi quod lex et prophete de eo pronuntiauerunt, quadraginta diebus et noctibus ieiunare uoluit. Quoniam sicut ipse ait in Euangelio, non uenerat legem prophetasque soluere, sed adimplere . Unde bene, cum transfiguratus esset in monte, Moyses et Elias cum eo uisi esse leguntur, predicantes eiusdem passionis excessum in Ierusalem. uel certe, cum ieiunauit, cunctis diebus uite presentis electos in afflictione futuros esse ostendit. Est et aliud in hoc quadragenario numero, quod considerare oportet. Numerus enim iste ab uno incipit, sed crescendo multiplicatur,  ita ut si ad unum addas duos, fiunt tres: adde tres, fiunt sex: adde quatuor, fiunt decem. Sicut ergo unum, duo, tres, et quatuor, decem fiunt: ita unum, duo, tres, et quatuor, quater ducti, quadraginta fiunt. Et denarius quidem numerus ad uetus pertinet Testamentum, propter decalogum legis: quadragenarius uero, ad gratiam pertinet Noui Testamenti, quia quatuor sunt libri sancti Euangelii. Idem autem numerus presentis uite cursum significat, quia mundus in quatuor species diuiditur, orientem, occidentem, septentrionem et meridiem. Et ex his mundi partibus fideles colligit, sicut scriptum est: »Quos redemit de manu inimici, de regionibus congregauit eos: a solis ortu et occasu, ab aquilone et mari .« Quasi enim denarium  multiplicando quater ducentes, ad quadragenarium numerum peruenimus, quando legem spiritualiter intelligendo, latius per gratiam Noui Testamenti explicamus. Augetur enim lex, cum spiritualiter interpretatur: quia precepta tanto magis crescunt, quanto subtilius fuerint excussa. Est etiam aliud in hoc quadragenario numero, quod curiosus lector adiicere potest. Decem namque Moysi precepta data sunt in duabus tabulis scripta, in una quidem tria, in alia septem. Et tria quidem ad dilectionem Dei pertinent: quia Deus inseparabilis Trinitas est, quem iubemur diligere toto corde, tota mente, tota anima. Septem autem ad dilectionem pertinent proximi, quem etiam sicut nos diligere precipimur: et pulchre, quia totus homo noster, interior et exterior,  septem qualitatibus constat. Interior, intellectu, memoria, et uoluntate: exterior, terra, aqua, igne et ere, id est callida et frigida, sicca et humida. Septem ergo et tria decem fiunt. Et nos igitur iungamus septem ad tres, ut ad perfectum numerum perueniamus, id est toto dilectionis affectu, creatori nostro inhereamus. Et quia indigne uiuendo precepta Decalogi transgressi sumus, ipsam carnem per penitentiam affligamus, ut ad quadragenarium perfectum numerum peruenire possimus. Nec debet onerosum uideri, si de hoc quadragenario numero, pro communi utilitate, aliqua adhuc inseramus. A presenti die usque ad sanctum Pascha, quadraginta duo dies uenturi sunt, quorum sunt hebdomade sex. Subtractis  ergo sex diebus qui in Dominicis eueniunt, non amplius quam triginta sex in abstinentia remanent. Cum autem anni circulus per trecentos sexaginta quinque dies uoluitur, si recte consideremus, hoc tempus quadragesime, decimatio est uite nostre. Dignum est enim, ut qui per totum annum nobis uiximus, saltem istis diebus sacris Deo uiuamus: ut non solum de nostris rebus, sed etiam de nostris corporibus Deo decimas demus. Et abundet iustitia nostra, si uolumus intrare in regnum celorum, super scribarum et Phariseorum: ut cum illi darent decimas rerum, nos demus decimas dierum. In abstinentia prompti, in orationibus assidui, in eleemosynis largi: maceremus carnem nostram per abstinentiam, mentem per compunctionem, ut   exhibeamus corpora nostra hostiam uiuentem . Hostia enim immolatur et uiuit, quia homo a presenti uita non deficit, et tamen per abstinentiam suam carnem affligit. Tanto enim acceptabiliorem hostiam Deo offert, quanto non extra se, sicut est agnus, sed in seipso querit quod Deo immolet, Scriptura dicente: »Sacrificium Deo spiritus contribulatus, cor contritum et humiliatum Deus non spernit .« Sicut enim fomentum omnium uitiorum est gula, sic nutrix omnium uirtutum abstinentia; bonum autem abstinentie, a principio commemoremus. Quandiu enim primi parentes in paradiso manserunt, tandiu a cibo uetito abstinuerunt. Postquam uero gule desideriis satisfecerunt, paradisi amenitatem protinus amiserunt. Et post hec Moyses  qui ieiunauit, legem Dei accepit: populus qui comedit, idola fabricauit. Unde scriptum est: »Sedit populus manducare et bibere, et surrexerunt ludere .« Mortis quoque sententiam Ionathas promeruit, quod indictum ieiunium a patre, nesciens uiolauit . Daniel namque et tres pueri, qui in aula regis mire abstinentie fuerunt, non solum leonum dentes euaserunt, et fornacem ignis non senserunt, sed etiam interpretandi sacra mysteria scientiam acceperunt . Ioannes quoque, quia mire abstinentie fuit, redemptorem non solum uidere, sed etiam baptizare meruit. Quid plura? Ipse mediator Dei et hominum homo factus, et superaret diabolum, quadraginta diebus et quadraginta noctibus ieiunauit, ostendens inuictissima arma esse ieiunium  et abstinentiam contra insidias diaboli. Quibus exemplis inuitati, uirtutem abstinentie toto corde suscipiamus, ut et futura mala possimus exstinguere, et preterita peccata diluere, in exemplo Niniuitarum, qui minitantis Dei iram, per triduam euaserunt abstinentiam . Sed quia comes ieiunii eleemosyna est, dignum est, ut quod corpori nostro subtrahimus per abstinentiam, pauperibus erogemus per misericordiam. Illud ergo ieiunium Deus non approbat, quod eleemosyna non ornat. Quia tale est ieiunium sine eleemosyna, qualis sine oleo lucerna. Unde ipse Dominus per prophetam quosdam ieiunantes, sed ab eleemosyuna cessantes redarguit, dicens: »Cum ieiunaretis et plangeretis, nonne uobismetipsis  ieiunastis et planxistis ?« Sibi trahit per abstinentiam, non pauperibus erogat, sed sibi in posterum reseruat. Qui autem ieiunat et eleemosynam tribuit, necesse est ut ab omni iracundia et odio atque impatientia cor suum custodiat. Quia frustra seipsum affligit in corpore, qui odium seruat in corde, sicut Dominus quosdam ieiunantes increpat, dicens: »Ecce in die ieiunii uestri inuenitur uoluntas uestra, et omnes debitores uestros repetitis. Ecce ad lites et contentiones ieiunatis, et percutitis pugno impie .« Et e contra Dominus per Iel: »Sanctificate ieiunium .« Sanctificare ieiunium, est cum abstinentia carnis eleemosynam tribuere, et cetera pietatis opera impendere. Quapropter  secundum Apostolum, qui ait: »Ecce nunc tempus acceptabile, ecce nunc dies salutis ,« dignum est ut in his diebus exhibeamus nosmetipsos sicut Dei ministros, in multa patientia, in ieiuniis, in uigiliis, in castitate, in caritate non ficta. Quantum autem pacis concordiam Dominus in nobis diligat, ipse manifestat in Euangelio, cum clamat: »Si offers munus tuum ad altare, et ibi recordatus fueris quia frater tuus habet aliquid aduersus te ,« etc. Tanto enim securius resurrectionis diem celebrabimus, quanto districtius presentis temporis dies obseruauerimus. Unde qualis merces, imo quanto gloria simplici corde ieiunantibus, et eleemosynam largientibus maneat, ipse Dominus ostendit: qui cum dixisset per Prophetam  : »Hoc est ieiunium quod elegi: frange esurienti panem tuum, et egenos uagosque induc in domum tuam: cum uideris nudum, operi eum, et carnem tuam ne despexeris,« adiecit: »Tunc erumpet quasi mane lumen tuum, et sanitas tua citius orietur. Et anteibit faciem tuam iustitia tua, et gloria Domini colliget te. Tunc inuocabis, et Dominus exaudiet: clamabis, et dicet, Ecce adsum .« Congrua autem ratione magistri Ecclesie, quadragesime temdus ante Domini passionem obseruandum esse statuerunt, ut intelligamus quia presentis uite afflictio immortalitatem futuram parit. Ad quam rem confirmandam, ipse Dominus qui quadraginta diebus ante passionem ieiunauit, quadraginta etiam post resurrectionem cum discipulis conuersatus est, utrumque  tempus quadraginta dierum numero complens: ut ostenderet, in presenti uita tempus esse afflictionis, et in futuro gaudii. Cum enim quadraginta diebus ante passionem ieiunaret, quasi clamabat: »Nisi penitentiam egeritis, moriemini in peccatis uestris ;« et Petrus: »Abstinete uos a carnalibus desideriis, que militant aduersus animam .« Cum uero post resurrectionem suam cum discipulis conuersaretur, eorum corda letificans, quasi illud gaudium ineffabile promittebat, de quo alibi ait: »Iterum uidebo uos, et gaudebit cor uestrum, et gaudium uestrum nemo tollet a uobis .« Et iterum: »Ecce ego uobiscum sum omnibus diebus usque ad consummationem seculi .«  Ieiunauit autem non solum quadraginta diebus, sed etiam noctibus: ut siue prospera blandiantur, que significantur per dies, siue aduersa terreant, que significantur per noctes, immobiles perseueret animus Christianus, sicut faciebat ille, qui dicebat: »Per arma iustitie a dextris et a sinistris, per gloriam et ignobilitatem, per infamiam et bonam famam, ut seductores et ueraces, sicut qui ignoti et cogniti .« Bene autem postquam dictum est »cum ieiunasset quadraginta diebus et quadraginta noctibus,« additum est, »postea esuriit,« ut uera in illo humanitas esse ostenderetur. Hoc enim de Moyse et Elia scriptum non legimus, quia nulli dubium, quod post ieiunium ut puri homines esurierint: sed de illo, qui ita Deus erat, ut etiam homo esset,  dignum fuit ut scriberetur. uel certe post ieiunium esuriit, ut occasio tentandi diabolo preberetur. Quem enim quadraginta diebus et noctibus ieiunantem uidebat, fortasse tentare non auderet, nisi eum esurientem iterum cerneret. Et quem post ieiunium esurientem uidit, quasi hominem tentare presumpsit. Unde et subditur:

»Et accedens tentator, dixit ei: Si Filius Dei es, dic ut lapides isti panes fiant.« Quia esurienti panis congruit, quem esurientem uidit, ut de lapidibus panem faceret, persuasit. Sed forte mouet aliquem, unde diabolus, ut Dominum tentaret, occasionem sumpserit, et cur eum Filium Dei estimauerit. Ad quod respondendum, quia forte audiuit Dei Patris uocem intonantem: »Hic est Filius meus dilectus,  in quo mihi complacui .« Et ideo quem testante Patre Deum audiuit, hominem credere distulit. Nisi enim Deum illum estimaret, nequaquam per obsessum hominem diceret: »Quid tibi et nobis, Fili Dei? uenisti ante tempus torquere nos ?« Sed quia que hominis sunt in eo uidit, utrum Deus esset usque ad mortem ignorauit Ita enim Dominus noster iehsu Christus sua opera temperauit, ut diabolus eius aduentum cognoscere non posset, et per uirtutem miraculorum suorum se Deum esse mundo manifestaret. Conceptus quippe est ut Deus, sed natus ut homo. Ut Deus a Magis est adoratus, ut homo a parentibus in Aegyptum deportatus. Quasi Deus ieiunauit, quasi homo esuriit. Quasi homo dormiuit, quasi Deus uentis et mari imperauit.  Quasi Deus de paucis panibus multa millia hominum satiauit, quasi homo terreno cibo indiguit. Et ad ultimum, ut homo crucifixus est, sed quasi Deus resurrexit. Tria enim huius mundi principem in Domino latuerunt, conceptio, partus, et passio. Quia, sicut dicit Apostolus: »Si cognouissent, nunquam Dominum glorie crucifixissent .« Sed quia eius diuinitatem uoluit explorare, ideo accedens ad tentandum, dixit: »Si Filius Dei es,« etc. Duobus enim modis ipsa sua tentatione diabolus tenetur astrictus. Si enim tantum hominem estimauit et non Deum, quare ut de lapidibus panes faceret tentauit, cum hoc Deo impossibile non sit? Sicut diximus, quasi dubius et incertus loquebatur.

 »Qui respondens dixit: Scriptum est: Non in solo pane uiuit homo, sed in omni uerbo quod procedit de ore Dei.« Magna est Domini potentia, sed non minor eius declaratur patientia. Qui enim solo uerbo tentatorem suum, aut in lapidem conuertere, aut in abyssum poterat mergere, eius tentationes sustinuit, ostendens nobis non esse timendum cum tentamur, sed cauendum ne tentationibus consentiamus. »Beatus enim uir qui suffert tentationem, quoniam cum probatus fuerit, accipiet coronam uite, quam repromisit Deus diligentibus se .« Nec potestate, sed auctoritate diabolum Dominus uoluit superare, ostendens nobis quotiescunque a diabolo tentamur, ad auctoritatem Scripturarum semper esse recurrendum. Et hoc faciendum quod Scriptura monet, non  quod diabolus suggerit. Sed quod Dominus dicit: »Non in solo pane uiuit homo,« iuxta litteram ita est, quoniam uita hominis non in solo pane est constituta, sed uarios cibos ad illius usus Deus condidit, scilicet pecorum carnes, auium et piscium, atque diuersa genera fructuum. Quod uero subiungit: »Sed in omni uerbo quod procedit de ore Dei,« ostendit esse aliam uitam corporis, aliam anime. uita enim corporis anima est, uita anime Deus. Et sicut corpus moritur, si non pascitur cibo carnali, ita moritur anima, nisi reficiatur uerbo Dei: non ut non sit, sed ut mala sit. Quia »non in solo pane uiuit homo, sed in omni uerbo quod procedit de ore Dei.«

»Tunc assumpsit eum diabolus in sanctam ciuitatem.« Sanctam ciuitatem in hoc loco Euangelista  Ierusalem appellat: non quod tunc sancta esset, sed quia pristinum nomen reseruauit. Siue certe sanctam eam dicit, ad comparationem aliarum ciuitatum, in quibus colebantur idola. »Et statuit eum supra pinnaculum templi.« Pinnaculum autem templi, sedes erat sacerdotalis, que omnem altitudinem templi supereminebat, ubi sacerdotes uerbum facturi ad populum, ascendere soliti erant, ut facilius possint audiri et uideri. Non enim more nostro in Palestina  domos edificant, sed planas eas desuper faciunt ad sedendum, uel ad deambulandum. Per circuitum quoque tecti murum edificant, ut securius super eas incedere possint. Unde Moyses populo precepit, dicens:  »Cum edificaueris domum nouam, facies per circuitum tecti murum, ne sis reus labente proximo et in preceps ruente .« Ad hanc ergo similitudinem domus Ozie regis edificata fuisse creditur, de quo scriptum est: »Quia cecidit per cancellos domus sue, et mortuus est .« Super omne ergo templum pinnaculum altius erat, de quo precipitatus legitur Iacobus frater Domini, eo quod annuntiaret in Ierusalem resurrectionem ex mortuis. In hoc igitur pinnaculo assumpsisse diabolus Dominum dicitur, non sua potestate, sed Domini permissu et uoluntate. Ipse enim in pinnaculo propria uoluntate ascendit, ut occasionem tentandi diabolo daret. Notandum autem, quod precipitium persuadens diabolus ait:

 »Si Filius Dei es, mitte te deorsum.« Non enim quos decipit sursum ascendere monet, sed deorsum ruere suadet. Unde pulchre Symmachus diaboli nomen deorsum fluens interpretatus est, ut quod ait in uoluntate, hoc etiam sonaret in nomine. Nec solum precipitium diabolus persuasit, sed etiam ut facilius ei crederetur, auctoritatem Scripture adhibuit, dicens:

»Scriptum est enim, quia angelis suis mandauit de te, et in manibus tollent te, ne forte offendas ad lapidem pedem tuum.« Ex quo loco cognoscimus quia diabolus male Scripturas interpretatur. Hoc enim non de persona Domini scriptum est, sed in persona iusti uiri canitur, qui adiutorio indiget angelorum, ne offendat ad lapidem, hoc est, in legem que  in tabulis lapideis scripta est: uel etiam in Christum, qui est spiritualiter petra, sicut ait Apostolus: »Petra autem erat Christus .« Et Propheta: »Ecce ego ponam in Sion lapidem offensionis et petram scandali .« Nam si uerum diabolus dicere uoluisset, illud debuerat dicere quod in eodem psalmo sequitur: »Super aspidem et basiliscum ambulabis, et conculcabis leonem et draconem .« Ipse est enim aspis, qui ueneno tentationum animas hominum necat. Ipse basiliscus, qui flatu inique persuasionis animas interimere conatur. Ipse est leo, qui circuiens querit quem deuoret. Ipse est et draco, qui homines quos decipit in uoraginibus penarum absorbendo pertrahit. Dominus autem super aspidem et basiliscum ambulauit, et conculcauit  leonem et draconem, qui antiqui hostis insidias propria uirtute confregit: ita ut nulli Christiano nocere possit, nisi nos ei sponte subiiciamur. Sed hunc uersiculum, quem diabolus de se scriptum nouerat, quasi callidus tergiuersator tacuit. Et quod in persona uiri iusti canitur, Domino quasi infirmo homini opposuit, dicens: »Scriptum est quia angelis suis mandauit de te, et in manibus tollent te,« etc. In quo loco et illud cognoscimus, quia ad custodiendam sanctorum uitam angeli deputantur, teste Apostolo, qui ait: »Sunt administratorii spiritus, in ministerium missi, propter eos qui hereditatem capiunt salutis .« Et Dominus in Euangelio de paruulis: »Angeli eorum semper uident faciem Patris .« Unde in Actibus apostolorum, cum  Petrus ad ianuam pulsaret, dictum est: »Non est Petrus, sed angelus eius est .« Hinc ait angelus Tobie: »Cum oraretis, ego obtuli orationes uestras ante Deum .«

»Ait illi iehsu rursum: Scriptum est: Non tentabis Dominum Deum.« Notandum quod utilia testimonia Dominus aduersus diabolum ex Deuteronomii libro assumpsit, secunde legis faciens mentionem, ut eam sanctam et iustam esse demonstraret, atque ueris clypeis falsa inimici iacula confringeret, cuius uictorie typum quondam Dauid tenuit, quando singulari certamine cum Philistheo pugnauit, arma regalia deposuit, et quinque limpidssimos lapides  de torrente assumpsit, quos in peram pastoralem posuit: e quibus unum in fundam misit, et Philistheum in frontem percutiens in terram prostrauit, eiusque caput gladio illius amputauit, magnam gratiam et gloriam tribuens populo suo . Quem enim Dauid, qui manu fortis interpretatur, melius quam Dominum Iesum Christum significat, quia de eius stirpe carnem assumpsit? Qui recte manu fortis dicitur, quia singulariter diabolum prostrauit, de quo scriptum est: »Dominus fortis et potens, Dominus potens in prelio .« Pugnaturus ergo cum Philistheo, quinque limpidissimos lapides elegit, sed uno in fronte Philistheum percutiens, in terram prostrauit, quia Dominus ad conuincendam diaboli uersutiam quinque libros Moysi assumpsit, quorum uno Philistheum in frontem  percussit: quia ex Deuteronomii libro tria testimonia aduersus trinam eius tentationem opposuit, sicque uictoriam de antiquo hoste obtinens, magnam letitiam in se credentibus reportauit.

»Iterum assumpsit eum diabolus in montem excelsum ualde, et ostendit ei omnia regna mundi, et gloriam eorum.« Sicut de pinnaculo, ita de monte sentiendum est. Nec putandum est, quod diabolus nolentem Dominum in montem excelsum assumere potuerit, sed eius malam uoluntatem Euangelista pro facto posuit. Nam ipse propria uoluntate in montem ascendit, ut diabolo locus tentandi, et Christo esset occasio triumphandi: quoniam nisi esset locus tentandi, non esset triumphus uincendi.  Nonnulli autem iuxta litteram hunc montem Olympum fuisse asserunt, qui tanto altior pre ceteris esse fertur, ut etiam intra se nubes habere uideatur. Alii uero dicunt eum fuisse Thabor, qui ualde excelsus fuisse narratur. Sed quicunque mons fuerit, Dominus tamen sponte  in eum ascendit. Spiritualiter autem per montem, in quo diabolus Dominum tentauit, superbia intelligitur. Cum ergo diabolus Dominum in monte tentauit, datur intelligi, quia eos quos decipit, in superbiam mentis erigere suadet, de quo per beatum Iob dicitur: »Omne sublime uidet, et ipse rex super omnes filios superbie .« Et Apostolus: »Initium omnis peccati superbia est :« quia sicut diabolus per superbiam de celo cecidit, sic quoscunque  decipit, per superbiam peccare facit. Gloriam mundi dicit aurum, argentum, lapides pretiosos, et cetera amabilia mundi, in quibus maxime mundi amatores gloriantur. Non putandum est autem omnia regna mundi et gloriam eorum simul Domino ostendere potuisse ab alio, nisi a seipso; sed qui omnia creauit per Diuinitatem, ipse omnia, iuxta quod uoluit, simul uidit per humanitatem: siue totum, ita ut est, siue in spheram collectum, ut scilicet  diabolo daretur occasio tentandi. Nec mirum, si Dominus sic totum mundum prospicere potuit, qui etiam quibusdam sanctis hoc in munere prestitit, ut eum in spheram collectum uidere possent. In eo uero quod ait:

 »Hec omnia tibi dabo, si procidens adoraueris me,« falsidicus conuincitur. Neque omnia regna mundi, uel gloriam eorum potestatem habet dandi cui uult, quando nec substantiam beati Iob ledere ausus est, antequam esset a Deo permissus, ipse diabolo dicente Domino: »Mitte manum tuam, et tange cuncta que possidet, nisi in faciem benedixerit tibi .« Quod ex eo facile etiam cognoscimus quia sanctos uiros in possessione argenti et auri prediuites fuisse legimus, quod omnino non essent, si in potestate diaboli omnia regna mundi fuissent. Quia uero omnis, qui diabolum adorat, prius per consensum praue operationis a conspectu Dei cadit, uoce dicitur diaboli, »si cadens adoraueris me.« Ubi considerandum, quia prius dixit  cadere, et post adorare. Cadit enim homo, quando peccare consentit. Quasi uero post casum diabolum adorat, quando ipsa peccata opere perpetrat, sicut de auaris per Apostolum dicitur: »Et auaritia, que idolorum est seruitus .« Et de talibus per Psalmistam dicitur: »Ibi ceciderunt, qui operantur iniquitatem: expulsi sunt, nec potuerunt stare .« Sed queritur quare sancti euangeliste, Mattheus scilicet et Lucas, in descriptione tentationum discordare uidentur, maxime cum in prima concordent, et in secunda et in tertia dissentiant? Quam enim Mattheus posuit secundam, Lucas tertiam, et quam Lucas tertiam, Mattheus secundam. Ad quod respondendum, quia uterque ueritatem scripsit, quoniam Lucas ordinem  seruauit: quia prima in deserto secunda in monte, tertia in ciuitate facta est. Mattheus uero subtilius ordinem tentationum, quo diabolus primum hominem in paradiso decepit, considerauit. Tribus quippe modis diabolus in paradiso primum hominem tentauit: quia hunc gula, uana gloria, et auaritia tentauit . Gula quippe tentauit, quia cibum uetitum comederet persuasit: uana gloria, cum dixit: »Eritis sicut dii:« auaritia cum subiunxit: »Scientes bonum et malum.« Auaritia enim non solum in cupiditate pecunie est, sed etiam in ambitione honoris, dum ultra naturam uel mensuram suam honor indebitus queritur, sicut de unigenito Filio Dei, qui hanc appetere noluit, Paulus apostolus dixit: »Non rapinam arbitratus est  esse se equalem Deo .« Sed quia his tribus modis diabolus hominem in paradiso prostrauerat, tentaturus Dominum, ad consueta arma recurrit, iisdem iaculis putans eum se posse uulnerare, quibus primum hominem peremerat. Gula quippe eum tentauit, cum dixit: »Si Filius Dei es, dic ut lapides isti panes fiant.« uana gloria, cum ait: »Si Filius Dei es, mitte te deorsum.« Auaritia, cum subiunxit: »Hec omnia tibi dabo, si procidens adoraueris me.« Sed Dominus, qui genus humanum de eius potestate liberare uenerat, eodem aditu eius tentationes exclusit, quo primum hominem se tenere putabat. Ubi considerandum nobis est, quia nos, qui de stirpe primi hominis sumus creati, et per secundum  hominem redempti, his tribus modis tentare non cessat, maxime istis diebus quadragesime, quo nostram religionem studiosius erga amorem Dei feruere uidet. Gula igitur nos tentat, cum uel horam constitutam antecedere persuadet, uel ad horam constitutam super mensuram edendum, et deliciosa uel superflua conuiuia suggerit exhibere. Sed si in hac parte nos cautos inuenerit, tentat per auaritiam, ut scilicet quod corpori subtrahimus per abstinentiam, non pauperibus erogemus per largitatem, sed nobis in posterum reseruemus per cupiditatem. Si uero nec in hoc consensum ei prebuerimus, tentat per uanam gloriam, ut in eo quod ieiunamus, uel largiores eleemosynas tribuimus, laudem hominum magis quam Dei queramus. Sed nos Domini exemplo instructi, uincamus gule appetitum per abstinentiam;  auaritie per largitatem; uane glorie per humilitatem; iuxta quod nos beatus Ioannes admonet, dicens: »Filioli, nolite diligere mundum, neque ea que in mundo sunt: quia omne quod in mundo est, concupiscentia carnis est, et concupiscentia oculorum, et superbia uite .« Concupiscentia, uidelicet carnis, pertinet ad gulam: ambitio seculi ad auaritiam; concupiscentia oculorum ad uanam gloriam. Quod ergo his tribus tentationibus, in quibus a Domino superatus est diabolus, maxime genus humanum a Domini uoluntate retrahatur, illa parabola Euangelii indicat , ubi, qui ad cenam inuitati uenire recusauerunt, tres excusationes protulerunt. Primus dixit: »uillam  emi, et necesse habeo exire, et uidere illam. Alter dixit: Iuga boum emi quinque, et eo probare illa. Tertius quoque ait: Uxorem duxi, et ideo non possum uenire.« Ideo et nos calliditates diaboli preuidentes, per arma iustitie a dextris et a sinistris tuti, ex totis conaminibus repugnare studeamus.

»Tunc ait illi iehsu: uade, Satana.« Nonnulli putant eamdem sententiam audisse diabolum quam et Petrus audiuit, sed multum inter se diuerse sunt. Petro enim ignoranter mysterium passionis contradicenti dictum est: uade retro me, Satana, quod est dicere: Sequere, id est imitare me, qui contrarius es uoluntati mee. Diabolo autem non dicitur, uade retro me, sed absolute, uade, Satana, ut subaudiatur in infernum. »Scriptum est enim: Dominum  Deum tuum adorabis, et illi soli seruies.« Et hoc testimonium  in Deuteronomio scriptum est. Ubi considerandum nobis est, quia cum dicente diabolo: »Hec omnia tibi dabo, si cadens adoraueris me,« Dominus respondit: »Dominum Deum tuum adorabis,« ostendit quia diabolus illum quasi Deum et Creatorem suum adorare debuerat, non se ad adorandum, qui erat creatura, tentare. Sed queritur, cum Dominus dicat: »illi soli seruies,« quare apostolus Paulus dicat per caritatem seruire inuicem. Quomodo ergo Domino soli seruire precipitur, cum seruitium commune dicitur? Quomodo autem utrumque contrarium non sit, facile agnoscimus si proprietatem Greci sermonis, ex  qua Scriptura translata est, attendamus: apud Grecos seruitus duobus modis dicitur: dicitur enim , dicitur et . Sed illa seruitus est que soli Deo debetur per culturam et uenerationem, qua auctori et conditori omnium. Unde et nomen compositum est ex et : eo quod honorem et seruitutem soli Deo debitam, homines stulti idolis deferre uoluerunt; autem illa seruitus dicitur que communis est, et inuicem a fidelibus exhibenda. Unde et seruus apud eos appellatur. Iubemur ergo et per caritatem seruire inuicem, quod pertinet ad : et iubemur iterum soli Deo seruire, quod pertinet ad , ut eius honorem nulli creature deferamus. Quod enim ait Apostolus: »Serui, obedite  dominis carnalibus ,« ad pertinet; quod uero in alio loco ait: »Non sumus circumcisio, spiritu Deo seruientes ,« ad pertinet: unde et eodem loco apud Grecos scriptum est.

»Tunc reliquit eum diabolus.« Reliquit eum quem nunquam tenuit: quia superatus a tentato, a tentatione cessauit. Sed quamuis ab eo superatus tunc recesserit, tempore passionis ad eum uenit, sicut ipse dicit: »uenit ad me princeps huius mundi, et in me non habet quidquam .« Unde cognoscimus, quia antiquus hostis superari potest, sed quiescere nescit. Et eo a tentatione recedente: »Ecce angeli accesserunt, et ministrabant ei.« Pulcherrime autem in conclusione huius lectionis utraque  Domini natura nobis declaratur, diuina scilicet et humana, si tamen hanc cum Luce Euangelii lectione conferamus. Legimus enim in Luca , quia cum instante passionis tempore Dominus prolixius oraret, descendens angelus Domini de celo, confortabat eum. In documento ergo utriusque nature hunc et angelus confortabat, et huic angeli ministrabant. Quia enim Deus est, ministrabant ei angeli: quia homo uerus est, confortabat eum angelus: quoniam ei, qui minoratus est paulo minus ab angelis in humanitate, omnia subiecta sunt sub pedibus eius per diuinitatem. Quantum autem ad litteram pertinet, ferunt hi qui in transmarinis partibus sunt, quod nullus mons tam excelsus sit quam Olympus, cuius cacumen  super nubes  est, et nec ibi pluuia nec imber tangit. Tradit autem beatus Augustinus, qui fuerant fortissimi atque robustissimi, qui estatis tempore ascenderunt in eum, spongiam secum ad nares ferentes, necnon farinam uel cinerem, et fecerunt characterem aliquem in farina uel cinere, reuertentesque anno sequenti iterum ascenderunt illuc et ita inuenerunt, sicut reliquerunt. Et in hoc manifestatur quia super nubes est, et nec ibi imber, nec pluuia, neque uentus flat. Spiritualiter uero, per montem excelsum ipse diabolus intelligitur, de quo alibi scriptum est: »uulneratus est a monte Tyri;« et propheta: »Quomodo cecidisti de celo, Lucifer, qui mane oriebaris, qui in corde tuo dixisti: In celum ascendam, super astra celi edificabo solium meum?«  Et  bene quidem per montem diabolus designatur, quia omnes suos sequaces ad altiora prouocat, scilicet ad superbiam. De quo beatus Iob loquitur: »Omne sublime uidet, et ipse est rex super omnes filios superbie .« Sic econtra etiam Dominus suos ad humilitatem semper prouocat, dicens: »Discite a me, quia mitis sum et humilis corde .«---»Et gloriam eorum.« Gloriam mundi dicit aurum, argentum, uestes et lapides pretiosos, et cetera amabilia uel transitoria mundi. Alius Euangelista dicit, quod in momento et ictu oculi ostendit illi omnia. Et bene, quia omnia que uidentur momentanea et transitoria sunt, sicut scriptum est: »Et mundus transit, et concupiscentia eius, et omnia uanitas .« Alius namque dicit  quod ait Domino diabolus: »Omnia que cernis mea sunt, et cui uoluero do ea. Tu autem si cadens adoraueris me, erunt tua omnia .« Fefellit diabolus, et hoc per arrogantiam dixit, non per potentiam. Absit hoc ad intelligendum ut eius sit uniuersus mundus. Neque enim potest fore ut sit, sed illius est qui cuncta ex nichilo creauit. Cuius namque sit Propheta declarat, dicens: »Domini est terra et plenitudo eius, orbis terrarum et uniuersi qui habitant in eo .«



HOMILIA XXIX. FERIA SECUNDA POST Inuocauit.

 »In illo tempore, dixit iehsu discipulis suis: Cum uenerit filius hominis in sede  maiestatis sue, et omnes angeli eius cum eo.« Post biduum Pascha facturus, pulchre predicit se in maiestate ad iudicandum genus humanum uenturum: ideo, ut quos contumelia terrebat supplicii, subleuaret etiam gloria regni. Et pulchre filius hominis in maiestate dicitur esse uenturus, quia »Pater non iudicat quemquam, sed omne iudicium dedit Filio .« Et in iudicio, sola forma filii hominis apparebit. »Tunc sedebit super sedem maiestatis sue.« Sedem maiestatis Dei uel nubem, in qua ad celos ascendit, cum qua etiam ad iudicium descensurus est, intelligere debemus: uel etiam angelos et sanctos homines, quibus presidens iudicium in orbe agitabit.

 »Et congregabuntur ante eum omnes gentes, et separabit eos ab inuicem, sicut pastor segregat oues ab hedis.« In significatione electorum oues preponuntur, propter innocentiam. Electi autem oues dicuntur, quia imitatores illius sunt de quo dicitur: »Sicut ouis ad occisionem ductus est .« Reprobi uero in significatione hedorum ponuntur, quod lasciuum et petulans animal est, et quod in ueteri Testamento pro peccatis populi offerebatur.

»Et statuet oues a dextris, hedos autem a sinistris.« Apud Deum non est dextra neque sinistra: sed per dexteram magnitudo glorie, per sinistram magnitudo supplicii designatur. Statuet ergo oues a dextris suis, hoc est electos in magnitudine glorie:  hedos autem a sinistris, hoc est peccatores in supliciis eternis.

»Et dicet Rex his qui a dextris eius erunt: uenite, benedicti Patris mei, possidete paratum uobis regnum a constitutione mundi.« Secundum prescientiam et predestinationem Dei hoc debemus intelligere. Regnum, inquit, quod uobis paraui a constitutione mundi, uenite et possidete. Omnipotens Deus electis suis parauit regnum, et ipsos electos regno parauit.

»Tunc respondebunt ei iusti, dicentes: Domine, quando te uidimus esurientem et pauimus,« etc. Iusti uel pro terrore et magnitudine Domini ista loquuntur, uel propter magnitudinem remunerationis. Omnia etenim bona que in hoc seculo geruntur,  ad magnitudinem illius glorie imparia esse iudicantur.

»Amen dico uobis, quandiu fecistis uni de his fratribus meis minimis, mihi fecistis.« Licet in omnibus pauperibus Christus recipiatur, et in omnibus illi eleemosyna largiatur, tamen in hoc seculo illos specialiter designat, qui non corpore, sed spiritu pauperes sunt: qui sua pro Deo reliquerunt, sicut fuerunt apostoli et imitatores eorum, super quos Dominus manus suas extendens, dicebat: »Ecce mater mea et fratres mei .«

»Et ibunt hi in supplicium eternum, iusti autem in uitam eternam.« Sicut enim in scientia Dei et predestinatione illius preparatum est sanctis regnum  a constitutione mundi, ita etiam pene inferni diabolo et angelis eius preparate esse dicuntur. Frustra ergo dogmatizat Origines diabolum et omnes reprobos post spatium mille annorum de inferno exituros, et ad gloriam uite eterne transferendos, cum Dominus dicat: »Ibunt hi in supplicium eternum.« Sicut enim gloria quam sancti in die iudicii accipient eternaliter erit et sine termino, ita sine dubio pena dabitur eternaliter reprobis.



HOMILIA XXX. FERIA TERTIA POST Inuocauit.

 »In illo tempore, cum intrasset iehsu Hierosolymam, commota est uniuersa ciuitas dicens: Quis est hic?« et reliqua. Ingressus fuerat  Dominus Ierusalem cum frequentia turbarum, hymnos et laudes ei decantantium: uidens ergo populus, qui ad festiuitatem confluxerat, Dominum cum frequentia turbarum aduenisse in Ierusalem, commota est, dicens: Quis est hic? Quod autem dixit: commota est uniuersa ciuitas, metonymicos est intelligendum, per continens id quod continetur ostendens, hoc est, per ciuitatem, populum habitantem, interrogant autem dicentes: Quis est hic?

»Populi autem,« id est uulgares turbe que cum Domino gradiebantur, »dixerunt: Hic est iehsu propheta a Nazareth Galilee.« A minore incipientes ad maius pertendunt suam responsionem. Hic est  iehsu propheta. Non dicunt Christum, sed  prophetam, quasi adhuc minus sapientes, et non perfecte in eum credentes, sed non errabant ex toto. Nam et ipse per Moysen propheta fuerat appellatus, dicente Moyse: »Prophetam suscitabit uobis Dominus Deus uester ex fratribus meis, tanquam me, ipsum audietis .« Et ipse etiam se appellauit prophetam, dicens: »Non est propheta sine honore, nisi in patria sua .« Et: »Non oportuit prophetam perire extra Ierusalem .« A Nazareth Galilee dicitur esse, quia ibi nutritus est postquam de Aegypto rediit. Allegorice autem Ierusalem significat summam uisionem pacis, celestem uidelicet patriam. Cum ergo intrasset iehsu Ierusalem, id est cum per ascensionis mysterium penetraret celos, commotus est exercitus  supernarum uirtutum in aduentu illius dicens: Quis est hic? Quod Psalmista apertius exponit, dicens ex persona angelicarum uirtutum: »Quis est iste rex glorie?« Et respondentes illi qui cum Domino gradiebantur, dixerunt: »Dominus uirtutum ipse est rex glorie .« Quod Isaias, licet aliis uerbis, tamen eadem significatione pronuntiat, dicens : »Quis est iste qui uenit de Edom, tinctis uestibus de Bosra?« Et statim subiunxit ex responsione angelorum, qui Dominum comitabantur: »Iste formosus in stola sua, gradiens in multitudine fortitudinis sue.«

»Et intrauit iehsu in templum Dei,« et reliqua. Dedit nobis Dominus exemplum, ut quotiescunque in urbem uel in uillam procedamus, primum causa orationis  domum Dei expetamus, ac deinceps ea que agenda nobis sunt cum Dei adiutorio exsequamur. Et ingressus in templum, »eiiciebat omnes uendentes et ementes in templo.« Repetendum est a consuetudine Iudeorum, qui erant uedentes uel ementes. Precipiebat etenim lex  ut omnis populus regni Iudeorum appareret in anno ter in conspectu Domini, atque confluentibus ad templum dabatur preceptum. »Non apparebis in conspectu Dei uacuus .« In illo ergo templo augustissimo, ad quod totum regnum Iudeorum confluebat, multe uictime offerebantur, boues uidelicet, arietes, oues et capre, et passeres. Sed quia multi de longinquis regionibus superueniebant, qui secum uictimas et sacrificia adducere non poterant, habebant  preparatas sacerdotes uictimas diuersi generis, que in usum sacrificiorum erant apta, ut uenientes ad templum Domini sacrificium emerent. Et ita adherebat duplex compendium Scribis et Phariseis. Nam et pretium rerum suarum accipiebant, et quod emebatur, iterum in suos usus redigebant. Sed quia fraudem eorum excludebat inopia pauperum, qui non solum uictimas non habebant, sed etiam nec pecunias quibus emerent id quod necessarium erat, cogitauerunt fraudem quomodo predam agerent de populo, et in templo posuerunt nummularios, ut singulis, indigentibus pecunie fenerarentur. Sed quia lex prohibebat usuram, et pecunia illata nichil prodesse poterat sine usura, commentati sunt aliam  fraudem per quam potuissent populum exspoliare. Et pro nummulariis posuerunt colybystas, qui colybias, id est tragemata uel uilia munuscula exigebant a populo cui fenerabantur, ut quod in nummis non licebat accipere, saltem in illis rebus accepissent que nummis cemuntur. uerbi gratia, frixum cicer, unam passsam, poma diuersi generis et cetera que nummis cemebantur, istiusmodi inueniens Dominus in templo, eiecit omnes. Sed qui ageret, si inuenisset ibi luxuriantes, ebrietati uacantes, quando ea que in templo Domini offerebantur eiecit? Quod autem dicit de templo eiecisse, non debemus putare quod intra templum talia gererentur, sed in porticibus que templis adherebant. »Et cathedras uendentium columbas euertit.« Columbe non resident  in cathedris, sed potius in caueis, ut Dominus columbarum cathedras euerteret: sed, sicut aliqui uolunt, uenditores earumdem columbarum in cathedris residebant. Quod tamen minime procedit, quia cathedra non est negotiatorum, sed potius magistrorum et doctorum. Quod autem Dominus cathedras uendentium columbas euertit, et mensas nummulariorum destruxit, et ementes et uendentes pariter de templo Iudeorum eiecit, aliud gerendo, aliud gerendum esse insinuauit. uendentes et ementes in Ecclesia sunt qui sacros ordines uel ad pretium largiuntur, uel ad pretium percipiunt. Mense uero nummulariorum appellantur altaria Dei, propter auaritiam sacerdotum, qui ad hoc assistunt altari, ut lucrum inde terrenum acquirant. Sicut ergo Dominus tunc  temporis uendentes et ementes pariter de templo corporali quod erat in Ierusalem, eiecit; ita etiam nunc quotidie de templo spirituali, hoc est de sancta Ecclesia, uendentes et ementes eiecit, id est et eos qui per pecunias gradus dignitatis accipiunt, uel qui eosdem gradus ad pretium largiuntur: etsi non a presenti Ecclesia, saltem a futura eliminantur. »Et cathedras uendentium columbas euertit.« Per columbas donum Spiritus sancti intelligere debemus, propter quod in specie huius animalis super Dominum baptizatum Spiritus sanctus apparuit. Quod ergo Dominus tunc temporis corporaliter egit, hoc significat, quod dignitatem et ministerium illorum destructurus esset, qui gratiam Spiritus sancti, que maxime per impositionem manus episcoporum largitur,  nisi accepto premio non largiuntur.

»Scriptum est: Domus mea domus orationis uocabitur.« Idcirco enim quis adire debet templum, ut puram et frequentem orationem ibi exerceat. Sed tunc in speluncam latronum conuertitur, quando quilibet ex sacro ministerio lucrum sibi temporale acquirere desiderat. Spiritualiter autem templum Dei mens uniuscuiusque fidelis est. Unde Paulus apostolus dicit: »Templum Dei sanctum est quod estis uos .« Sed hoc templum Dei in speluncam latronis conuertitur, quando in mentibus nostris lesiones proximis nostris excogitamus. Dum enim sollicite cogitamus in cordibus nostris, ut nocere ualeamus, latrones in mente nostra quasi in  spelunca resident, qui de pretereuntibus predam agunt.

»Et accesserunt ad eum ceci et claudi in templo, et sanauit eos.« Post eiectos illos qui in templo Dei illicita exercebant, curauit cecos et claudos, ut aperte designaret quod sicut illi sua cecitate et debilitate corporis sanabantur, ita etiam et illi, si conuerti uellent, a sua spirituali cecitate curandi essent.

»uidentes autem principes sacerdotum et scribe mirabilia eius que fecit,« et reliqua. Querunt multi quod miraculum Domini maximum habeatur inter omnia signa eius, et quidam preferunt resuscitationem Lazari, quidam illuminationem ceci nati, nonnulli  mutationem aque in uinum, plerique transfigurationem illius in monte coram discipulis: beato autem Hieronymo uidetur hoc precipuum et maximum esse omnium miraculorum. Magnum enim et maximum hoc miraculum fuit, ut unus homo, et qui adeo tunc temporis uilis erat, ut crucifigi posset, uniuersum exercitum de omni regno Iudeorum ad templum confluentem, facto flagello de resticulis, flagellando de templo eiiceret, quod immensus exercitus facere non poterat. Et in hoc facto splendor quidam sidereus diuinitatis radiabat in uultu illius, quo perterriti, non habebant audaciam resistendi Domino. Sed Pharisei manus in Dominum mittere non audentes, conterriti diuinitate illius, opera tamen eius calumniabantur, dicentes:

 »Audis quid isti dicunt?« Ac si dicerent: Hec laus non conuenit homini, sed soli Deo. Hoc dicentes, non putabant eum Filium Dei esse. Sed pensandum est, cum quanto periculo episcopi fauores hominum recipiunt, cum hoc pro crimine impingebatur, quod Dei Filius ab hominibus laudabatur. Quibus ita Dominus suum temperauit responsum, ut nec diceret quod illi uolebant audire: Benefaciunt testimonium de me perhibentes: aut etiam: Errant, ignoscite etati illorum, sed dicta puerorum ex dictis prophetarum corroborat, dicens: »Nunquam legistis: Quia ex ore infantium et lactentium perfecit laudem,« quando corda et ora turbarum simplicium ad fidem Domini accendit?

 »Et relictis illis,« id est, relictis contumacibus et calumniatoribus suis, »abiit foras extra ciuitatem in Bethaniam.« Per quod significabat quod Iudeos ob perfidiam suam esset relicturus, et ad gentium populos transmigraturus: quia Bethania domus obedientie interpretatur. Et iam hic paupertas Saluatoris notanda est, qui tante paupertatis exstitit, ut in tam magna ciuitate neminem inueniret cuius hospitio frueretur. In tantum enim nulli adulatus est, ut nec hospitio alicuius frueretur: sed diebus ueniebat in ciuitatem, et predicationem ibi peragebat; nocte uero reuertebatur in Bethaniam, et fruebatur ibi hospitio Lazari et sororum eius.



HOMILIA XXXI. FERIA QUARTA POST Inuocauit.


 »In illo tempore, accesserunt ad Iesum Scribe et Pharisei, dicentes: Magister, uolumus a te signum uidere,« et reliqua. Sic petebant a Domino signa de celo uidere, quasi non fuissent signa ea que Dominus superius fecerat. Sed querendum est qualia signa postulabant a Domino fieri. uel postulabant ut in morem Elie ignem de celo ruere faceret, sicut contigit eo tempore, quando ignis de celo descendit, et percussit quinquagenarios cum quinquaginta suis. uel etiam postulabant ut, sicuti tempore Samuelis, estiuo tempore, contra consuetudinem illius terre, mugirent tonitrua, coruscarent  fulgura, imbres ruerent . Sed quia ea calumniabantur que quotidie coram suis oculis Dominum facere uidebant, multo magis hec calumniarentur, si contigissent. Dicerent enim non ex potestate Domini hoc euenire, sed ex diuersis qualitatibus eris accidisse. uel, sicut Ioannes Euangelista dicit , petebant eum ut manna de celo plueret eis, sicut quondam fecerat patribus eorum in deserto, ut sine labore et fatigatione uiuere potuissent.

»Generatio mala et adultera.« Generationem malam populum Iudeorum propter contemptum et preuaricationem uocat. Preuaricatrix enim diuinorum preceptorum fuit et adultera: quia relicto proprio  uiro, hoc est Deo, idolis gentium se miscuerat. »Signum querit,« hoc est signum de celo, »et signum non dabitur ei, nisi signum Ione prophete.« Queritis, inquit, signum a me uidere, sed non dabitur uobis signum diuinitatis mee de celo, sed potius humanitatis mee de inferno.

»Sicut enim fuit Ionas in uentre ceti tribus diebus et tribus noctibus, sic erit Filius hominis in corde terre tribus diebus et tribus noctibus.« Nota est historia de Iona , quod cum fugeret a facie Domini in Tarsis, ceto sorbente deuoratus est, et fuit ibi tribus diebus et tribus noctibus: hoc facto significans mortem Domini, qui latuit in corde terre, hoc est in sepulcro, tribus diebus et tribus noctibus. Sed queritur cur Dominus in sepulcro  tribus diebus et tribus noctibus iacuisse dicitur, cum constat eum ibi non tot diebus et noctibus ex integro mansisse? Siquidem sexta feria hora sexta crucifixus est, nona autem emisit spiritum: uespere post occasum solis depositus est de cruce, et collocatus in sepulcrum, et non ibi iacuit nisi triginta et sex horis. Sed in hoc loco regula Scripture attendenda est, quia frequenter a parte totum demonstratur. Sicut enim accipimus sextam feriam cum nocte precedenti, ita noctem Dominicam cum sequenti die. Secundum hanc rationem tres dies et noctes inuenitur mansisse Dominus in sepulcro. Nam sepe talem locutionem inuenimus in Scripturis, et etiam in nostra communi locutione, sicut diximus mulierem partum  portare decem mensibus, cum constat nouem mensibus tantum ferre, et incipiente decimo partum egredi.

»uiri autem Niniuite surgent in iudicio generatione ista, et condemnabunt eam,« et reliqua. Cum dicuntur uiri Niniuite surgere in iudi ciocum generatione illa, constat aperte quod in iudicio tam boni quam reprobi eque resurrecturi sunt. »Et condemnabunt eam,« non potestate, sed comparatione, quia penitentiam egerunt in predicatione Ione. »Et ecce plusquam Iona hic.« Hic, nec nomen nec pronomen, sed potius aduerbium loci. Ecce, inquit, inter uos sum ego, qui maior sum Iona, et ideo iudicium inter uos exercebunt Niniuite: quia Ionas triduo tantummodo eis predicauit, ego uero apud uos  multo tempore predico: Ionas predicauit aliene genti, hoc est Assyriis, ego uero Iudeis populo quondam Dei: Ionas nullum miraculum fecit, ego uero multa signa in uobis operatus sum.

»Regina Austri surget in iudicio cum generatione ista, et condemnauit eam.« Regina Austri, id est Saba, que uenit a finibus terre sapientiam Solomonis, condemnabit generationem istam, non potestate, sed comparatione. Merito ergo condemnabit seuitiam Iudeorum quia, uidelicet ipsa, uenit per multas difficultates terre et maris ad audiendam sapientiam Salomonis. Iudei uero presentem Christum inter se habentes, doctrinam illius audire respuerunt. In fide etenim Niniuitarum et Saba regine, prefertur fides gentium populo Isrelitico.

 »Cum autem immundus spiritus ab homine, ambulat per loca arida, querens requiem, et non inuenit.« Duobus modis intelligi potest, tamen ad Iudeos proprie pertinet hec sententia. Unde et Dominus in conclusione illius ita loquitur: »Sic erit et generationi huic pessime.« Immundus etenim spiritus a Iudeis tunc exiuit, quando ad montem Sina legem Dei accipientes, dixerunt: »Quecunque dixerit nobis Dominus, faciemus, et obedientes ei erimus .« Exiens enim malignus spiritus a Iudeis, ambulauit per loca arida, hoc est per corda gentilium nullo rore celi infecta. Sed ibi requiem non inuenit quia uidelicet per predicationem apostolorum et baptismi gratiam inde est expulsus.

 »Tunc dicit: Reuertar in domum meam unde exiui.« Hoc est: repetam Iudeos quos antea dimisi. »Et ueniens, inuenit eam scopis mundatam,« hoc est, per circumcisionem, »et uacantem,« hoc est a bonis operibus cessantem, »et ornatam« traditionibus Scribarum ac Phariseorum.

»Tunc uadit et assumit septem alios spiritus nequiores se, et intrantes habitant ibi,« hoc est, plenitudinem demonum et uitiorum. »Et fiunt nouissima hominis illius peiora prioribus.« Quia peiores sunt modo Iudei in synagogis suis Christo blasphemantes, quam olim gentes erant in Aegypto idola adorantes. Possumus tamen hanc sententiam referre ad unumquemque peccatorem. Tunc etenim  immundus spiritus exit ab homine, quando regeneratur ex aqua et Spiritu sancto. »Ambulat per loca arida,« per corda uidelicet fidelium, que arida sunt, id est ab omni concupiscentie fluxu aliena. »Querens requiem, et non inuenit,« quia uidelicet bellum electorum contra sentit: »Tunc dicit: Reuertar in domum meam unde exiui,« hoc est: repetam illum quem tempore baptismi reliqui. »Et ueniens, inuenit scopis mundatam,« hoc est baptismo purificatam, »et uacantem,« hoc est uacuam a bonis operibus, »et ornatam,« per hypocrisin, hoc est per simulationem. »Tunc uadit et assumit septem alios spiritus nequiores se, et intrantes habitant ibi.« Sicut septenarius numerus sacratus est Christo, propter septem dona Spiritus sancti, que commemorat  Isaias super Dominum requieuisse: ita etiam diabolo iste numerus consecratus est, propter plenitudinem omnium uitiorum. Siquidem septem sunt principalia uitia, octauum est superbia, per quam ipse diabolus cecidit. Primum est , quod interpretatur gule concupiscentia; secundum, fornicatio; tertium , id est auaritia, uel amor diuitiarum; quartum, ira; quintum, tristitia; sextum acedia, que est anxietas mentis, uel tedium; septimum, , id est uana gloria et inanitas; octauum, superbia, quod est ipse diabolus qui per superbiam de celo lapsus. »Et fiunt nouissima hominis illius peiora prioribus.« Quia melius esset uiam ueritatis non cognoscere, quam post agnitionem retrorsum ire. Melius fuisset Iude proditori  Christum non sequi, quam post agnitionem prodere. Melius fuisset Simoni non baptizari, quam post baptismum in laqueum damnationis interire. Quia uidelicet cum omnis homo pessimus sit qui uitiis seruit, ille tamen pessimus pessimorum est, qui cum omnibus uitiis seruit, uirtutes tamen habere se simulat per hypocrisin.

»Adhuc eo loquente ad turbas, ecce mater eius et fratres stabant foris, querentes loqui ei.« Occupatus erat Dominus miracula faciendo, et in opere et in doctrina populum exercendo, illo autem predicante et Iudeos redarguente, mater eius et fratres steterunt foris.

»Dixit autem ei quidam: Ecce mater tua et fratres  tui.« uidetur iste qui hoc Domino nuntiauit non simplici animo hoc nuntiasse, sed potius tentandi calliditate, utrum Dominus amori parentele preponeret predicationem Euangelii, an non. Sed ipse intelligens illius cogitationem et nequitiam, non pretulit religioni amorem, qui iunctionem carnalem laudauit, sed dixit:

»Que est mater mea et fratres mei?« Hec dicendo, non negauit beatam Mariam matrem suam esse, sed  pretulit diuinum uerbum carnali coniunctioni. Nam matrem suam negare non poterat, qui nobis precipit parentes nostros diligere, dicens: »Honora patrem tuum et matrem .«

»Et extendens manum in discipulos suos dixit:  Ecce mater mea et fratres mei.« Fratres Domini, qui in Euangelio appellantur, non debemus intelligere filios Ioseph de altera uxore, ut quidam heretici opinantur, quoniam sicut beata Maria in uirginitate permansit, ita et beatus Ioseph uirginitatis perpetue custos fuit. Sed fratres Domini filii Marie matertere eius intelliguntur, Iacobus, et Ioannes, et Iudas. Quatuor siquidem modis dicuntur fratres: germanitate carnali, sicut Iacob et Esau; alio modo, propinquitate carnis, sicut Laban appellabat Iacob fratrem, quia auunculus suus erat. Et sicut Abraham loquitur ad Loth: »Ne queso sit iurgium inter me et te, et pastores meos et pastores tuos, fratres enim sumus .« Non enim Loth frater erat Abraham, sed potius nepos eius. Tertio modo dicuntur  fratres propter gentis unitatem, de eadem gente uidelicet nati, sicut est illud in Genesi: »Si elegeris regem super te, de fratribus tuis elige quemcunque uolueris,« hoc est de gente tua. Quarto modo, affectu et pietate, sicut omnes qui in Christo credimus, dicimur fratres. Uno etenim ex his modis dicuntur fratres Domini, propinquitate scilicet carnis illius. Spiritualiter predicante Domino turbis matres et fratres illius foris stabant, et modo Dominus in Ecclesia docet gentes: mater uero illius et fratres, id est Synagoga, foris stant, hoc est a societate Ecclesie alieni existunt. Sed et ipsi cum ad domum Domini intrauerint, non negabuntur ab eo, sed implebitur in eis quod Dominus dixit: »Quicunque fecerit uoluntatem Patris mei qui in celis est, ipse meus  frater, soror et mater est.« Querendum uero est quomodo aliquis mater Domini possit effici. Frater enim et soror illius est quicunque uoluntatem Patris fecerit. Et propter sexum utrumque mirum non est, sed ipse mater eius efficitur, qui uerbum Dei in corde auditorum suorum gignit. Unusquisque enim fidelis, quandiu imbuitur, filius est: cum uero alios imbuit, mater est. Paulus namque Apostolus maternum affectum circa auditores suos impendebat, qui dicebat: »Filioli mei, quos iterum parturio, donec formetur Christus in uobis .«



HOMILIA XXXII. FERIA QUINTA POST Inuocauit.

 »In illo tempore: Dicebat iehsu ad  eos qui crediderunt in eum ex Iudeis: Si uos manseritis in uerbo meo,« et reliqua. Ideo manseritis, quia doctrina spiritali initiati estis, quia esse ibi cepistis. Si manseritis, hoc est in fide, que in uobis esse credentibus cepit, quo peruenietis uidete, quale est initium, et quo perducit. Amastis fundamentum, culmen attendite, et ex ista humilitate aliam celsitudinem querite. Fides enim humilitatem habet. Cognitio, et immortalitas, et eternitas non habet humilitatem, sed ex celsitudine erectionem: nullam defectionem, sed eternam stabilitatem: nullam ab inimico expugnationem, nullum deficiendi timorem. Magnum est quod incipit a fide, sed magis pro peruenitur per fidem. Audi igitur quo  perueniat, et uide quanta sit fides. Ergo et ad Iudeos ait: »Si manseritis in uerbo meo,« in quo credidistis, »uere discipuli mei eritis.« Subiunxit quoque, »et cognoscetis ueritatem.« Qui cognoscit ueritatem, cognoscit Deum: quia Deus ueritas est, dicente ipso Domino: »Ego sum uia, ueritas et uita .« Credamus ergo ut cognoscamus ueritatem: quia sine fide ad cognitionem ueritatis nullus peruenire poterit. Quid est quod cognituri sumus? illud quod nec oculus uidit, nec auris audiuit, nec in cor hominis ascendit. Quid enim est fides, nisi credere quod non uides? Fides ergo est quod non uides credere: ueritas, quod credidisti uidere. Quid est quod uidere nobis promittitur? Dicit enim Dominus in alio loco, quid esset quod uisuri erimus,  ubi ait: »Qui autem diligit me, diligetur a Patre meo; et ego diligam eum, et manifestabo ei meipsum. .« Hec est promissio, hec est merces fidei, que per dilectionem operatur, hec est satietas quam Psalmista optauit, dicens: »Satiabor cum manifestabitur gloria tua .« O Domine, digne fac nos amare te, et non amare seculum, ut ualeamus ad illam libertatem peruenire, ad quam per cognitionem ueritatis peruenitur, de qua subiunxisti, dicens: »Et ueritas liberabit uos.« Quid est »liberabit uos?« liberos facit. Denique Iudei carnales et secundum carnem iudicantes, non hi qui crediderant, sed illa turba; qui non credebant, iniuriam sibi factam putauerunt, quia dixit eis: »ueritas liberabit uos,« et indignati sunt seruos se esse significatos.  »Et uere serui erant.« Sed exposuit Dominus illis, que sit seruitus, et que sit futura libertas quam ipse promittit. Nihil enim aliud est dicere: »et ueritas liberabit uos.« nisi liberos uos faciet: sicut nichil est, saluat, nisi saluos faciet. Audiuimus ergo quid libera ueritas dixit, audiamus quid superba falsitas respondeat.

»Dixerunt ergo Iudei: Semen Abrahe sumus, et nemini seruiuimus unquam; quomodo tu dicis: Liberi eritis?« Non enim dixerat Dominus: »liberi eritis,« sed: »ueritas liberabit uos.« In quo tamen uerbo illi nichil aliud intellexerunt, nisi libertatem carnalem: et extulerunt se quod semen essent Abrahe, et dixerunt: »Semen Abrahe sumus, et nemini seruiuimus unquam.« Quomodo tu dicis: Liberi eritis? O uana superbia, o falsa iactantia,  quomodo uerum dixisti: Nemini seruiuimus unquam? Ioseph nonne est uenundatus? prophete sancti nonne sunt ducti in captiuitatem? Denique nonne ille ipse eius populus, qui in Aegypto lateres faciebat operibus duris, non saltem in argento et auro, sed in luto seruiebat? Si nemini seruistis unquam, o ingrati, quid uobis assidue improperat Deus, quomodo uos de domo seruitutis liberauit? an forte patres uestri seruierunt? uos autem qui loquimini: Nulli seruiuimus unquam: si nulli seruiuistis unquam, quomodo ergo soluebatis tributum Romanis? Unde et ipsi ueritati laqueum quasi captionis posuistis, ut diceretis : »Licet reddere tributum Cesari?« ut si dixisset: licet, teneretis eum quasi malam  optasset libertatem semini Abrahe: si autem dixisset: non licet, calumniaremini apud reges terre, quod prohiberet regibus tributa persolui. Deinde prolato nummo uicti estis, et captioni uestre uos ipsi estis respondere compulsi, ibi enim uobis dictum est: »Reddite Cesari que Cesaris sunt, et Deo que Dei sunt ,« cum uos ipsi respondissetis, quod nummus habet imaginem Cesaris. Quia sicut querit Cesar in denario imaginem suam, sic Deus querit in homine suam. Nec alienum quid querit Deus ab homine, sed quod condidit in homine. Ideo Deus homo factus est, ut in homine reformaret quod in homine formauit. Ergo mentientibus, et de uana libertate tumentibus, quid respondisset Dominus Iudeis audiamus.

 »Amen amen dico uobis, quia omnis qui facit peccatum, seruus est peccati.« Quis non sub istis uerbis contremiscat, si omnis homo peccator, omnis homo seruus peccati? Sed in his attentius audiamus, qualiter liberemur de hac seruitute. Terrorem incutit, sed medicinam adhibet. Nam ait Dominus: »Amen amen dico uobis.« Quid est amen amen, nisi uerum dico uobis? Quod uerbum nec Grecus interpres, nec Latinus ausus est in aliam transferre linguam, ut honorem haberet uelamento secreto, testificatio ueritatis in Christo. ueritas dicit: uerum uerum dico uobis, ingeminat, replicat uerbum ueritatis, ut excitaret dormientes, intentos faceret audientes, nec contemneretur qui ait: »Amen amen dico uobis, quia omnis qui facit peccatum, seruus  est peccati.« O miserabilis seruitus seruire peccato, seruire diabolo, qui peccati est auctor. Sepe homines malos dominos fugiunt, ne seruiant malis, et non fugiunt peccatum! Quanto facilius esset fugere peccatum, et seruire homini libera conscientia! Deinde seruus hominis aliquando sui domini imperiis fatigatus, fugiendo requiescit: seruus autem peccati quo fugiet? Secum enim retrahit uindex conscientia; quocunque fugerit, non fugit, sed ipsum mala conscientia sequitur, imo non recedit a se, peccatum enim quod fecit intus est. Fecit peccatum ut aliquam corporalem caperet uoluptatem: uoluptas transit, peccatum manet: preterit quod delectabat, remansit quod pugnat mala seruitus. Aliquando fugiunt homines improbos dominos, fugiendo quiescant a  seruitute, sed quomodo illi seruitute carebunt, qui nolunt carere peccatis? Quanto facilius est, si deserat homo peccatum, fugiatque ad Christum uere libertatis uindicem atque auctorem! Liberat enim ab hac seruitute peccati solus Dominus, qui illa non habuit. Qui solus sine peccato uenit in mundum, ille solus liberare potest de peccato. Qui uenit sine peccato, factus est sacrificium pro peccato. Cum ergo omnis qui facit peccatum seruus sit peccati, que sit spes nobis libertatis, audite.

»Seruus autem, inquit, non manet in domo in eternum.« Ecclesia est domus, seruus est peccator. Non maneat homo in peccato, ne sit seruus peccati, ut possit manere in domo, id est in Ecclesia:  maneat in corpore capitis sui, ut sit filius, non seruus. Longe aliud est peccare, aliud manere in peccato. Qui manet in peccato, seruus est peccati: qui fugit a peccato, seruus erit iustitie. Terruit itaque, et spem dedit: terruit, ne peccatum amaremus: spem dedit, ne de peccati solutione diffideremus: »Omnis  qui facit peccatum, seruus est peccati. Seruus autem non manet in domo in eternum.« Que ergo nobis spes est, qui non sumus de peccato? Audi spem tuam:

»Filius manet in domo in eternum. Si ergo Filius uos liberauerit, tunc uere liberi eritis.« Hec spes nostra, fratres, ut a libero liberemur, et liberando seruos nos faciat. Serui enim eramus cupiditatis, liberi efficimur serui caritatis. Prima libertas  est non permanere in peccato, seruire iustitie, dicente Apostolo. »Cum enim serui essetis peccati, liberi eratis iustitie .« Nunc autem habetis fructum uestrum in sanctificationem, finem uero uitam eternam. Perfecta uero libertas est Deo Christo seruire, illum diligere qui uere nos liberauit, qui uere est Filius Dei, et Dominus in forma serui, non seruus, sed in forma serui Dominus. Fuit quippe illa carnis forma seruilis; quamuis esset similitudo carnis peccati, non erat peccati, libertatem promisit credentibus in se. Iudei uero tanquam de sua libertate superbientes, dedignati sunt fieri liberi, cum essent serui peccati. Ideo autem se liberos esse dixerunt, quia semen Abrahe erant. Quid ergo eis ad hec respondit Dominus, audiamus:

 »Scio, inquit, quia filii Abrahe estis, sed queritis me interficere.« Agnosco carnis originem, non cordis fidem: filii Abrahe estis, sed secundum carnem, ideo queritis me occidere. »Sermo enim meus  non capit in uobis,« id est non habet locum in uobis. Si sermo meus caperetur a uobis, caperet utique uos. Quid est ergo, non capit in uobis? id est, non capit cor uestrum, quia non recipitur a corde uestro. Audistis certe Dominum dicentem: »Scio quia filii Abrahe estis,« audite quid postea dicat:

»Ego quod uidi apud Patrem meum, loquor: et uos, quod uidistis apud patrem uestrum, facitis.« Quid autem faciunt, et quid eis dixit? queritis me occidere; hoc apud Abraham nunquam uiderunt.  Dixit: »que uidi apud Patrem meum loquor« ueritatem uidi, ueritatem loquor, quia ueritas sum. Si enim Dominus ueritatem loquitur, quia ipse est ueritas Patris, quam uidit apud Patrem, seque uidisse loquitur, ipse enim uerbum quod uerbum erat apud Deum: isti ergo malum quod faciunt, quod Dominus obiurgat et corripit, ubi uiderunt apud patrem suum? Cum audierimus in consequentibus apertius dictum, quis sit eorum pater, tunc intelligimus qualia uiderint apud talem patrem. Adhuc enim non nominat patrem ipsorum. Paulo superius Abraham commemorauit, sed carnis originem, non uite similitudinem. Dicturus nunc alterum patrem illorum, qui nec genuit eos, nec creauit, ut homines essent,  sed tamen filii erant eius, in quantum mali erant, non in quantum homines erant: in quantum imitati, non in quantum creati.

»Responderunt et dixerunt ei: Pater noster Abraham est.« Quasi aliquid dicturus esset contra Abraham, aut quasi in aliquo auderet reprehendere Abraham. Non quia Dominus non audebat reprehendere Abraham, sed quia Abraham talis erat qui non reprehenderetur a Domino, sed potius laudaretur. Tamen isti uidebantur eum prouocare, ut aliquid mali diceret de Abraham, et esset occasio faciendi quod cogitabant. »Pater noster Abraham est.« Audiamus quomodo eis respondet Dominus, cum illorum damnatione laudauit Abraham:

»Dicit eis iehsu: Si filii Abrahe estis, opera  Abrahe facite. Nunc autem queritis me interficere, hominem, qui ueritatem locutus sum uobis, quam audiui a Deo; hoc Abraham non fecit.« Ecce, ille laudatus, isti damnati. Nam hi querebant Dominum interficere, Abraham autem non erat homicida. Non dieo, inquit, ego sum Dominus Abrahe, quod et si dicerem, uerum dicerem ; sed dico hoc interim, quod uidetis, quod aspicitis, quod me solum putatis, scilicet quod homo sum. Hominem ergo dicentem uobis quod audiuit a Deo, quare uultis me occidere, nisi quia non estis filii Abrahe? Et tamen superius ait: »Scio quia filii Abrahe estis,« non negat nunc eorum originem, sed facta condemnat. Caro eorum  ex illo erat, sed uita non erat. Ergo Christiani facti sunt semen Abrahe gratia Dei, non de carne Abrahe. Facti illi coheredes, Deus illos exhereditauit, istos adoptauit. Isti sunt de quibus in alio loco a Ioanne Baptista dictum est: »Potens est Deus de lapidibus istis suscitare filios Abrahe .« Illi ergo erunt filii Abrahe, qui opera Abrahe imitantur. Ideo subiunxit Dominus, dicens: »Si filii Abrahe estis, opera Abrahe facite.« Factis probate nobilitatem, non uerbis. »Sed queritis me interficere, hominem, qui ueritatem locutus sum uobis, quam audiui a Deo; hoc Abraham non fecit. uos facitis opera patris uestri.« Et quia adhuc non dicit quia iste est pater illorum, uideamus modo illi quid responderunt. Ceperunt enim utcunque cognoscere, non de carnis  generatione Dominum loqui, sed de uite institutione. Et quia consuetudo Scripturarum est  fornicationem spiritualiter appellare, cum diis mutis ac falsis anima tanquam prostituta subiicitur, ad hoc respondetur, dixeruntque ei:

»Nos ex fornicatione non sumus nati, unum patrem habemus Deum.« Cum toties gloriantes de Abraham repulsi sunt, nunc uideamus quomodo repelli noluerunt ore ueridico. Quia cum erat talis Abraham, cuius factum non imitabantur, et de illius tamen genere gloriabantur, mutauerunt responsionem, credo dicentes apud seipsos: Quotiescunque nominauerimus Abraham, dicturus est nobis: Quare non imitamini eum, de cuius genere gloriamini? Nos  sanctum et iustum, innocentem tantum uirum imitari non possumus, Deum dicamus Patrem nostrum, uideamus quid nobis dicturus est. Nunquid falsitas inuenit quod diceret? Audiamus quid dicant, audiamus quid audiant. »Unum  Patrem habemus Deum.«

»Dixit ergo iehsu: Si Deus Pater uester esset, diligeritis me utique. Ego enim ex Deo processi et ueni. Neque enim a meipso ueni, sed ille me misit.« Dicitis Deum Patrem, agnoscite uel fratrem uestrum. Hic tetigit quod sepius solet dicere: »Non a meipso ueni, sed ille me misit, ego enim a Deo processi et ueni.« Christi ergo missio incarnatio est eius. Quod uero de Deo Patre processit uerbum, eterna processio est, non habens tempus, per quem  factum est tempus. Ergo ab illo processit ut Deus et equalis, ut Filius unicus, ut uerbum Patris. uenit ad nos, »quia uerbum caro factum est, ut habitaret in nobis .« Aduentus eius humanitas eius; mansio eius, diuinitas eius.

»Quare  loquelam meam non cognoscitis? quia non potestis cognoscere sermonem meum.« Ideo non poterant cognoscere, quia non poterant audire, sed unde audire non poterant, nisi quia corrigi credendo nolebant? Et hoc inde:

»uos ex patre diabolo estis.« Quandiu patrem commemoratis, quandiu patrem mutatis, modo Abraham, modo Deum, audite a Filio Dei, cuius filii estis. »A patre diabolo estis.« Deus utique creator omnium creaturarum creauit hominem, quomodo hic  dicit: uos a patre diabolo estis. Quidquid a Deo creatum est, bonum est; et omnis homo, in quantum creatura Dei est, bonus est. Quantum uero se subiicit per liberum arbitrium diabolo, a patre diabolo est. Bona est enim hominis natura, sed uitiata erat per malam uoluntatem, et inde erat a patre diabolo. Quod fecit Deus non potest esse malum, si ipse homo non sit sibi ipsi malus. Inde ergo Iudei dicti sunt filii diaboli, non nascendo, sed imitando. Consuetudo uero sancte Scripture est ex imitatione uel consuetudine operum filios sepe nominare, ut Propheta ad Iudeos ait: »Pater tuus Amorrheus et mater tua Cethea .« Amorrhei gens erat quedam unde originem Iudei non ducebant. Cethei et ipsi gentem suam habebant, omnino alienam  a genere Iudeorum. Sed quia erant impii Amorrhei et Cethei, Iudei autem imitati impietates eorum, inuenerant filii parentes, non de quibus nascerentur, sed quorum mores sectando pariter damnarentur. Queritur autem fortasse, unde ipse diabolus est. Inde utique, unde et ceteri angeli. Sed ceteri in sua obedientia perstiterunt, ille inobediendo et superbiendo lapsus est angelus, et factus est diabolus. Sed modo audiret quid dicat Dominus: »uos  a patre diabolo estis, et desideria patris uestri facere uultis. Queritis me occidere, hominem, qui ueritatem uobis dico,« et ille inuidit homini, et occidit hominem. Diabolus autem cum inuideret homini, serpentem indutus, locutus est mulieri, et de muliere  uenenauit et uirum. Unde mortui sunt, diabolum audiendo, quem non audissent, si Deum audire uoluissent, qui obtemperare debuerant Creatori, non deceptori. Ergo »ille homicida erat ab initio.« uidete genus, homicida dicitur diabolus. Diabolus non gladio armatus, non ferro accinctus ad hominem uenit, sed uerbum malum seminauit, et occidit. Noli ergo putare te non esse homicidam, quando fratri tuo mala persuades. Nam si fratri tuo mala persuades, occidis. Audi Psalmum: »Filii hominum dentes eorum arma et sagitte, et lingua eorum gladius acutus .« uos ergo desideria patris uestri facere uultis, ideo seuitis in carne, quia non potestis in mente. »Ille homicida erat ab initio,« utique in primo homine, ex illo ille homicida.  Ex quo potuit fieri homicidium? ex quo factus est homo. Non enim posset occidi homo, nisi prius fieret homo. »Et in ueritate non stetit, quia ueritas non est in eo.« Non quomodo in Christo est ueritas, ut Deus ipse sit ueritas. Si ergo iste in ueritate stetisset, in sue originis sanctitate permansisset, sed in ueritate non stetit, quia ueritas non est in eo. Qui »cum loquitur mendacium ex propriis loquitur, quia mendax est, et pater eius.« Diabolus autem a semetipso mendax fuit, et mendacium suum ipse genuit, a nemine audiuit mendacium prius. Quomodo genuit Pater Filium ueritatem, sic diabolus genuit quasi filium mendacium. Mendacium genuit quia in ueritate non stetit. Omnis enim qui in Deo manet, in ueritate manet, quia Deus ueritas est. Si quis uero  a Deo recesserit, mendax erit, dicente Psalmographo: »Omnis homo mendax .« Inquantum uero homo a Deo recedit, intantum mendax erit, dum se a ueritate declinauerit, et inde peccator erit. Quia omne peccatum non est ueritas, sed mendacium; quia recedendo a Deo non habet ueritatem. Diabolus uero bonus creatus est, sed per seipsum malus factus est, declinando se a summo bono. Ideo ex propriis locutus est mendacium quia in seipso inuenit unde esset mendax. Homo uero deceptus a diabolo mendax; ideoque filius diaboli, non natura, sed imitatione. Recedamus ergo a patre mendacii, curramus ad Patrem ueritatis. Amplectamur ueritatem, ut accipiamus ueram libertatem. Iudei apud patrem suum uiderant quod loquebantur: quid, nisi mendacium?  Dominus autem apud Patrem suum uidit quo loqueretur: quid, nisi uerbum Patris eternum, et Patri ceternum? Ideo subiunxit:

»Ego ueritatem dico uobis, et non creditis mihi.« Nam mendax mendacium loquitur, sed ueritas ueritatem profert. Diabolus mendax, Christus uero ueritas est, et ueritatis assertor; quia ex ueritatis ore nil aliud poterit procedere, nisi ueritas.



HOMILIA XXXIII. FERIA SEXTA POST Inuocauit.

 »In illo tempore, erat dies festus Iudeorum, et ascendit iehsu Hierosolymam. Est autem Hierosolymis probatica piscina, et reliqua.« Loquebamur  ergo uobis et nunc de euangelica lectione, in qua duo pariter miracula humane sanitatis leguntur, unum inuisibiliter per angelicam administrationem, alterum per dominicam presentiam uisibiliter exhibitum, sed utriusque nobis sunt breuiter exposita mysteria, ne prolixe lectionis prolixa quoque explanatio cuiquam forte grauis existat. Probatica piscina, que quinque porticibus cingebatur, populus est Iudeorum, legis undique custodia, ne peccare debeat, munitus. Recte etenim lex, que quinque libris Moysi descripta est, quinario numero figuratur. Recte populus qui in quibusdam munditiis uite seruire, in quibusdam solebat immundorum spirituum testamentis agitari, per aquam significatur piscine que nunc placida uentis stare, nunc eis irruentibus  turbari consueuerat. Et bene piscina eadem probatica uocatur, quippe grece, oues dicuntur. Quia erant nimirum in illo populo, qui dicere Domino noscerent: »Nos autem populus tuus, et oues gregis tui, confitebimur tibi in secula .« uulgo autem probatica, id est pecualis piscina fertur appellata, quod in ea sacerdotes hostias lauare consueuerant. Multitudo languidorum que in memoratis porticibus iacebat, aque motum exspectans, significat eorum cateruas, qui legis uerba audientes, suis hanc uiribus implere non posse dolebant; atque ideo dominice auxilium gratie affectibus implorabant. Ceci erant, qui necdum perfectum fidei lumen habebant; claudi, qui bona que nouerant, operandi gressibus implere non quibant; aridi, qui quamlibet  oculum scientie habentes, pinguedine tamen spei et dilectionis egebant. Tales in quinque porticibus iacebant, sed non nisi in piscinam angelo ueniente sanabantur: quia per legem cognitio peccati, gratia autem remissionis non nisi per Iesum Christum facta est. Hunc designat angelus, qui inuisibiliter descendens in piscinam ad suggerendam uim sanandi mouebat aquam. Descendit enim in carne indutus magni consilii angelus, id est paterne uoluntatis nuntius in piscinam populi Iudeorum, et mouit peccatores factos a doctrina sua, ut occideretur, quia sua morte corporali, non solum spiritualiter languentes sanaret, sed et mortuos suscitare sufficeret. Motus ergo aque passionem  insinuat. Et quia per  eamdem redempti sunt credentes a maledicto legis, quasi descendentes in aquam piscine turbatam sanabantur, qui hactenus iacuerant in porticibus egroti, legis siquidem litteram nescientes, quid agendum, quid uitandum esset, edocuit. Nec tamen eductos de sedibus ignorantie prioris in porticibus suis continebat, nec sanabat languidos. Gratia autem Euangelii, que per Deum ac mysterium Dominice passionis sanat omnes languores iniquitatum nostrarum, a quibus in lege Moysi non potuimus iustificari, quasi electos de porticibus legis egrotos in aquam piscine turbidam, ut sanari possimus, immittit, quia a peccatis, que lex ostenderat, per aquam baptismatis abluit, teste Apostolo, qui ait: »Quia  quicunque baptizati sumus in Christo Iesu, in morte ipsius baptizati sumus. Consepulti enim sumus cum illo per baptismum in mortem, ut, quomodo surrexit Christus a mortuis per gloriam Patris, ita et nos in nouitate uite ambulemus .« Bene autem dicitur, quia qui prius descendisset post motionem aque, sanus fiebat a quocunque languore tenebatur; quia unus Dominus, una fides, unum baptisma. Et qui in unitate catholica Christi mysteriis imbuitur, sanus fit, a quocunque peccatorum languore detinetur. Quisquis autem ab unitate discrepat, salutem, que ab uno est, consequi non ualet. Hec de primo euangelice lectionis miraculo, quod Dominus dedit, locuti sumus, nunc de secundo, quod ipse dederit, fraternitati uestre loquamur, in quo etiam ipso, unus  commendatur sanatus. Non quia omnipotentis pietas Saluatoris, omnes quos ibi languentes inuenit, sanare nequiuerit, sed ut doceret preter unitatem catholice fidei, nullum cuilibet locum patere salutis.

»Erat autem quidam homo, inquit, ibi triginta et octo annos habens in infirmitate sua.« Homo iste, multorum infirmitate detentus annorum, significat peccatorum quemlibet enormi scelerum magnitudine, uel numerositate depressum, cuius significando reatui etiam motus temporis quo iste languebat, congruit. Nam duo minus quadraginta annos habebat in infirmitate. Quadragenarius autem numerus, qui denario quater ducto conficitur, pro perfectione recte conuersationis solet in Scripturis accipi: quia quisquis perfecte conuersationis officium egerit, legis  profecto Decalogum per quatuor sancti Euangelii libros implet. A qua nimirum perfectione quo minus habet, qui in Dei et proximi dilectione, quam legis pariter et Euangelii Scriptura commendat, uacuus incedit. Quod etiam mystice Dominus sanans infirmum docuit, cum ait:

»Surge, tolle grabatum tuum, et ambula.« Surgere enim dicitur uitiorum torporem, in quibus diu languebas, excutere, et ad exercitium uirtutum quibus perpetuo salueris te erigere. »Tolle grabatum tuum,« id est porta. Diliges proximum tuum, patienter eius infirma tolerando, qui te adhuc tentationum fasce depressum diu patienterque sustinuit. »Alter enim alterius onera portate, et sic adimplebitis legem Christi .« Et sicut alibi dicit:  »Supportantes inuicem in caritate, solliciti seruare unitatem in uinculo pacis .« Ambula autem, id est toto corde, tota anima, tota uirtute Deum dilige: et ut ad eius uisionem pertingere merearis, quotidianis bonorum operum passibus de uirtute in uirtutem progredere: nec fratrem quem sufferendo ducas, ob amorem eius ad quem pergis, deserens, nec ob fratris amorem ab illo querendo, cum quo manere desideras, intentionem recti incessus auertens: sed ut perfecte possis saluari; »Surge, tolle grabatum tuum et ambula,« id est relinque peccata pristina, necessitatibus fratrum succurre. Et in uniuersis que agis, uide ne in hoc seculo mentem figas, sed ad uidendam faciem tui festines Redemptoris.  Surge bona operando, porta grabatum diligendo proximum, et ambula exspectando beatam spem et aduentum glorie magni Dei. Sed mira perfidorum dementia, quia ad tam inopinatam diu languentis sanationem credere ac spiritualiter sanari debuerant, e contra scandalizantur, et saluato pariter ac Saluatori calumnias struunt. Saluato quidem, quia sabbato grabatum tulerit: Saluatori autem, quia sabbato et illum saluari, et grabatum tolli preceperit, quasi melius ipsi de sabbato quam tanta diuinitatis potentia nossent.

»Dicebant, inquit, Iudei illi qui sanatus fuerat: Sabbatum est, non licet tibi tollere grabatum tuum.« Litteram legis stulte defendebant, ignorando dispensationem eius qui legis quondam edicta  per seruum discernens, nunc ipse adueniens, eamdem legem gratia mutare disposuit, ut quod iuxta litteram diu carnales carnaliter obseruabant, deinceps spiritualiter obseruandum cognoscerent. Sabbato quippe carnali, quod iuxta litteram custodiebatur, populus ab omni opere seruili die septima uacare preceptus est. Spirituale sabbatum est, in luce gratie spiritualis, que septiformis accipitur, non una, sed omni die nos ab inquietudine uitiorum manere feriatos. Si enim iuxta uocem Dominicam: »Omnis qui facit peccatum, seruus est peccati ,« patet liquido, quia peccata recte opera seruilia intelliguntur, a quibus quasi in die septima in perceptione gratie spiritualis immunes incedere iubemur: nec solum a prauis continere, sed et bonis insistere factis.  Quod in hac quoque lectione Dominus typice ostendit, cum eum, qui duos de quadraginta annos languebat, in die sabbati non solum surgere, uerum etiam grabatum tollere et ambulare precepit: uidelicet insinuans eos qui longo uitiorum languore tabescunt, et Dei et proximi dilectione inanes sunt, quasi a perfecta uirtutum summa duobus minus habent, iam per donum Spiritus sancti a uitiis posse resurgere, eorumque discusso torpore, cum fraterne dilectionis feruore ad uisionem debere sui properare Conditoris. Quod autem is, qui sanatus est, Iesum non in turba adhuc positus, sed post in templo cognoscit, mystice nos instituit, ut si uere conditoris nostri gratiam cognoscere, si eius amore confirmari, si ad eius uisionem peruenire desideramus, fugiamus  sollicite turbam non solum turbantium nos cogitationum, affectuumque prauorum, uerum etiam hominum nequam qui nostre sinceritatis possunt impedire propositum, uel mala, uidelicet exemplo suo monstrando, uel bona nostra opera deridendo, uel prohibendo. Confugiamus seduli ad domum orationis, ubi secreta libertate Dominum inuocantes, et de perceptis ab eo beneficiis gratias agamus, et de percipiendis humili deuotione precemur. Imo etiam ipsi templum Dei sanctum, in quo uenire et mansionem facere dignetur, existere curemus, audientes ab Apostolo: »Quia corpora uestra templa sunt Spiritus sancti, qui in uobis est .« Inter que diligentius intuendum, fratres mei, quod inueniens  in templo quem sanauerat Dominus, ait illi:

»Ecce sanus factus es, iam noli peccare, ne deterius tibi aliquid contingat.« Quibus uerbis aperte monstratur quia propter peccata languebat, nec nisi dimissis eisdem poterat sanari. Sed qui foris ab infirmitate, ipse etiam intus saluauit a scelere. Unde et caute premonuit, ne amplius peccando grauioris sibi sententiam damnationis contraheret. Quod non ita sciendum est, quasi omnis qui infirmatur, ob peccata infirmetur. Sepe infirmatur homo, ne extollatur in donis Dei, sicut de Paulo apostolo legitur , sepe ut probetur tribulatur, sicut beati Iob patientia tribulata et probata est : sepe infirmitas pro castigatione datur. Flagellat enim Deus omnem filium quem recipit .  Quibusdam uero infirmitas pro gloria Dei datur, ut de ceco nato uel de Lazaro legitur : nouit Dominus pro quo quemlibet iubeat infirmari, uel dimittat. Sepe occulto in hominibus agit iudicio, sed nunquam iniusto. Sed discamus flagelli piissimi Redemptoris nostri humiliter substerni, arbitrantes nos minus pati quam meremur, semper illius sententie memores, quia beatus homo qui corripitur a Domino . Et ipse in Apocalypsi: »Ego, inquit, quos amo, arguo, increpo, et castigo .« Longeuo autem languenti interius exteriusque sanato, id est et a peste castigationis, et a peccatis, quibus hec merebatur erecto, Iudei e contra male intus languidi, deterius iam egrotare incipiunt, persequendo uidelicet Iesum, qui hec faceret in sabbato.  Persequebantur autem eum non quasi legis auctoritatem, simul et diuine operationis exempla secuti: quia et Dominus sex diebus mundi perfecta creatione, septimo quieuit ab omnibus operibus suis, et populum sex diebus operari, septimo uacare preceperit: non intelligentes, quia carnalia legis decreta paulatim erant spirituali interpretatione mutanda, apparente illo qui non tantum legislator, sed et finis est legis Christus, ad iustitiam omni credenti . Neque enim aduertentes quia Conditor in die septima, non ab opere mundane gubernationis et anime, imo quotidianarum creaturarum substitutione, sed a noua creaturarum institutione cessauit. Quod uero dicitur , requieuit Deus die septimo ab omnibus operibus suis, ita intelligendum  est cessasse Deum a nouarum conditione creaturarum.



HOMILIA XXXIu. SABBATO POST Inuocauit.

 »In illo tempore: Assumpsit iehsu Petrum, et Iacobum, et Ioannem fratrem eius,« et reliqua. Dominus iehsu Christus, per predicationem ac doctrinam Euangelii, non solum fidelibus presentis uite labores indixit, uerum etiam futuram beatitudinem repromisit. Unde cum superius dixisset : »Qui amat animam suam, perdet eam,« etc. »Qui odit animam suam in hoc mundo, in uitam eternam custodit eam,« ne dura et aspera persecutio martyrii  uideretur, sue passionis et resurrectionis exemplum adhibuit, dicens se Hierosolymis multa passurum et in die tertia resurrecturum. Ne autem resurrectionis inaudita gloria incredibilis uideretur, tribus electis discipulis seorsum eductis, eiusdem resurrectionis formam in sua transfiguratione ostendit. Et pulchre ostensurus discipulis eiusdem resurrectionis formam, seorsum eos eduxit, quia si eiusdem resurrectionis participes esse cupimus, a turbis malignorum spirituum et tumultibus seculi separati esse debemus, semper quidem mente, aliquando et corpore. Quia sicut bonorum societas multum iuuat, sic infirmis mentibus malorum concordia frequenter nocet, teste Psalmista qui ait: »Cum sancto sanctus eris, et cum uiro innocente innocens eris; et cum electo  electus eris, et cum peruerso peruerteris .« Unde nos Salomon admonet dicens: »Noli esse amicus homini iracundo, neque ambules cum uiro furioso, ne forte discas semitas eius, et sumas scandalum anime tue .« Pulchre etiam eos quibus cor suum clarificatum ostendit, in montem excelsum eduxit, ut nos doceret quia tunc ad illam gloriam future resurrectionis feliciter peruenire merebimur, si terrena deserentes, sublimia atque celestia desideramus, dicentes cum Apostolo: »Nostra autem conuersatio in celis est .« Unde etiam Saluatorem exspectamus Dominum nostrum Iesum Christum. Quasi cum Domino montem ascendimus, cum fugitiua mundi gaudia contemnentes, celestem patriam desideramus, sicut faciebat  Psalmista cum dicebat: »Sicut ceruus desiderat ad fontes aquarum, ita desiderat anima mea ad te, Deus .« Nec illud absque consideratione pretereundum est, quod post sex dies et post ea que superius gesta narrantur discipulis suam resurrectionem ostendisse memoratur. Quia enim sex sunt dies in quibus licet operari, senarius sepe numerus presentis uite laborem significat. Et quasi post sex dies discipulis suam claritatem ostendit, quia presentis uite labores electi ad gloriam future resurrectionis sunt peruenturi. Quia sicut Apostolus ait: »Si compatimur et conregnabimus :« et: »Si fuerimus socii passionum, erimus et resurrectionis .« Quod uero dicitur:

»Et resplenduit facies eius, sicut sol: uestimenta  autem eius facta sunt alba sicut nix.« Eiusdem resurrectionis forma demonstratur. Quia ergo iuxta eius promissionem, »fulgebunt iusti sicut sol in regno Patris ,« in semetipso ostendit quod futurum constat in membris. Nunquid solis claritas Domino ualet comparari, uel sanctorum, de quibus dicit Apostolus: »Stella ab stella differt in claritate, sic et resurrectio mortuorum .« Sed quia in rebus uisibilibus nichil sole splendidius apparet, per claritatem solis future uite splendor significatus est, in qua, sicut per Danielem dicitur: »Qui docti sunt, fulgebunt sicut splendor firmamenti: et qui ad iustitiam erudiunt multos, quasi stelle in perpetuas eternitates .« Et quoniam nichil  sole clarius  uidere nouimus, non solum Domini, sed etiam sanctorum in resurrectione gloria solis aspectui comparatur, quia clarius sole aliquid, unde exemplum daretur hominibus, minime potuit inuenire. Hanc autem clarificatam Dominici corporis maiestatem, hanc sanctorum corporum claritatem, nullus in iudicio reproborum uidere putandus est. Tantum uidebunt in quem transfixerunt, et plangent se super eum omnes tribus terre. At cum peracto iudicio sublati fuerint impii, ne uideant gloriam Dei, tunc iusti ad contemplandam perpetuo gloriam regni eius, et ipsi pro modulo suo incorruptionis gloriam transfigurati intrabunt. Unde dicit Apostolus: »Qui reformabit corpus humilitatis nostre, configuratum corpori claritatis sue .« Per uestimenta uero Domini, que facta sunt alba sicut nix, Ecclesia designatur, quam iuxta Apostolum elegit , non habentem maculam, neque rugam, ut esset munda et immaculata in conspectu eius, sicut per Ioannem in Apocalypsi dicitur: »uidi ciuitatem sanctam Ierusalem nouam descendentem de celo, tanquam sponsam ornatam uiro suo .« Sicut enim uestis multis filis texitur, sic Ecclesia multis uirtutibus decoratur, iuxta illud Isaie: »uiuo ego, dicit Dominus, quia his omnibus uelut ornamento uestieris .« Et Apostolus: »Quotquot enim  in Christo baptizati estis, Christum induistis .« Hoc est, qui in tempore resurrectionis omni labe iniquitatis, simul et ab omni mortalitatis obscuritate castificantur.  uestimenta enim Domini facta sunt alba sicut nix, quia Ecclesia in futura uita ad gloriam, quam oculus non uidit, nec auris audiuit, nec in cor hominis ascendit, est peruentura, ad quam peruenire optabat Dauid, cum dicebat: »Lauabis me et super niuem dealbabor .« Unde bene de iisdem uestimentis per alium euangelistam, scilicet Marcum, dicitur. »Quia facta sunt candida nimis uelut nix, qualia fullo non potest facere super terram .« Quoniam quanta futura sit gloria sanctorum, nec doctor, nec predicator quilibet spiritualis, in presenti uita suis ualet aperire sermonibus. Sed ne aliqua dubitatio in apostolorum cordibus remanere posset, post transfigurationem Dominici corporis, idonei testes adhibentur. Unde et subditur:

 »Ecce apparuerunt Moyses et Elias cum eo loquentes.« Quales autem apparuerint, uel quid cum eo locuti sint, alius  euangelista manifestius declarat, dicens: »Et ecce uisi sunt loquentes cum eo Moyses et Elias, splendidi in maiestate, predicantes eius excessum in Ierusalem .« Ubi per Moysen et Eliam, et legis et prophetarum oracula intelligimus, qui predicabant eius excessum in Ierusalem, quia lex et prophete Dominum passurum et resurrecturum prenuntiauerunt. Siue aliter, per Moysen et Eliam, utrumque Testamentum intelligere possumus, uetus scilicet et Nouum. Una ergo uoce Moyses et Elias excessum Domini predixerunt, quia concordi fide utriusque Testamenti  fideles de Domini aduentu sentiunt, quando quod illi prenuntiauerunt futurum, isti prenuntiant iam factum. Aliter etiam per Moysen, qui mortis debitum nedum exsoluit, duos sanctorum ordines possumus accipere, et illos scilicet, qui Domini ultimum aduentum moriendo per Moysen precesserunt, et illos qui tempore iudicii uiui in carne inueniendi sunt. Bene ergo cum eo uisi in maiestate memorantur, quia et isti resuscitati, et illi immutati, rapientur in nubibus obuiam Christo in era , et sic semper cum Domino erunt, quando implebitur promissio Domini, dicentis: »Pater, da ut sicut ego et tu unum sumus, ita et isti in nobis unum sint ,« non equalitate, sed participatione glorie. Sed huius uisionis claritate quantum Petrus  apostolus delectatus sit, manifestauit, cum respondens dixit ad Iesum:

»Domine, bonum est nos hic esse.« Ubi ostendit summum bonum et principale in futura uita cum Domino esse, non in presenti seculo, quod totum in maligno positum est, et ubi iuxta Pauli apostoli uocem, dies mali sunt. Hoc enim bonum senserat, et huic inherere Deo bonum est. Quod autem ab illa uisione discedere nollet, manifestauit cum adiunxit: »Si uis, faciamus hic tria tabernacula, tibi unum, Moysi unum et Elie unum.« Hoc autem dixit  nesciens quid diceret, quia humana natura cum ultra modum sue fragilitatis ducitur, aliquando suam ipsam ignorantiam ignorat. Nesciebat quid diceret, quando in eterna illa gloria  temporalia tabernacula necessaria estimabat. Ibi enim materialis tabernaculi constructio necessaria non est, ubi summum bonum et perfectum Domini uisio est, sicut per Ioannem de superna ciuitate Ierusalem dicitur: »Et templum non uidi in ea, Dominus enim Deus templum illius est, et agnus .« Qualis autem constructio in ea futura sit, Psalmista declarat, cum dicit: »Ierusalem que edificatur ut ciuitas, cuius participatio eius in idipsum .« Et Dominus in Euangelio: »In domo Patris mei mansiones multe sunt .« Unum autem idemque sollicite considerandum est, quia iuxta Psalmiste uocem: »Non habitat cum eo malignus, neque permanebunt iniusti ante oculos eius .« Unde sic interrogantes  Dominum, cum Propheta dicimus: »Domine, quis habitabit in tabernaculo tuo? aut quis requiescet in monte sancto tuo?«  Tales nos exhibeamus de quibus subditur: »Qui ingreditur sine macula et operatur iustitiam ,« et cetera que sequuntur. Sed de tabernaculis uisibili constructione Petro cogitante:

»Adhuc eo loquente, ecce nubes lucida obumbrauit eos.« Ut intelligerent electis in eterna tabernacula receptis, non esse necessaria corporalia tabernacula ubi in nubis obumbratione protecti erunt a conuentu malignantium, a multitudine operantium iniquitatem, quando implebitur quod alibi per Psalmistam dicitur: »Abscondes eos in abscondito faciei  tue a conturbatione hominum, proteges eos in tabernaculo tuo a contradictione linguarum .« Si enim populum per deserta gradientem quadraginta annos columne obumbratione protexit et illuminauit, multo magis in suam uitam receptos, electos absque tabernaculorum constructione securos reddet pariter et munitos. Ad instruendas autem mentes apostolorum de cognitione diuinitatis unigeniti Filii Dei, post Moysi et Elie testimonium, uox Patris de nube testimonium perhibuit, dicens: »Hic est Filius meus dilectus.« Id est: quem in forma hominis hominem cernitis, hic est Filius meus dilectus. Ac si diceret: Hic est Filius meus non adoptiuus, sed proprius, non aliunde creatus, sed ex me genitus, cui mecum una est potestas, una  substantia et una eternitas. De quo subditur: »In quo mihi complacui.« Displicuit enim Deo humana natura, quando precepti illius preuaricatrix peccando effecta est, sicut ipse ait ad Ne: »Non permanebit spiritus meus in homine in eternum, eo quod sit caro. Penitet me fecisse eos .« Sed in solo Mediatore Dei et hominum, bene sibi complacuisse dicit, quia peccatum quod diuinitatem fuscaret, in humanitate non habuit: quoniam peccatum non fecit, nec dolus inuentus est in ore eius. Nam quod ait uox paterna de Filio: »In quo mihi complacui,« idipsum est quod alibi Filius testatur, dicens: »Et qui me misit, mecum est, et non reliquit me solum, quia que placita sunt ei, facio semper .« Bene quoque uoce Patris, de eo dicitur:  »Ipsum audite,« ut ipsum esse intelligeremus, de quo per Moysen fuerat prophetatum : »Prophetam suscitabit uobis de fratribus uestris tanquam me, ipsum audietis,« iuxta omnia que locutus fuerit uobis. Et omnis qui non audierit prophetam illum, exterminabitur de plebe. Felices ergo apostoli, qui non solum Domini claritatem uidere meruerunt, sed etiam uocem Patris intonantem audire. Nec ab hac felicitate nos ex toto alieni erimus, si quem illi crediderunt, et nos credimus: et quomodo illi uixerunt, imitando uiuimus: et quem dilexerunt totis uisceribus, amamus. Sed quia humana fragilitas pondus Diuinitatis ferre non ualet, recte subditur:

»Et audientes discipuli, ceciderunt in faciem  suam, et timuerunt ualde.« Sed quos humana fragilitas grauabat, benigne pius magister consolatur, et erigit uerbo pariter et tactu. Unde et subinfertur:

»Et accedens iehsu tetigit eos dicens: Surgite, et nolite timere.« Tangendo ergo timorem expellit, et fiduciam tribuit, quia tactus eius sanitas est orbis terrarum. Et quoniam iuxta eius uocem, omnis qui se humiliat exaltabitur , post casum surgere iubentur, quoniam post presentis uite labores electi ad gloriam sunt sublimandi, iuxta illud Psalmiste: »Surgite postquam sederitis .«

»Leuantes autem oculos suos, neminem uiderunt, nisi solum Iesum.« Ut intelligerent Moysen  et Eliam ad hoc apparuisse, quatenus Domini clarificationi testimonium perhiberent. Quod uero descendentibus illis de monte precepit iehsu, dicens:

»Nemini dixeritis uisionem, donec filius hominis a mortuis resurgat.« Tempus future predicationis insinuat. Nouerat enim fragiles esse apostolorum mentes ad tante uisionis testimonium perhibendum, quoadusque Spiritus sancti gratia plenius instruerentur, et perfectius confortarentur. Nouerat etiam carnalium mentes ad hec incredibiles esse, nisi prius sua uisibili resurrectione ad credendum commouerentur. Et ideo hanc uisionem non esse penitus dicendam prohibuit, sed ante resurrectionem dicere uetuit, tempus ordinate predicationis ostendens: quando incredibile non uideretur, quod  etiam uisibiliter per resurrectionis statum monstrabatur.



HOMILIA XXXu. DOMINICA SECUNDA IN QUADRAGESIMA.

 »In illo tempore: Egressus inde iehsu  secessit in partes Tyri et Sidonis. Et ecce mulier Chananea a finibus illis egressa, clamauit, dicens: Miserere mei, Domine, fili Dauid,« et reliqua. Supra refert euangelica lectio, qualiter Dominus conflictum cum Phariseis et Scribis habuit, et illis non credentibus, sed insuper blasphemantibus, egressus inde, secessit in partes Tyri et Sidonis. Tyrus autem et Sidon ciuitates fuere gentilium, que populo Iudeorum sorte date sunt,  sed ab eis minime possesse, quia habitatores earum minime crediderant. In corde enim maris site, non facile ab hostibus capiuntur. In hac fuit Hiram rex potentissimus, qui Salomonis ligna et lapides ad domum Domini edificandam prebuit , contra quam Ezechiel propheta multa locutus est , dicens eam sitam esse in corde maris, diuitiis locupletem, sed uitiis plenam, et ad eius destructionem Nabuchodonosor regem uenturum prophetat. Dicitur autem Tyrus a situ uel qualitate loci, eo quod Tyria, id est pretiosissima purpura ibi reperiatur. Inueniuntur quoque ibi pisces, quos conchylia uocant, qui ferro incisi, guttas sanguineas mittunt, ex quibus sericum tingitur, de quo pretiosior purpura texitur. Interpretatur autem Tyrus in  nostra lingua sors Dei, significat genus humanum, quod ante preuaricationem primi hominis in sorte Dei fuit, sed tunc de eius sorte discessit, quando primus homo peccauit. Dominus autem fines Tyri appropinquauit, quando pro redemptione generis humani in mundum uenit, quatenus ipsum genus humanum, de sorte diaboli ad sortem suam reuocaret, impleta prophetia que ait : »uocabo non plebem meam, plebem meam: et non misericordiam consecutam, misericordiam consecutam. Et erit: In loco ubi dictum est: Non plebs mea uos, ibi enim uocabuntur filii Dei.« Et iterum: »Postula a me, et dabo tibi gentes hereditatem tuam .« Et gentes que  non exquisierunt te, ad te current. Sidon autem et ipsa a situ uel qualitate loci dicitur, eo quod ibi multitudo piscium capiatur. Nam Phenices sidon pisces appellant. Ibi etiam pretiosissimi uitri copia reperiri traditur. Interpretatur autem in nostra lingua inutilis uenatio. Significat et ipsa genus humanum quod ante incarnationem Domini a diabolo inutiliter uenabatur. Sicut enim uenator cum rapacissimis canibus bestiam persequitur, eius carnes cupiens lacerare: sic diabolus ante incarnationem eius genus humanum persequebatur, ut animam ipsius ad interitum mortis pertraheret. Sed Dominus fines Sidonis appropinquauit, ut genus humanum de inutili uenatione diaboli ad utilem pertraheret, per eos scilicet uenatores, de quibus per Prophetam dicitur: »Mittam piscatores meos, et piscabuntur  eos: uenatores, et uenabuntur de omni monte et de omni colle .« Cum autem Dominus, relictis Scribis et Phariseis, in fines Tyri et Sidonis secessit, ipso nimirum situ corporis demonstrauit Iudeos propter perfidiam relinquendos, et gentes ad fidem uocandas, iuxta illud quod ipsis Iudeis non credentibus alibi ait: »Auferetur a uobis regnum Dei, et dabitur genti facienti fructus eius ,« quod protinus manifestatur, cum subinfertur: »Et ecce mulier Chananea a finibus illis egressa.« Mulier ergo Chananea, mulier gentilis, de stirpe Cham, qui maledictionem promeruit, orta, quam etiam alius euangelista  Syrophenissam appellat, post Dominum clamat,  quia non uenerat ipse uocare iustos, sed peccatores ad penitentiam . Allegorice autem hec mulier Chananea typum Ecclesie tenet ex gentibus collecte. Mulier quoque Ecclesie comparatur, non propter mollitiem, sed propter coniunctionem uiri et fecunditatem prolis, que ante aduentum Domini infecunda et sterilis permansit, sed Domino ueniente, coniuncta sibi Ecclesia, spirituales filios gignere cepit, impleta prophetia que ait: »Letare, sterilis, que non paris .« Hec est enim illa mulier de qua per Salomonem dicitur: »Mulierem fortem quis inueniet? procul et de ultimis finibus pretium eius .« De qua etiam Dominus figurate in Euangelio loquitur: »Simile est regnum celorum fermento, quod acceptum mulier abscondit  in farine satis tribus, donec fermentaretur totum .« Et iterum: »Mulier cum parit tristitiam habet, quia uenit hora eius .« Hec autem mulier tot quotidie spiritualiter filios parit, quot fideles per undam baptismatis et gratiam Spiritus sancti regenerat. Notandum autem quod mulier primum a finibus suis egressa, post Dominum clamasse dicitur, quia nisi Ecclesia prius pristinos errores anathematizasset, ad notitiam Dei peruenire non posset. Ordo namque necessarius exposcit, ut prius uitiis et criminibus abrenuntiet, qui uirtutes accipere desiderat, ut Psalmista: »Quis est homo qui uult uitam diligere et uidere dies bonos? prohibeat linguam suam a malo, et labia eius ne loquantur  dolum. Declinet autem a malo, et faciat bonum: inquirat pacem, et sequatur eam .« Sed quid clamat audiamus: »Miserere mei, Domine, Fili Dauid.« In quibus uerbis, breuiter quidem, sed pleniter, Catholicam fidem comprehendit. Nam sic Deum credidit ut hominem non negaret, sic hominem confitetur ut eumdem uerum Deum credat. uerum enim Deum credidit, cum dixit: »Miserere mei.« uerum hominem, cum adiunxit: »Fili Dauid.« Filium Dauid uocat, quia de stirpe Dauid Saluator noster carnem assumpsit, dicente Apostolo: »Qui factus est ei ex semine Dauid secundum carnem .« Et propheta: »Ecce dies ueniunt, dicit Dominus, et suscitabo Dauid germen iustum, et regnabit rex et sapiens erit .« Cum  enim mater pro filia Dominum supplicauit, dicens: »Filia mea a demonio uexatur,« manifestauit quia illi qui prius ex gentibus crediderunt, pro liberatione eorum, qui adhuc in errore detinebantur, preces ad Dominum fuderunt. Sicut enim superius diximus, mater Ecclesiam significauit, filia quoque eius unamquamque peccatricem prefigurauit animam. Que male a demonio uexatur, quando in integro corpore uitiis et criminibus subiacet, qualia sunt adulterium, furtum, homicidium, rapina, sacrilegium et his similia. Rogauit ergo mater pro filia, quia Ecclesia, pro correctione eorum qui peccatis et uitiis subiacent, sollicite inuigilat, aliquando suadendo, aliquando exhortando, aliquando eam acrius increpando, aliquando orationis opem impendendo.  Nec solum magistri sibi subiectis correctionem impendere debent, sed etiam orationem, ut quos non possunt sermonibus corrigere, saltem orationibus possint iuuare, uelut faciebat Apostolus qui quorumdam discipulorum lapsum, suum reputans, dicebat: »Quis infirmatur, et ego non infirmor ?« Et iterum: »Filioli, quos iterum parturio, donec formetur Christus in uobis .«

»Qui non respondit ei uerbum.« Non est hoc ex supercilio Scribarum et Phariseorum, quod Dominus mulieri clamanti non respondit, sed uarias ob causas ei primum respondere distulit, cui postmodum non solum responsum dedit, sed etiam hoc quod petebat benigne tribuit. Primo, ut constantia mulieris probaretur, utrum in prece perseueraret,  an non; secundo, ut occasionem non credendi Iudeis auferret, ne forte dicerent: Christus nobis promissus est, et iste gentes docet, gentes curat, et ideo nolumus credere in ipsum; tertio, ut animos discipulorum ad misericordiam prouocaret. Sed absit ut absque misericordia eos fuisse credamus, qui cum auctore misericordie gradiebantur. Quorum animos ad misericordiam commotos euangelista manifestat, cum subiunxit: »Et accedentes discipuli rogabant eum.« Rogauerunt eum tunc discipuli pro muliere Chanaritide, postea uero pro Ecclesia ex gentibus uocata, qui non solum usque ad mortem se tradiderunt, sed etiam orationibus eam Domino commendauerunt  dicentes: »Dimitte eam,« quod est dicere Dimitte peccata, et dona uirtutes. »Quia clamat post nos.« Mulier post apostolos clamauit, quia Ecclesia non solum eorum doctrinam diligit, sed etiam actiones imitatur. Post apostolos autem clamare est illorum uestigia sequi.

»Ipse autem respondens ait: Non sum missus nisi ad oues que perierunt domus Isrel.« Queritur autem quare dicat: »Non sum missus nisi ad oues que perierunt domus Isrel,« cum alibi dixisse legatur: »Et alias oues habeo, que non sunt ex hoc ouili, et illas oportet me adducere, et uocem meam audient, et fiet unum ouile et unus pastor .«  Ad quod dicendum, quia de presentia sua corporali dixit: quoniam neminem gentilium per semetipsum docuisse legitur, exceptis duobus diebus in Samaria, ut occasionem non credendi  Iudeis auferret. Tamen cum inter Iudeos ambularet, doceret, signa faceret, salutem gentium futuram predicabat, dicens: »Et alias oues habeo, que non sunt ex hoc ouili;« et alibi: »Malos male perdet, et uineam suam locabit aliis agricolis .« Et ideo qui prius dicebat: »In uiam gentium ne abieritis, et in ciuitates Samaritanorum ne introieritis ,« postea dixit: »Euntes in mundum uniuersum, predicate Euangelium omni creature .« Quod impletum est post eius ascensionem, ad apostolorum predicationem. Quod ergo non fecit  corporaliter, post resurrectionem per discipulos adimpleuit spiritu aliter. Sed illud pretermittendum non est, quare dixerit: »Non sum missus nisi ad oues que perierunt,« cum hi qui perierunt, potius in hedorum, quam in ouium numero computentur. Ad quod dicendum, quia quos perditos suo merito Dominus inuenit, eos oues gratie sue esse fecit, de quibus per apostolum Petrum dicitur: »Eratis sicut oues errantes, sed conuersi estis nunc ad pastorem et episcopum animarum uestrarum .« In quo errore se nouerat, qui dicebat: »Erraui sicut ouis que periit .« At illa mulier, que antea repudiata fuerat, nec audita, postquam discipulos pro se rogantes audiuit, tandem resumpta fiducia ad Deum uenit, et adorauit eum, dicens:

 »Domine, adiuua me.« Que enim salutem requirebat, de potestate non dubitabat.

»Qui respondens ait: Non est bonum sumere panem filiorum, et mittere canibus.« Filii quondam Iude fuerunt, de quibus a Domino per Moysen Pharaoni dictum est: »Dimitte filium meum Isrel primogenitum .« Canes uero gentiles, propter spurcitiam idololatrie. Canis quoque in Scripturis uarias significationes habet; aliquando pro malo, aliquando ponitur pro bono. Bonos doctores significat, sicut per Psalmistam dicitur: »Lingua canum tuorum ex inimicis ab ipso ;« malos, de quibus per Isaiam dicitur: »Canes muti, non ualentes latrare ;« aliquando hereticos,  sicut Apostolus ait: »uidete canes, uidete malos operarios, uidete concisionem ;« aliquando peccatorem falsumque catholicum, mala sua iterantem, sicut Salomon ait: »Sicut canis reuertitur ad uomitum suum, sic stultus ad stultitiam suam ;« aliquando Iudeos, sicut per Psalmistam dicitur: »Circumciderunt me canes multi ;« aliquando gentiles, sicut in hoc loco, ut supra dictum est: »Non est bonum sumere panem filiorum, et mittere canibus.« Ac si diceret: Non est bonum ut doctrine panis a filiis, id est a Iudeis, quia ab initio Deum coluerunt et adorauerunt, subtrahatur, et uobis gentibus, qui multis spurcitiis et idolis deseruistis, detur. Quod prudenter mulier intelligens, taliterque se humilians, dixit:

 »Etiam, Domine.« Ac si diceret: Scio, Domine, et credo, quia ita est, non enim sumus digni post idolorum culturam, panem filiorum accipere: sed quia in mundum dignatus es uenire, extende sinum misericordie tue usque ad colligendas gentes, ut in quibus abundauit peccatum, superabundet gratia tua , fiatque per misericordiam tuam possibile quod per nostrum meritum est impossibile.

»Nam et catelli edunt de micis que cadunt de mensa dominorum suorum.« Ut qui magna capere non possumus, saltem de minimis et superfluis pascamur, scilicet qui non sumus digni mense filiorum participari, saltem de micis que cadunt de mensa dominorum suorum, nutriamur. Mensa autem in hoc loco Scripturam sacram significat, que pro  capacitate auditorum uarios habet cibos et apparatus uerborum, panem uite nobis ministrans, de qua per Prophetam dicitur: »Parasti in conspectu meo mensam, aduersus eos qui tribulant me .« Mica uero, que interior pars panis est, spiritualem intelligentiam in Scripturis designat. »Catelli ergo edunt de micis que cadunt de mensa dominorum suorum,« quando gentiles conuersi apud semetipsos spiritualem intelligentiam requirunt quam Iudei accipere noluerunt. Quod Dominus intelligere prudentem mulierem conspiciens, respondit illi:

»O mulier, magna est fides tua, fiat tibi sicut uis. Et sanata est filia illius ex illa hora.« Ubi considerandum quia ad petitionem matris filia illius a demonio liberata est, ut intelligamus quia paruuli  in baptismo qui loqui non possunt, fide parentum ab originali peccato per baptismum soluuntur. Huius quoque fidem, sicut centurionis, Dominus admiratus est, cui dixit:

»Amen dico uobis, non inueni tantam fidem in Isrel.« Et ideo quia fidem habuit hec mulier, statim effectum sanitatis filia consecuta est. Tres namque uirtutes principales in uerbis siue operibus huius mulieris cognoscimus: fidem, constantiam, atque humilitatem. Fidem habuit, quia cum esset gentilis, salutem filie sue a Domino se impetrare posse non dubitauit; constantiam, quia cum esset repudiata, tandiu in prece perseuerauit, quousque quod petebat acciperet; humilitatem, quia cum  Domino canibus esset comparata, ipsa de se humilius sentiens, catellis se cequauit. Imitemur ergo et nos hanc mulierem, que prima de gentibus credendo mater nostra in fide effecta est, qui ex gentilitate uenimus. Habeamus fidem, ut unum Deum credentes, quidquid iuste ab eo petimus, nos impetrare posse credamus, iuxta promissionem illius dicentis: »Amen dico uobis, quidquid orantes petitis, credite quia accipietis, et fiet uobis ;« et iterum: »Si habueritis fidem sicut granum sinapis, diceretis huic monti: Transi hinc, et transiret .«---»Iustus enim  ex fide uiuit, et sine fide impossibile est placere Deo .« Habeamus constantiam, ut si diuina dispensatio preces nostras tardius exaudierit,  tandiu preces precibus iungamus, quousque hoc quod petimus impetremus, dicentes ei cum Psalmista: »Dirige me in ueritate tua et doce me, quia tu es Deus Saluator meus, et te sustinui tota die .« Sicut enim paterfamilias dormit, et tamen si nostris precibus excitatus responderit, nolite mihi molesti esse, iam ostium meum clausum est, et pueri mei mecum sunt in cubili, non possum surgere et dare uobis : si tamen instantissime nos uiderit petentes, et si non dederit surgens eo quod amicus noster sit, propter importunitatem tamen surget, et dabit nobis quotquot habemus necessarios. Iubetur enim in prece persistere, qui uult accipere, usque ad cornu altaris, id est, usque ad fidem, dicente Psalmista: »Constituite diem solemnem,  in condensis usque ad cornu altaris .« Et si ad impetrandum quod petimus nos idoneos esse non sentimus, spiritualium fratrum orationes ad adiutorium queramus, ut sicut ista mulier, apostolis pro se interuenientibus, quod petebat promeruit, ita nos communibus precibus magis quam propriis et singularibus adiuuari credamus. Habeamus humilitatem, ut aliis de nobis maiora existimantibus, nos minimos iudicemus, in exemplo huius mulieris Chananitidis, que a domino canibus comparata, ipsa se catellis comparauit. Hanc humilitatem habebat in corde, qui despectus ab aliis dicebat: »Ludam et uilior fiam plus quam factus sum, et ero humilis in oculis meis .« Hinc etenim sapiens dixit: »Quanto magnus es,  humilia te in omnibus, et coram Deo inuenies gratiam .« Iam superius per filiam huius mulieris, unamquamque animam peccatricem significari diximus. Quamuis nec anima sine carne, nec caro sine anima peccare possit, tamen sunt quedam uitia que specialiter ad carnem, quedam uero ad animam pertinere uidentur. Furtum quippe, adulterium, homicidium, fornicatio, ebrietates, sacrilegium, et his similia ad carnem pertinent: at uero, inuidia, ira, superbia, odium, rancor, dolus, uana gloria, simulatio, et his similia ad animam. Siue ergo animam, siue carnem contigerit in his uitiis commaculari, a finibus suis egrediatur, id est preterita peccata damnanda postponat, carnis desideria  mortificet, uoluntates proprias frangat, ieiuniis, uigiliis, eleemosynis et orationibus insistat, et tandiu in prece perseueret, quoadusque a Domino cum muliere Chananea audire mereatur: »Magna est fides tua, fiat tibi sicut uis.« Sed illud non est pretermittendum, quod mulier hec pro filia rogans, quinto decimo miraculo introducitur. Numerus enim iste sacramentis Ecclesie arridet, propter mysterium hebdomadis et ogdoadis: constat uero ex septem et octo. Nam quarto decimo die post egressionem de Aegypto, populus Isreliticus Pascha iussus est celebrare. Quindecim cantica graduum in psalterio legimus, que sunt ab »Ad Dominum cum tribularer ,« usque »Ecce nunc benedicite Dominum .« Quindecim anni  Iezechie ad uitam sunt adiuncti. Quindecim diebus Paulus cum Petro se mansisse testatur, conferens Euangelium quod predicaturus erat gentibus, ne forte in uacuum curreret aut cucurrisset. Septem ergo ad dona septem Spiritus sancti pertinent, octo ad resurrectionem. Et quia ecclesia per septiformem gratiam Spiritus sancti illuminata, didicit resurrectionem credere, sperare et amare, recte quinto decimo loco pro filia rogatura introducitur. Et quia Ecclesia zelo diuini amoris accensa, presentem uitam didicit contemnere et eternam diligere, recte Chananea dicitur. Chana quippe zelus interpretatur.



HOMILIA XXXuI. FERIA SECUNDA POST Reminiscere.

 . »In illo tempore, dixit iehsu turbis Iudeorum: Ego uado, et queretis me,« et reliqua. »Ego uado,« inquit, »et queretis em,« non desiderio, sed odio. Nam illum, posteaquam abscessit ab oculis hominum, inquisierunt, et qui oderant, et qui amabant: illi persequendo, isti habere cupiendo. Bonum est animam Christi querere, sed quomodo eam discipuli quesierunt: et malum querere animam Christi, sed quomodo eam Iudei quesierunt: illi, eum ut haberent; isti, ut perderent. Denique isti, quia sic querebant mori malo corde et peruerso, quod secutis adiunxit: »Queretis me?« Et ne putetis quia bene me queretis.

»In peccato uestro moriemini.« Hoc est: Christum  male querere, in peccato suo mori. In peccato suo moritur, qui in peccato permanet usque ad mortem. Ille Christum non querit, qui salutem anime sue per penitentiam non querit, ad quem Propheta clamat: »Querite Dominum dum inueniri potest .« Modo qui misericordem, dum tempus habet non querit, inueniet eum iratum. Iudeis dixit: »In peccato uestro moriemini,« quia presciebat eos in peccato suo permanere. Singulari dixit numero, in peccato, et plurali, uestro: quia omnibus illis, ad quos loquebatur, unam esse uoluntatem sciebat, equalem malitiam perdendi eum, qui saluare eos uenerat. Alio uero loco discipulis dixit: »Quo ego uado, uos non potestis uenire  :« non abstulit eis spem, sed predixit dilationem. Quando enim hoc discipulis Dominus loquebatur, tunc non poterant uenire quo ille ibat, sed postea uenturi erant: isti autem nunquam, quibus prescius dixit, »In peccato uestro moriemini.« His autem auditis uerbis, quomodo solent carnalia cogitantes, et secundum carnem iudicantes, et totum carnaliter audientes et sapientes dixerunt:

»Nunquid interficiet semetipsum, quia dicit: Quo ego uado, uos non potestis uenire?« Stulta uerba et omnino insipientie plena; quid enim non poterant illo uenire, quo ille perrexisset, si interficeret semetipsum? Nunquid ipsi non erant morituri? Quid est ergo, »Nunquid interficiet semetipsum,« quia dixit,  »quo ego uado uos non potestis uenire,« si de morte hominis diceret, quis hominum non moritur? Ergo quo ego uado, dixit, non quo itur ad mortem, sed quo ibat ipse post mortem. Illis itaque non intelligentibus ista, respondit eis Dominus qui terram sapiebant.

»uos de deorsum estis.« Ideo terram sapitis, quia sicut serpens terram manducatis, terrenis pascimini, terrenis delectamini, terrenis inhiatis, sursum cor non habetis. »uos de deorsum estis, ego de supernis sum. uos de mundo hoc estis, ego non sum de hoc mundo.« Quomodo ergo non erat de hoc mundo, per quem factus est mundus, et semper ubique est? Sed omnes de mundo, sed prius mundus, postea homo. Sed Christus ante mundum, ante Christum  nichil, qui »in principio erat uerbum, et omnia per ipsum facta sunt : »sic enim erat ille de supernis. De quibus supernis? Ab ipso Patre, nichil illo superius, quia uerbum genuit equale sibi, ceternum sibi, unigenitum sibi, sine tempore, per quem conderet tempora. Ideo Christus ante omnes creaturas, et ante omnia tempora, quia de Patre ceternus Patri genitus est.

»uos de hoc mundo estis, ego non sum de hoc mundo. Dixi ergo uobis, quia moriemini in peccatis uestris.« Exposuit nobis quid intelligi uoluit, uos de hoc mundo estis; ideo quippe dixit, uos de hoc mundo estis, quia peccatores erant, quia iniqui erant, quia infideles erant, quia terrena sapiebant. Nunquid apostoli et sancti Dei de hoc mundo  non erant? Erant siquidem, quia de Adam nati sunt, sed ipsa ueritas de eis ait: »Ego elegi uos de mundo ,« id est, de carnali conuersatione, que mundi nomine in hoc loco significari uidetur. Quia ergo erant de mundo, facti sunt non de mundo, sed pertinere ceperunt ad eum, per quem factus est mundus. Isti autem remanserunt esse in mundo, quibus dictum est: »Moriemini in peccatis uestris.« Nemo dicat, de hoc mundo non sum. Quisquis es, o homo, de hoc mundo es, sed uenit ad te qui fecit mundum, et liberabit te de hoc mundo. Si delectat te mundus, semper uis esse immundus: si autem non delectat te hic mundus, iam tu eris mundus, et non audies quod Iudei audierunt:  »Moriemini in peccato uestro.« Et qui plus peccat, plus est in mundo, et plus est immundus. Et quanto se quis mundat a peccato, tanto se eleuat de mundo non esse. Merito audierunt Iudei, »moriemini in peccatis uestris,« quia non habere peccatum nullo modo potuistis, qui cum peccato nati estis. Sed tamen si in me, inquit, credideritis, quamuis cum peccato quidem nati estis, sed in peccato uestro morituri non estis. Adiunxit enim dicens: »Si non credideritis quia ego sum, moriemini in peccatis uestris.« Ergo si credideritis quia ego sum, non moriemini in peccatis uestris. Reddita spes est desperantibus, excitatio facta est dormientibus. Cordibus euigilauerunt, inde plurimi crediderunt, sicut Euangelii ipsius consequentia testatur, ubi ait:

 »Hec illo loquente, multi crediderunt.« In hoc ergo populo cui Dominus loquebatur, erant qui in peccato suo fuerant morituri, erant etiam qui in ipsum qui loquebatur, fuerant credituri, et ab omni peccato liberandi. Tamen hoc attendite quod ait Dominus Christus: »Si non credideritis quia ego sum, moriemini in peccato uestro.« Quid est, si non credideritis quia ego sum? quia nichil addidit, multum est quod commendauit. Dixit, ego sum, et non addidit quid, siue Christus, siue Filius Dei, siue ille quem prophete predixerunt, siue Saluator mundi, siue aliud aliquid quod de eo in Scripturis legitur. Multum est quod ait, Ego sum, quia dixerat Deus Moysi: »Ego sum qui sum.« Eodem modo uerbum essentie sempiterne usus est ad populum Iudeorum,  quo tunc ad Moysen per angelum in rubo flamme ignis, quem missurus erat ad liberandum populum suum . Quid est quod hic dixit: »Ego sum,« nisi, ille ipse qui tunc in angelo mittere Moysen seruum meum ad liberandum populum meum destinaui, ego ipse modo per meipsum ueni incarnatus, homo factus, liberare homines, quos creaui, qui perditi fuerant? Quidquid enim aliquando mutari potest uel in melius, uel in deterius, quodammodo ex eo quod fuit ante, incipit aliud esse, uel aliter esse quam fuit. Solus uero Deus semper idem est, immutabilis ueritas, immutabilis, sempiternus, immutabilis natura, immutabilis substantia, et quidquid de eo dici potest, semper idem est quod fuit et erit. Prorsus nichil aliud melius uideretur in  loco, in hoc uerbo quod ait Dominus: »Ego sum,« nisi, ego sum Deus, moriemini in peccato uestro. Sed illi semper terrena sapientes, et semper secundum carnem audientes et respondentes, quid ei dixerunt audiamus.

»Tu quis es?« Non enim cum dixisti, nisi credideritis quia ego sum, addidisti quis esses. Quis es, ut credamus? Et ille: »Principium.« Ecce quod est principium, mutari non potest, principium in se manet et innouat omnia. Principium cui dictum est: »Tu autem idem ipse es, et anni tui non deficient .« »Principium, ait, qui et loquor uobis.« Respondit, principium me esse credite, et addidit, qui et loquor uobis, id est quia humilis propter uos  factus, ad ista uerba descendi. Nam si principium, sicuti est, ita maneret apud Patrem, et non acciperet formam serui, et homo loqueretur hominibus, quomodo ei crederent, cum infirma corda intelligibile uerbum sine uoce, sed sensibilia uidere non possent? Ergo, inquit, credite me esse principium, quia ut credatis non solum sum, sed et loquor uobis. uerba Domini nostri Iesu Christi, que habuit cum Iudeis, ita moderant loquelam suam, ut ceci non uiderent, et fideles oculos aperirent. »Dicebant ergo Iudei: Tu quis es? Et ait: Principium qui et loquor uobis.« Quare se dicit Dominus iehsu principium? Quia omnia per ipsum facta sunt. Ipse enim est Dei sapientia, sicut Psalmista dicit: »Omnia in sapientia fecisti .« Si igitur omnia in sapientia  fecit Deus, id est, in Filio suo ceterno sibi et consubstantiali, Filius utique omnium principium est. Nunquid et Pater potest dici principium? Utique recte dicitur et Pater principium, non tamen duo principia, sicut Pater Deus, et Filius Deus, non tamen duo principia, sed unum principium faciendum est. Ergo et Spiritus sanctus principium est, non tamen tria principia, Pater et Filius et Spiritus sanctus, sed unum principium: sicut Pater Deus, Filius Deus, Spiritus sanctus Deus, non tamen tres dii, sed unus Deus: sicut Pater omnipotens, Filius omnipotens, Spiritus sanctus omnipotens, non tamen tres omnipotentes, sed unus omnipotens. Id enim quod Pater ad se est, Deus est: quod ad Filium est, Pater est. Quod Filius ad seipsum est, Deus est: et  quod ad Patrem est, Filius est: et Spiritus sanctus quod ad se est, Deus est: quod Patrem et Filium, Spiritus sanctus est, quia Patris et Filii Spiritus est, ex Patre et Filio procedens, unius substantie, potestatis et maiestatis cum Patre et Filio.

»Multa, inquit, habeo de uobis loqui et iudicare.« In alio loco uero dixit: »Ego non iudico quemquam ,« presentem ei ostendens aduentum, quo uenit saluare, non iudicare, quia uenerat ut saluaret mundum, non ut iudicaret mundum. Quod autem nunc dicit, »multa habeo de uobis loqui et iudicare,« iudicium futurum dicit. Ideo enim ascendit, ut ueniat iudicare uiuos et mortuos. Nemo iustius iudicabit, quam qui iniuste iudicatus est. Multa habeo, inquit, loqui et iudicare de uobis, sed  qui me misit, uerax est. uidete quemadmodum Patri det gloriam, equalis Filius Patri. Exemplum enim prebens nobis gloriam dare Deo, gloriam Dei querere, non nostram. Quasi diceret: O homo fidelis, si ego Filius Patris, equalis Patri, consubstantialis Patri, ceternus Patri, do gloriam ei a quo sum, quomodo tu superbus es apud eum cuius es seruus? Multa, inquit, habeo de uobis loqui et iudicare, sed qui me misit, uerax est. Tanquam diceret: Ideo uerum dico, quia Filius ueracis ueritas sum. Pater uerax est, Filius ueritas. Ait enim apertissime ipse Dominus. »Ego sum uia et ueritas et uita .« Ergo si Filius ueritas, Pater quid, nisi quod ait ueritas. Qui me misit, uerax est? Filius ueritas,  Pater uerax. Sicut a Patre Filius, ita a ueraci ueritas. Pater uerax est, sed non a ueritate: Filius ueritas, sed a Patre quia Filius a Patre, non a seipso, et ideo ait alio loco: »A meipso non ueni ,« id est, a meipso non sum. Pater utique uerax est, non a participando ueritati, sed generando ueritatem. Quia Pater genuit Filium, qui de ipso ait: »Ego sum uia et ueritas et uita.« Cum autem dixisset Dominus iehsu, »uerax est qui me misit,« non intellexerunt illi quod de Patre eis dicebat. Necdum enim habuerunt oculos cordis apertos, ut intelligere possent equalitatem ueracis et ueritatis.

»Dicebat ergo eis: Cum exaltaueritis Filium hominis, tunc cognoscetis quia ego sum, et a meipso facio nichil, sed sicut docuit me Pater, hec loquor.«  Quid est hoc? Nihil enim aliud uidetur dixisse, nisi eos post passionem suam cognituros quid esset. Procul dubio ergo uidebat ibi aliquos, quos ipse cum ceteris sanctis suis ante mundi constitutionem presciendo elegerat, post passionem suam esse credituros. Ipsi sunt illi, quos assidue commendamus, et ad imitationem cum magna exhortatione proponimus. Misso autem Spiritu sancto post Domini passionem et resurrectionem et ascensionem, cum miracula fierent in eius nomine, quem tanquam mortuum persequentes Iudei contempserunt, compuncti sunt corde. Et quem seuientes occiderunt, et cuius sanguinem seuiendo fuderunt, credendo biberunt illa tria millia, et illa quinque millia Iudeorum, quos ibi uidebat, quando dicebat: »Cum exaltaueritis Filium  hominis, tunc cognoscetis quia ego sum.« Tanquam diceret: Differo cognitionem uestram, ut impleam passionem meam, ordine uestro cognocetis qui sim. Non quia omnes tunc erant credituri, ex his qui audiebant, id est, post Domini passionem. Nam paulo ante dicit: Hec eo loquente, multi crediderunt in eum, et nondum tamen exaltatus erat Filius hominis. Exaltationem quippe dicit passionis, non glorificationis: crucis, non celi. Nam ibi exaltatus est, quando pependit in ligno, sed illa exaltatio, humiliatio fuit. Tunc enim factus est obediens Patri usque ad mortem, mortem autem crucis. Quapropter exaltauit illum Deus , etc. Altera exaltatio fuit, quando eleuatus est in cruce; altera, dum ascendit in celum. Illa humiliationis, ista glorificationis.  Exaltatio uero crucis oportebat impleri per eorum manus, qui postea fuerant credituri, quibus dicit: »Cum exaltaueritis Filium hominis,« addidit: »tunc cognoscetis quia ego sum.« Quid est ego sum, nisi unius substantie cum Patre? sicut ad Moysen superius diximus dictum esse: »Ego sum qui sum .« uerbo substantiali utitur de seipso Dominus, ut intelligatur eternam esse substantiam, et unam esse substantiam Patris et Filii. Tamen ne ipse intelligeretur Pater, continuo adiunxit: »Et a meipso facio nichil,« id est a meipso non sum. Quod autem addidit, »sicut docuit me Pater, hec loquor,« sensus altissimus est. Cor enim mundandum est, ut intelligatur quod ait, »sicut docuit me Pater, sic  loquor.« Non enim ita intelligendum est, quasi homo pater homini filio loqueretur, sed excellentius et sacratius. Aliter uero intelligendum est quod ait Euangelista : »In principio erat uerbum,« et aliter intelligendum, »uerbum caro factum est.« Aliter de Diuinitate Christi, in qua equalis est Deo Patri, aliter de humanitate eius, in qua consimilis est, nobis, cogitandum est. Non uno modo intelligendum est quod ait Dominus: »Ego et Pater unum sumus :« et illud quod dixit: »Pater maior me est .« Ergo non corporaliter cogitate, Pater locutus est Filio, quia incorporaliter Pater genuit Filium. Nec enim sic docuit, quasi indoctum genuerit, sed hoc est eum docuisse, quod est scientem genuisse. Et hoc est, docuit me Pater, quod scientem me genuit Pater. Si enim,  quod pauci intelligunt, simplex est natura ueritatis, hoc est Filio esse quod nosse. Ab illo ergo habet quod nouerit, a quo habet, ut sit, non ut prius ab illo esset, postea ab illo nosset, sed quemadmodum illi gignendo dedit, ut nosset. Quia simplicis, ut dictum est, nature ueritatis est esse, et nosse non est aliud atque aliud, sed hoc ipsum. Dixit ergo ista Iudeis, et addidit:

»Et qui me misit, mecum est.« Iam hoc et ante dixerat, sed rem magnam assidue commemorat, misit me, et mecum est. Si ergo tecum est, o Domine, non unus ab alio missus est, sed ambo uenistis. Et tamen cum ambo similes sint, unus missus est, alter misit: quoniam missio est incarnatio, ipsa incarnatio Filii tantum est, non et Patris. Misit itaque Pater Filium,  sed non recessit a Filio. Ergo, inquit, »qui me misit, non reliquit me solum.« Cuius auctoritate tanquam paterna incarnatus sum, mecum est, non me dereliquit. Quare me non dereliquit? »Quia ego que placita sunt ei, facio semper.« Ipsa est equalitas semper, non quodam initio et deinceps, sed sine initio, sine fine: Dei enim generatio non habet initium temporis, quia per genitum facta sunt tempora.



HOMILIA XXXuII. FERIA TERTIA POST Reminiscere.

 »In illo tempore, dixit iehsu turbis Iudeorum parabolam hanc: Homo quidam habuit duos filios,« et reliqua. Homo iste paterfamilias qui  duos filios legitur habuisse, omnipotens Deus est, paterfamilias et conditor duorum populorum. Prior filius, gentilis est populus, qui in Ne et filiis eius exordium sumpsit, qui prior dicitur, quantum ad antiquitatem pertinet: cui dedit Dominus per legem naturalem preceptum, ut operaretur uineam suam, dicens : »Quod tibi non uis fieri, alii ne feceris.« Et, »Omnia que uultis ut faciant uobis homines, et uos facite illis .« Ille quidem primum in uinea Domini laborare contempsit, sed postmodum in aduentu Domini penitentia commotus, ad opera iudicii conuersus est. Alter uero filius Iudaicus populus fuit, cui Dominus dans legem per Moysen, operari precepit in uineam suam.

 »Et respondit: Eo, Domine.« Ait enim: »Quia quecunque preceperit nobis Dominus, faciemus et obedientes ei erimus .«---»Et non iuit.« Quia cuncta que stabilia esse promisit, mentitus est.

»Quis ex duobus fecit uoluntatem Patris? Dicunt: Primus.« Sua sententia condemnantur Iudei. Primus etenim filius, id est gentilis populus, uoluntatem Patris fecit, qui primum quidem errauit, postmodum per penitentiam semetipsum correxit. Quidam autem interpretantur hanc parabolam non super duos populos, sed super iustos et peccatores. Publicani enim et peccatores, qui primum mandata Dei respuerunt, postea, predicante Ioanne, eum acceperunt, et baptismo illius sunt mundati. At contra scribe et Pharisei, qui de falsa iustitia sibi applaudebant,  dum baptismum Ioannis percipere despexerunt, inobedientes diuinorum preceptorum exstiterunt. Unde et Dominus in conclusione istius parabole subiunxit:

»Quia publicani et meretrices precedent uos in regno Dei.« Regnum Dei possumus intelligere sacram Scripturam, iuxta quod alibi dicit: »Auferetur a uobis regnum Dei, et dabitur genti facienti fructus eius .« Ad hoc regnum Dei publicani et meretrices, id est gentiles, precesserunt Iudeos.



HOMILIA XXXuIII. FERIA QUARTA POST Reminiscere.

 »In illo tempore, ascendens iehsu Hierosolymam, assumpsit duodecim discipulos suos  secreto, et ait illis: Ecce ascendimus Hierosolymam,« et reliqua. Crebro Dominus iam superius passionem suam predixerat, et tempus et locum et modum etiam sue passionis. Quid ergo est quod iterum repetit? Sed quia multa interlocutus fuerat, et poterat memoria sue passionis a mentibus discipulorum suorum elabi, ideo repetit sepius de contumelia passionis sue, ut et pararet animas illorum ad tentationem, ut uenientes Hierosolymam, tanto minus terrerentur, quanto sepius id a Domino predictum esse meminissent.

»Et accessit ad eum mater filiorum Zebedei cum filiis suis, adorans et petens aliquid ab eo.« Mater filiorum Zebedei, matertera fuit Saluatoris, mater uidelicet Iacobi et Ioannis. Quid autem pertinuit  ad hanc mulierem, ut cum audierat a Domino contumeliam et penam passionis, ab illo gloriam et dignitatem peteret filiis suis? Nihil enim predixerat de gloria regni, sed solummodo de supplicio passionis. Sed forsitan incitata est ad petendam dignitatem filiis suis, quod intellexerat sermonem Domini, quem dixit, quod post tertia die resurrecturus esset. Putabat enim iuxta, Iudeorum fabulam, quod Dominus post resurrectionem suam per mille annos esset regnaturus in terra corporaliter, et dignitatem terrenam suis electis esset distributurus. Hec ergo feruore muliebri incitata ad Dominum accessit, ut post resurrectionem suam daret filiis suis potestatem sedendi, unum a dextris, et alterum a sinistris.

 »Respondens autem iehsu, dixit: Nescitis quid petatis.« Mater quidem petierat, sed Dominus discipulos increpauit, quia intellexit per potentiam sue Diuinitatis petitionem, quam mater ei attulerat, ex suasione filiorum descendisse. Et nichil mirum est, si Dominus his duobus discipulis dicat, »Nescitis quid petatis,« cum de Petro apostolo euangelista dicat quia nesciebat quid diceret. »Potestis bibere calicem quem ego bibiturus sum?« Calicis nomine et baptismi, sicut alius euangelista ponit, passionem designat. Unde per Psalmistam dicitur : »Quid retribuam Domino pro omnibus que retribuit mihi? Calicem salutaris accipiam.« Et mox subiunxit quid esset calix salutaris, dicens: »Pretiosa in conspectu Domini mors sanctorum eius.« Baptismo etiam  plerumque passio designatur, sicut Dominus dicit: »Baptismate habeo baptizari ,« id, est passionem habeo sustinere. Interrogat ergo Dominus, si possent calicem bibere, quem ipse bibiturus erat, id est, si eamdem passionem possent ferre, quam ipse passurus erat pro illis. In quibus uerbis aperte ostendit, quia prius sustinetur supplicium, ac deinde peruenitur ad regnum.

»Calicem quidem meum bibetis,« id est, passionem meam sustinebitis. Quod querendum est, quomodo intelligatur. De Iacobo uero quod ipse Domini calicem biberit, nulla dubitatio est, quia ab Herode capite truncatus est. De Ioanne uero dubium est, cum ipse per martyrii penam uitam hanc non finierit. Sed ipse licet per effusionem sanguinis de hoc  seculo non transierit, tamen calicem ipse Saluatoris bibit. Quia ipse a Domitiano impiissimo imperatore in feruentis olei dolium missus, et uenenum ante principem bibit, et illesus permansit, necnon etiam cum reliquis apostolis flagellatus legitur. Et licet per penam et effusionem, sanguinis uitam non transierit, tamen calicem passionis bibit, quia animus et uoluntas illius ad passionem perferendam semper paratus fuit.

»Sedere autem ad dexteram meam siue ad sinistram, non est meum dare uobis.« Considerandum quod dicit, »non est meum dare uobis.« uobis uidelicet superbis et cupidis uane glorie. Et est sensus: Regnum Dei non est dantis, sed accipientis. Non enim possunt accipere regnum Dei tales quales  uos estis, sed quales uos esse debetis. »Non est meum dare uobis,« id est superbis et elatis. Estote ergo uos primum humiles, et sic ad dignitatem regni peruenietis. Preparate uos tales, ut sitis apti regno celorum. uolunt autem quidam doctores concessum esse his discipulis quod petierant, ut unus sederet ad dexteram Domini, et alter etiam ad sinistram. Cum enim Iacobus per decollationem martyrii celestia regna penetrauit, quasi ad dexteram Domini sedit. Quia Ioannes euangelista per multum tempus ultra ceteros apostolos ad annos plurimos perdurauit, quasi ad sinistram illius sedit. Per sinistram enim presens uita designatur, per dexteram autem celestis beatitudo significatur, sicut in Canticis canticorum  dicitur: »Leua eius sub capite meo, et dextera illius amplexabitur me .«---»Sed quibus paratum est a Patre meo.« Humilibus uidelicet et mitibus, audientibus me dicentem: »Discite a me, quia mitis sum et humilis corde .«

»Et audientes decem, indignati sunt de duobus fratribus.« Et illi carnaliter petierunt, et isti carnaliter indignati sunt. Et tamen apostoli non contra matrem indignantur, que filiorum petitionem attulit, sed contra filios: quia intellexerunt istam petitionem ex uoluntate filiorum processisse. Dominus autem mitis et humilis, nec matrem arguit cupiditatis, nec apostolos arguit inuidie et liuoris, sed utrisque proponit exemplum humilitatis, dicens illum potius maiorem esse in regno celorum, quicunque se inferiorem  prebuerit obsequio.

»Scitis quia principes gentium dominantur eorum, et qui maiores sunt, potestatem exercent inter illos.« Proponit Dominus exemplum de gentibus, quarum principes exercent potestatem inter eos. Et illo proposito, subiunxit:

»Non ita erit inter uos,« id est, non similiter contendetis de principatu et gloria, sicut gentes.

»Sicut non uenit Filius hominis ministrari, sed ministrare.« Hoc est, non uenit Filius hominis ut in hoc mundo honores et dignitates quereret, sed ut ipse potius aliis ministraret. Proponit Dominus semetipsum in exemplum humilitatis. Quid ministrauit Dominus apostolis suis? uictum et uestimentum, et  cetera necessaria corporis, et predicationem uerbi diuini, et ad ultimum in tantum se humiliauit, ut crucem et passionem pro eis subiret, hoc etiam et nobis ministrauit. Unde et Dominus dicit: »Et dare animam suam redemptionem pro multis.« Non dixit pro omnibus, sed pro multis, quia uidelicet Dominus pro omni genere humano licet crucem subiret, his duntaxat eius passio profuit, qui eodem spiritu renati sunt ad uitam, quo ille conceptus est in utero matris.



HOMILIA XXXIX. FERIA QUINTA POST Reminiscere.

 »In illo tempore, dixit iehsu turbis Iudeorum: Non possum ego a meipso facere quidquam,  sed sicut audio, iudico.« Fortasse ideo dixit, »non possum a meipso facere quidquam,« quasi dixisset, a meipso non sum, sed a Patre. Pater enim a nullo alio est, Filius autem a Patre est, et reliqua. »Ideo dixit, sicut audio, iudico,« quia unum opus est Patris et Filii et Spiritus sancti. Sicut audit iudicat. Audiet uidelicet per unitatem substantie et proprietatem scientie. Non iudicat a semetipso, quia non est a semetipso. Pater quippe solus de alio non est, Filius a Patre genitus est, ut diximus. Ab ipso enim audiet Filius, a quo genitus est, quia non est a seipso, sed ab alio a quo genitus est. A quo illi est intelligentia, ab illo utique et scientia. Ab illo igitur audientia, que nichil est aliud quam scientia. Potest quoque hoc  ipsum quod dixit, »sicut audio, iudico,« de humanitatis natura intelligi, quam Dei Filius ex uirgine sumpsit. Cum ageretur de resurrectione animarum, non dicebat audio, sed uideo. »Sicut audio, iudico, et iudicium meum iustum est.« Unde est iudicium hominis? Quia sequitur: »Non quero uoluntatem meam, sed uoluntatem eius qui misit me.« Ista missio incarnatio est Christi, que ad hoc facta est, ut paterna uoluntas in salute humani generis per eum efficeretur. uidetur enim in hoc loco, ex his uerbis Saluatoris nostri, uelle eum insinuare nobis duas naturas in se esse, et ueram habere animam, in qua sola uoluntas est. Que enim tanta coniunctione commista est Diuinitati, ut tota uoluntas in ea spiritualis fuit, sed tamen non animalis, id est carnalis. Nam  consequenter subiunxit:

»Si ego testimonium perhibeo de meipso, testimonium meum non est uerum.« Nam sicut in consequentibus dixit: »Si glorifico meipsum, gloria mea nichil est: sed qui misit me Pater, ipse me glorificat .« Sed hic dictum est: »Si ego testimonium perhibeo de meipso, testimonium meum non est uerum .« Et paulo post: »Qui me misit Pater, ipse testimonium perhibet de me .« Nunc in se naturam hominis demonstrans, nunc in Dei maiestate equalem se significat Patri, nunc unitatem sibi Diuinitatis cum Deo Patre uindicans, nunc fragilitatem humane carnis ostendens, nunc doctrinam suam se non dicere suam, nunc uoluntatem suam se non querere, nunc testimonium suum uerum  non esse, nunc uerum esse significans. Nam hic ait: »Si ego testimonium perhibeo de meipso, testimonium meum non est uerum.« Et paulo post: Etsi ego testimonium perhibeo de me, uerum est testimonium meum. Quomodo ergo non est uerum testimonium eius, nisi secundum fragilitatem carnis? Nam et illud quod dixit: »Non ueni facere uoluntatem meam .« Et, Filius a se nichil potest facere, et alia multa huiusmodi, que omnia non infirmant Filium neque decipiunt, nec a Patre disiungunt. Si quidem et hec ideo sunt posita, ut uera eius reluceat humanitas, sicut ex his: »Ego in Patre et Pater in me .« Et iterum: »Ego et Pater unum sumus .« Et: »Qui me uidet, uidet et Patrem .« Et: »Sicut Pater suscitat  mortuos et uiuificat, ita et Filius quos uult uiuificat,« uera eius Diuinitas approbatur. Quia uoluntas Patris et Filii, una operatio, una denique gratia, eademque gubernatio est. Sed magister gentium docet ista, scribens: »Gratia uobis et pax a Deo Patre nostro et Domino Iesu Christo .«

»Alius est qui testimonium perhibet de me.« In sequentibus ostendit quis sit ille alius qui testimonium perhibet de se, ubi ait: »Qui misit me Pater, ipse testimonium perhibet de me .« Testimonium Patris est de Filio in baptismo, ubi uox facta est de celo: »Hic est Filius meus dilectus, in quo mihi bene complacui .« Simile quoque testimonium in monte sancto perhibuit Pater, audientibus  tribus discipulis de Filio suo. »Et scio quia testimonium eius uerum est.« Omne uerum, a ueritate uerum est. Deus enim ueritas est. Et quidquid uerum est, a Deo uerum est: atque hic testimonium dixit quid sit. »Opera, , que ego facio, testimonium perhibent de me.« Deinde adiunxit: »Et testimonium perhibet de me, qui misit me Pater.« Ipsa que opera fecit, a Patre se accepisse dicit. Testimonium ergo perhibent opera, testimonium perhibet Pater, qui misit eum. Perhibuit Ioannes testimonium de Christo, tanquam lucerna, non ad sanandos amicos, sed ad confundendos inimicos. Iam enim antea predictum erat a persona Patris: »Paraui lucernam Christo meo. Inimicos eius induam confusione, super ipsum autem efflorebit sanctificatio mea  .« Esto tanquam in nocte positus, attendisti in lucernam et miratus es lucernam, et exsultasti ad lucem lucerne. Sed illam lucernam dicit esse solem, in quo exsultare debeas. Et quamuis ardeat in nocte, diem te iubet exspectare. Non ergo quia illius hominis testimonium non erat opus. Nam ut quid mitteretur, si non erat opus? Sed ne in lucerna maneat homo, et lumen lucerne sibi sufficere arbitretur, ideo nec Dominus lucernam illam superfluam dicit fuisse, nec tamen dicit in lucerna debere remanere. Scrutamini inquit, Scripturam, in qua uos putatis uitam eternam habere. Ipsa testimonium perhibet de me, et non uultis uenire ad me, ut uitam habeatis. Quid uos putatis habere in Scriptura uitam eternam? Ipsum interrogate, cui perhibet  testimonium, et intelligite que sit uita eterna. Et quia propter Moysen uidebantur repudiare Christum, tanquam de alia lucerna. Omnes enim homines lucerne, quia et incendi possunt et exstingui. Et lucerne quidem cum sapiunt lucent, et spiritu feruent. Nam et si ardebant, exstincte sunt et iam putent. Permanserunt enim serui Dei lucerne bone ex oleo misericordie illius, non ex uiribus suis: gratia quippe Dei, gratuita illa, oleum lucernarum est. Plus enim illis omnibus laboraui, ait quedam lucerna. Et ne uiribus suis ardere uideretur, adiunxit: Non ego autem, sed gratia Dei mecum. Omnis propheta ante Domini aduentum lucerna est, de quo dicit Petrus apostolus . Habeamus certiorem propheticum sermonem, cui bene facitis, intendentes quemadmodum  lucerne lucent in obscuro loco, donec dies lucescat, et lucifer oriatur in cordibus uestris. Lucerna itaque propheta est, et omnis prophetia est una magna lucerna. Quid apostoli? nonne lucerne? Etiam ipsi lucerne plane. Solus enim ille non lucerna. Non enim accenditur et exstinguitur, sed est »lux uera, que illuminat omnem hominem uenientem in hunc mundum .« De Ioanne dicitur: »Non erat ille lumen, sed ut testimonium perhiberet de lumine .« De Christo autem: »Erat lux uera, que illuminat omnem hominem uenientem in hunc mundum.« Quid est quod de apostolis ipsa ueritas ait: »uos estis lux mundi,« et de Ioanne euangelista: »Non erat ille lumen?« Nec Ioannes per se erat lucerna, nec  apostoli per se lumen, sed a lumine Christo ille lucerna, et illi illuminati, qui est sol uerus, oriens in corde credentium.

»Ego autem habeo testimonium maius Ioanne. Opera enim que dedit mihi Pater, ut perficiam, ipsa opera que ego facio, testimonium perhibent de me, quia Pater me misit. Et qui misit me Pater, ipse testimonium perhibuit de me.« Superius dixit, »testimonium non accipio ab homine,« hic causam dixit, quare ab homine testimonium non accepisset, quia habet testimonium Patris, et operum testimonium, sed habet maius quam sunt hominum. Ergo hec missio, incarnatio est Christi: incarnatio uero Christi, redemptio est nostra: redemptio uero nostra, est in ipsa ueritate, que ait: »Ego ueni ut uitam habeant, et abundantius habeant .«  Subiunxit uero huic testimonio Patris, de ipso Patre quod Iudei, uel magis omnes infideles excecatis mentibus ueritatem Diuinitatis non possunt accipere, dicens:

»Neque enim uocem eius audistis unquam, neque speciem eius uidistis, et uerbum eius non habetis in uobis manens.« Dicit Apostolus: »Non enim auditores legis iustificati sunt, sed factores uerbi Dei ,« id est, Filius Dei non manet in illorum cordibus, quia non seruant que audiunt. Quod uero ait: »neque uocem eius audistis, neque speciem uidistis,« in hoc ostendit substantiam Diuinitatis incomprehensibilem et inuisibilem, et uocem eius non carnalibus audire potuisse auribus, sed spirituali  intelligentia per gratiam sancti Spiritus intelligere uel amare, secundum quod unicuique datum erit. Scrutamini Scripturas, quia uos putatis in ipsis uitam eternam habere. Et »ille sunt que testimonium perhibent de me, et non uultis uenire ad me, ut uitam habeatis.« »Non uultis uenire,« id est, non uultis credere, quia sine fide impossibile est Deo placere. uenire nostrum ad Christum, id est, credere uerum illum Filium Dei, et ueram nos per illum habere salutem. Omnis enim Scriptura sancta testimonium perhibuit Christo, siue per figuras, siue per prophetas, siue per angelorum ministeria. Ergo et Moyses testimonium perhibuit Christo, Ioannes testimonium perhibuit Christo, et ceteri prophete et apostoli perhibuerunt testimonium Christo. His omnibus  testimoniis proponit operum suorum, quia per illos non nisi Deus perhibuit testimonium Filio suo.

»Claritatem ab hominibus non recipio,« id est, laudem humanam non quero, quia »non ueni ministrari, sed ministrare ,« id est, non ueni ut honorem ab hominibus acciperem carnalem, sed ut honorem hominibus darem spiritualem.

»Sed cognoui uos, quia dilectionem Dei non habetis in uobis.« Ideo dilectionem Dei non habuerunt, quia non crediderunt in eum, quia non uenit facere uoluntatem suam, sed uoluntatem eius qui misit illum. Ideo subiunxit:

»Ego ueni in nomine Patris mei, et non accepistis me,« id est, non credidistis in me, qui ideo ueniebam  in mundum ut glorificaretur nomen Patris. »Si alius uenerit in nomine suo, illum accipietis.« Quis est qui uenit in nomine suo, nisi ille qui gloriam propriam querit, et non alius qui misit illum? Quis est quem accepturi erant Iudei, nisi Antichristum qui uenturus est gloriam querere propriam? Et hoc erit illis pena peccati, quia noluerunt ueritati credere, et credent mendacio.

»Quomodo potestis uos credere, qui gloriam ab inuicem accipitis, et gloriam que est solo Deo, non queritis?« Considerandum intentius quanta sit iactantie et humane laudis ambitio malum, pro quo ipsa ueritas ait, credere non posse quosdam, quod secularis glorie cupidi erant. Quid est humane laudis cupiditas, nisi superne mentis elatio? uult de se  estimari, quod in se habere non studet. Alter interius, alter foras uideri desiderat. Humilitas uero gloriam querit a solo Deo, superbia ab hominibus. Inde Ioannes Baptista ab ipsa ueritate tam excellenter laudatus est, ut non esset arundo uento agitata, quia non humane laudis, nec odiose uituperationis aura flante flexibilis fuit, ideo gloriam non quesiuit humanam.

»Nolite putare quia ego accusaturus sim uos apud Patrem. Est qui accusat uos Moyses, in quo uos maxime speratis.« Ideo non accuso, quia non ueni damnare, sed saluare. Moyses uero accusat, quia increduli estis uoci illius. »De me ille scripsit,« dum ait : Prophetam uobis suscitabit Dominus Deus de fratribus uestris, tanquam me, ipsum  audietis. Quid uero sequatur attendite: Erit, omnis anima que non obedierit prophete illi, exterminabitur de populo Dei. Si autem illius litteris non creditis, quomodo meis uerbis credetis? Quidquid enim lex et prophete scripserunt, per omnia Christum uenturum esse designabant. Si enim Iudei legi uel prophetis credidissent, utique et Christo.



HOMILIA XL. FERIA SEXTA POST Reminiscere.

 »In illo tempore, dixit iehsu discipulis suis, et turbis Iudeorum parabolam hanc: Homo quidam erat paterfamilias, qui plantauit uineam, et reliqua.« Scribe et Pharisei, qui superius Domino dixerant: In qua potestate hec facis? audiunt  per occultas parabolas, quod per apertum sermonem non merebantur audire. Omnipotens etenim Deus Pater, conditor et gubernator familiarum suarum est. uinea illius, domus Isrelitica est. Hoc enim nomine solet appellari eadem gens in sacro eloquio, sicut Isaias dicit : »Cantabo dilecto meo canticum patruelis mei uinee sue.« uinea facta est mihi in loco uberi, etc., usquequo dixit: uinea Domini sabaoth, domus Isrel est. Et Psalmista ait: »uineam de Aegypto transtulisti .« Omnipotens ergo Deus uineam plantauit, quia eiectis de terra promissionis habitatoribus suis Chanameis, in eamdem gentem Isreliticam collocauit. »Et sepem circumdedit ei,« id est muros urbium et custodiam  angelorum. »Et fodit in ea torcular.« Torcular significat altare. Quoniam sicut in torculari uue exprimuntur, ita et in altari sanguis hostiarum et uictimarum effundebatur. uel per torcular, passionem sanctorum prophetarum debemus intelligere, quo nomine solet passio sanctorum designari. Unde quosdam psalmos pro torcularibus inuenimus pretitulatos, in quibus sanctorum passio commemoratur. »Et edificauit turrim.« Turrim, id est templum illud augustissimum, quod Dominus in medio Ierusalem edificauit, primum per Salomonem, deinde reparauit per Esdram et Nehemiam, et ad ultimum per Iudam et fratres eius. »Et locauit eam agricolis,« id est commendauit eam scribis et Phariseis, ut fructum bonorum operum ex lege reportarent.  »Et peregre profectus est.« Non mutatione locorum, quia Deus ubique est, et nusquam abest, quia sicut per Ieremiam dicit : Deus appropinquans est, et non de longe: sed abiisse dicitur, quia cultoribus uinee operandi arbitrium sue uoluntatis reliquit.

»Cum autem tempus fructuum appropinquasset, misit seruos suos ad agricolas, ut acciperent fructus eius.« Tempus fructuum, tempus est bonorum operum reddendorum. Misit seruos suos ad agricolas, Aaron uidelicet et Moysen.

»Et agricole, apprehensis seruis eius, alium ceciderunt.« Ceciderunt etenim Moysen et Aaron, licet non uerberibus, sed tamen moribus et uerbis. Nam etiam eos lapidare uoluerunt. Et in Psalmo legimus:  »Et uexatus est Moyses propter eos, quia exacerbauerunt spiritum eius .« Ceciderunt etenim Dauid quando dixerunt: »Non est nobis pars in Dauid, neque hereditas in filio Isai .« Alios etiam prophetas quosdam occiderunt, quosdam uero lapidauerunt.

»Iterum misit alios seruos plures prioribus.« Serui qui secundo mittuntur, chorum prophetarum significant. »Et fecerunt illis similiter,« id est, quosdam lapidauerunt, sicut Naboth: quosdam ceciderunt, sicut Isaiam, secantes cum serra lignea: quosdam uerberauerunt, sicut Ieremiam.

»Nouissime autem misit ad eos filium suum, dicens: uerebuntur forsitan filium meum.« Dubitatiue loquitur Dominus; non ut ipse aliquid dubitet,  in quo summa scientia est, sed Dominus dubitatiue loquitur, cum nostra infidelitas increpatur:

»Agricole autem uidentes filium, dixerunt intra se: Hic est heres. uenite, occidamus eum.« Ex hoc loco datur intelligi, quod Iudei non per ignorantiam, sed per inuidiam Christum occiderunt. Quando enim dixerunt: »Totus mundus post eum abiit ,« intelligebant eum illum esse, de quo per prophetam dicitur: »Postula a me, et dabo tibi gentes hereditatem tuam .« Putabant ergo quod, illo interfecto, hereditatem eius ad se transferre possent, hoc est doctrinam eius de cordibus gentium auferre, et iustitiam suam, que ex lege erat, cordibus eorum inserere.

 »Et apprehensum eum, eiecerunt extra uineam, et occiderunt,« quia Dominus extra portam passus est. uel extra uineam eiecerunt illum, et occiderunt, hoc est primum, a cordibus suis eiecerunt per infidelitatem, et postmodum illum occiderunt.

»Cum ergo uenerit dominus uinee, quid faciet agricolis illis?« Interrogat Dominus scribas et Phariseos, quid facturus sit paterfamilias adueniens illis agricolis, non ut ignoret quid facturus sit, sed ut ipse ex sua responsione eos conuincat. Sua enim sententia conuicti sunt, quod scilicet propter suam negligentiam notitia Scripturarum ad gentiles esset transferenda.

»Aiunt illi: Malos male perdet, et uineam suam locabit aliis agricolis,« id est, notitiam Scripturarum  gentibus, qui reddant ei fructum temporibus suis, id est, qui fructum bonorum operum in suis temporibus reddant.

»Dicit illis iehsu: Nunquam legistis in Scripturis: Lapidem quem reprobauerunt edificantes, hic factus est in caput anguli?« Quos superius appellauit agricolas et uinitores, hos modo appellat edificantes, scribas uidelicet et Phariseos. Non quod edificantes essent, sed quia populum exemplis et doctrina edificare debuissent. »Lapidem tunc reprobauerunt,« id est Christum, quando dixerunt: »Nolumus hunc regnare super nos ;« et hunc nescimus unde sit. Sed lapis »factus est in caput anguli.« Angulus duos parietes nectit, et Christus factus est in caput anguli, qui duos populos ex  diuerso uenientes coniunxit in semetipso, faciens pacem his qui prope erant, et his qui longe. »A Domino factum est istud.« Hoc autem a Domino totum factum est. Ut enim ille lapis unitate sua duos parietes coniungeret, hoc est, ut duos populos in una Ecclesia coniungeret, non id humanarum uirium fuit, sed diuine uirtutis. Et est sensus: Quomodo implebitur Psalmiste prophetia, nisi me respuatis et crucifigatis? »Et est mirabile in oculis nostris.« Hoc enim mirabile est, ut de duobus populis efficeretur una Ecclesia. Ideo dico uobis, quia hec parabola ad uos pertinet.

»Dico uobis, quia auferetur a uobis regnum Dei, et dabitur genti facienti fructus eius.« Regnum Dei, scientiam diuinarum Scripturarum appellat.  »Auferetur a uobis regnum Dei,« id est scientia Scripturarum, et remanebit uobis sola ariditas littere. »Et dabitur genti,« id est gentili populo, facienti fructus eius, uidelicet opera illius.

»Et qui ceciderit super lapidem istum, confringetur.« Aliud est super lapidem cadere, et aliud sub lapide. Super lapidem cadit, id est super Christum, qui peccando illum offendit, spem tamen uenie per penitentiam habendo. Quicunque enim Christum negauerit, super illum cadit, hoc est animaduersio diuina super eum irruit, et penitus conteret eum, ut non remaneat ex eo testa, unde aqua hauriri possit. Potest et aliter intelligi. In presenti peccatores super lapidem cadunt, qui confringuntur  per penitentiam. Lapis autem super eos in die iudicii cadet, quia Dominus iehsu cum omnibus uirtutibus superius ad iudicium ueniet.

»Et cum audissent principes sacerdotum et Pharisei parabolas eius, cognouerunt quod de ipsis diceret.« Licet duri corde essent scribe et Pharisei, et licet in Christum credere noluissent, aperte tamen intelligebant parabolas eius ad se pertinere. Et ideo querebant eum tenere, sed timuerunt turbas, quia sicut prophetam eum habebant. Intuenda est mobilitas uulgi. Quem enim nunc sicut prophetam habent, postmodum in eius passione sunt clamaturi, dicentes: »Reus est mortis ,« et, »Crucifige, crucifige talem,« suadentibus uidelicet scribis et Phariseis.



HOMILIA XLI. SABBATO POST Reminiscere.


 »In illo tempore, dixit iehsu discipulis suis: Homo quidam habuit duos filios, et dixit adolescentior ex illis patri: Pater, da mihi portionem substantie que me contingit,« et reliqua. Murmurantibus de peccatorum susceptione scribis et Phariseis, tres ex ordine parabolas Saluator posuit: duabus primis, de quibus disputandum est, quantum ipse cum angelis de penitentium salute gaudeat, insinuans; tertia uero, que sequitur, non suum tantummodo suorumque gaudium demonstrans, sed et inuidentium murmur reprehendens. Homo itaque qui duos filios habuisse dicitur, Deus Pater intelligitur,  duorum uidelicet genitor populorum, et quasi duarum generis humani stirpium auctor atque creator. Maior enim filius eos, qui in unius Dei permansere cultura: minor eos, qui usque ad colenda idola, Deum deseruere, significat. Pars substantie, que minori filio contigit, ipse sensus in homine rationalis est. uiuere enim, intelligere, meminisse, ingenio alacri excellere, diuini substantia muneris est, quam minor filius expetit a patre, cum homo sua potestate delectatus, per liberum sese arbitrium regere, atque a Domino quesiuit exire conditore. Diuisitque illis substantiam, fidelibus scilicet sue gratie protectionem, quam desiderabant, impertiendo: infidelibus uero naturalis solum ingenii, quo contenti erant, beneficium concedendo.

 »Et non post multos dies congregatis omnibus, adolescentior filius peregre profectus est in regionem longinquam. Et ibi dissipauit substantiam suam, uiuendo luxuriose.« Longe profectus est, non locum mutando, sed animum. Quanto ecce nunc quisque plus in prauo opere delinquit, tanto a Dei gratia longius recedit. Quod non post multos dies dixit factum, ut congregatis omnibus proficisceretur peregre in regionem longinquam, quia non multo post institutionem humani generis, placuit anime per liberum arbitrium ferre secum quamdam uelut potentiam nature sue, et deserere eum a quo condita est, preuidens uiribus suis, quas uires tanto consumit citius, quanto eum deseruit a quo  date sunt. Itaque hanc uitam prodigam uocat, amantem profundere substantiam atque spatiare pompis exterioribus, intus inanescentem, cum ea quisque sequitur que ab illa procedunt, relinquit eum qui sibi est interior.

»Et postquam omnia consummasset, facta est fames ualida in regione illa.« Omnia que dissipauit, ornamenta nature que consumpsit significant. Fames in regione longinqua, indigentia uerba ueritatis est in obliuione Creatoris, de qua dictum est in Prophetis, quia »mittet Dominus famem in terra, non famem panis, neque sitim aque, sed audiendi uerbum Dei .«

»Et ipse cepit egere, et abiit, et adhesit uni ciuium regionis illius.« Merito egere cepit, qui  thesauros sapientie Dei, diuitiarumque celestium altitudinem dereliquit. Unus autem ciuium regionis illius, cui ille egens adhesit, utique ille qui concupiscentiis terrenis merito sue peruersitatis prepositus, princeps huius mundi a Domino uocatur. Et de quo Apostolus: »Deus, inquit, huius seculi excecauit mentes infidelium .« »Et misit illum in uillam suam, ut pasceret porcos.« In uillam mitti, est substantie mundi et cupiditati seculari subiugari. De qua in alia parabola quidam spirituales epulas, ad quas inuitabatur, fastidiens, dixit: »uillam emi, et necesse habeo exire et uidere illam .« Porcos uero pascere, est ea quibus immundi spiritus gaudeant operari.

 »Et cupiebat implere uentrem suum de siliquis, quas porci manducabant.« Silique quibus porcos pascebat, sunt doctrine seculares sterili suauitate resonantes, de quibus laudes idolorum fabularumque ad deos gentium uario sermone atque carminibus perstrepunt, quibus demonia delectantur. Unde cum iste saturari cupiebat, aliquid solidum et rectum, quod ad beatam uitam pertineret, inuenire uolebat in talibus, et non poterat. Hoc est enim quod ait: »Et nemo illi dabat.«

»In se autem reuersus,« iam scilicet ab eis, que forinsecus frustra illiciunt et seducunt, in conscientie interiora reducem faciens intentionem suam, dixit: »Quanti mercenarii in domo patris mei abundant panibus, ego autem hic fame pereo.«  Unde hoc scire poterat, in quo tanta erat obliuio Dei, sicut in omnibus idololatris fuit, nisi quia ista recogitatio iam resipiscentis est, cum Euangelium predicaretur? Mercenarii ergo patris abundant panibus, quia qui future mercedis intuitu digna operari satagunt, quotidianis superne gratie reficiuntur alimoniis. At uero fame pereunt, qui extra patris edes positi, uentrem cupiunt implere de siliquis, id est qui sine fide uiuentes, uitam beatam inanis philosophie studiis inquirunt. Sicut enim panis, qui cor hominis confirmat, uerbo Dei, quo mentem reficiat, assimilatur: ita siliqua  seculari sapientie non immerito  comparatur, cuius sermo facundie plausu sonorus, sed uirtute utilitatis est uacuus.

»Surgam et ibo ad patrem meum, et dicam illi: Pater, peccaui in celum et coram te.« Quam misericordem piumque nouerat patrem, qui offensus a filio, patris non dedignatur audire uocabulum? »Surgam« ergo, inquit, quia me iacere cognoui, »et ibo,« quia longe recessi: »ad patrem meum,« quia sub principe porcorum miserabili egestate tabesco. »Peccaui« autem »in celum coram« spiritibus angelicis sanctisque animabus, in quibus significat sedem esse Dei. »Coram« uero, in ipso conscientie interioris conclaui, qua Dei solius oculi penetrare ualebant.

»Etiam non sum dignus uocari filius tuus, fac me sicut unum de mercenariis tuis.« Ad filii quidem  affectum, qui omnia que patris sunt, sua esse non ambigit, se aspirare nequaquam presumit, sed mercenarii statum, iam pro mercede seruiturus, desiderat. uerum ne hunc quidem, nisi paterna dignatione, se mereri posse testatur. Ubi sunt ergo Pelagianiste, qui sua seruitute saluari posse confidunt, contra apertissimam sententiam que ait, »Sine me nichil potestis facere?« 

»Et surgens, uenit ad patrem suum.« uenire ad patrem, est in Ecclesia constitui per fidem, ubi iam possit esse peccatorum legitima et fructuosa confessio. »Cum adhuc autem longe esset,« et antequam intelligeret Deum, sed tamen cum iam pie quereret, »uidit illum pater ipsius.« Impios enim et superbos  conuenienter non uidere dicitur, tanquam ante oculos eius non habere. Ante oculos enim haberi, non, nisi qui diliguntur, dici solent. »Et misericordia motus est, et accurrens cecidit super collum eius.« Non enim Pater unigenitum Filium suum deseruit, in quo usque ad nostram longinquam etiam peregrinationem cucurrit atque descendit, quia »Deus erat in Christo, mundum reconcilians sibi .« Et ipse Dominus ait: »Pater in me manens, ipse facit opera .« Quid est autem cadere super collum eius, nisi inclinare et humiliare in amplexum eius brachium suum? Et brachium Domini cui reuelatum est? Quod est utique Dominus noster iehsu Christus. »Et osculatus est eum.« Consolari uerbo gratie Dei ad spem indulgentie peccatorum,  hoc est, post longa itinera remeantem a patre mereri osculum caritatis.

»Dixitque ei filius: Pater, peccaui in celum et coram te, iam non sum dignus uocari filius tuus.« Incipit iam peccata constitutus in Ecclesia confiteri, nec dicit omnia que dicturum se esse promiserat, sed usque ad illud: »Non sum dignus uocari filius tuus.« Hoc enim uult fieri per gratiam, quod se indignum esse per merita fatetur. Non addidit, quod nulla meditatione dixerat: »Fac me sicut unum de mercenariis tuis.« Cum enim panem non haberet uel mercenarius esse cupiebat, quod post osculum patris generossissimi iam dedignatur. Intellexit namque inter filium, et mercenarium, et seruum,  non minimam esse distantiam: seruum uidelicet esse eum, qui adhuc metu gehenne siue presentium legum, se a uitiis temperat: mercenarium, qui spe atque desiderio regni celorum; filium, qui affectu boni ipsius atque amore uirtutum. In quarum uirtutum trium consummatione, beatus Apostolus omnem salutis summam concludens: »Nunc, inquit, manent fides, spes, caritas; tria hec; maior autem horum est caritas ;« fides namque est, que futuri iudicii ac suppliciorum metu, uitiorum facit contagia declinare. Spes, que, mentem nostram de presentibus euocans, uniuersas corporis uoluptates celestium premiorum exspectatione contemnit. Charitas, que nos ad amorem Christi, ad spiritualium uirtutum fructum mentis ardorem succedens, quidquid  illis contrarium est, toto facit odio detestari. Unde prodigus iste, postquam in semetipsum reuersus, dire famis supplicia formidabat, uelut iam seruus effectus, etiam mercenarii statum de mercede iam cogitans, concupiscit: sed eum pater accurrens, non contentus minora concedere, utriusque gradus sine dilatione transcursu, pristine filiorum restituit dignitati: nec de mercede conductoris, sed de hereditate fecit cogitare parentis.

»Dixit autem pater ad seruos suos: Cito proferte stolam primam, et induite illum.« Stola prima est uestis innocentie, quam homo conditus accepit, sed male persuasus amisit, quando post culpam preuaricationis cognouit se esse nudum, gloriaque immortalitatis perdita, pelliceum, hoc est mortale sumpsit indumentum.  Serui qui eam proferunt, reconciliationis predicatores sunt. Proferunt enim stolam primam, quando mortales terrenosque homines ita sublimandos asseuerant, ut non solum ciues angelorum, sed heredes Dei, et coheredes sint Christi futuri. »Et date annulum in manu eius, et calceamenta in pedes.« Annulus est uel sincere fidei signaculum, qua cuncta promissa in credentium cordibus certa impressione signantur, uel nuptiarum pignus illarum, quibus Ecclesia sponsatur. Et bene annulus in manu datur, ut per opera fides clarescat, et per fidem opera firmentur. Calceamenta autem in pedes, officium euangelizandi denuntiat, ut cursus mentis ad celestia tendens, a terrenarum contagione rerum inuiolata seruetur et munda, priorumque munitus  exemplis, super serpentes et scorpiones securus incedat. Manus igitur et pedes, id est opus ornantur: manus, ut recte uiuamus; pedes, ut ad eterna gaudia properemus. »Non enim habemus hic manentem ciuitatem, sed futuram inquirimus .«

»Et adducite uitulum saginatum et occidite.« uitulus saginatus, ipse idem Dominus est, sed secundum carnem. Et bene saginatus, quia caro eius a Deo spirituali est optima uirtute diffusa, ut pro totius mundi salute sufficiat, in odorem suauitatis, nidorem uidelicet immolationis ad Deum mittere, et pro omnibus exorare. Adducere autem uitulum et occidere, est predicare Christum, et mortem eius insinuare. Tunc etenim cuique nostrum quasi recens occiditur,  cum credit occisum. Tunc caro eius comeditur, cum eius passionis sacramentum et ore ad emundationem percipitur, et corde ad imitationem cogitatur.

»Et manducemus et epulemur, quia hic filius meus mortuus fuerat, et reuixit: perierat, et inuentus est.« Non solus filius, qui reuixit et inuentus est, uerum pater et serui illius sacrosancti uituli, qui propter filium occisus erat, carne refecti epulantur: qui patris cibus, salus est nostra; et patris gaudium, nostrorum est remissio peccatorum, nec tantum Patris, sed Filii et Spiritus sancti. Quia sicut una in Diuinitate uoluntas et operatio, ita et una est delectatio sancte et indiuidue Trinitatis. Unde beatus Abraham  tres angelos hospites recipiens, uitulum tenerrimum et optimum occidisse,  eiusque cum lacte, pane, et butyro epulando legitur obtulisse, quia qui beatam Trinitatem recte deuotionis officiis reficere, id est letificare desiderat, mortem quoque debet unigeniti Filii Dei in carne, que est una, in eademque Trinitatis persona pie confessionis sinceritate celebrare. Et notandum quod ante stola prima, ante annulus, ante calceamenta prestantur, et sic deinde uitulus immolatur. Quia nisi quisque spem immortalitatis induerit, nisi annulo fidei opera premunierit, nisi ipsam fidem pie confitendo predicauerit, non potest sacramentis interesse celestibus. »Et ceperunt epulari.« Iste epule atque festiuitates nunc celebrantur per orbem terrarum Ecclesia dilatata atque diffusa. uitulus enim ille in corpore et sanguine Dominico et offertur Patri, et  pascit totam domum.

»Erat autem filius senior in agro.« Filius senior, populus Isrel est, qui quamuis in longinquam regionem non abierit, non tamen domi, sed in agro dicitur esse immoratus. Quia populus idem neque usque ad colenda idola Creatorem deseruit, neque legis quam acceperat interiora penetrauit: sed littere solum custodia contentus, exteriora magis et terrena operari simul et sperare solebat, audiens per Prophetam: »Si uolueritis et audieritis me, bona terre comedetis .«---»Et cum ueniret, et appropinquaret domui, audiuit symphoniam et chorum.« Appropinquat filius domui, cum populus ille, in quibuscunque Isreliticis considerationis   labore seruili operis improbato, ex eisdem Scripturis Ecclesie libertatem considerat. Audit symphoniam et chorum, scilicet spiritu plenos uocibus consonis Euangelium predicare. Quibus dictum est : »Obsecro uos, fratres, ut idipsum dicatis omnes, et concorditer conuersantium sit anima et cor unum in laudes Dei.«

»Et uocauit unum de seruis, et interrogauit que hec essent.« uocat unum de seruis, cum sumit ad legendum aliquem prophetarum, et in eo querens quodammodo interrogat, unde ista festa in Ecclesia celebrantur, in quibus se esse non uidet. Respondet ei seruus patris propheta:

»Frater tuus uenit, et occidit pater tuus uitulum  saginatum, quia saluum illum recepit.« In extremis enim terre fuit frater tuus, sed inde maior exsultatio, cantatio, Domino canticum nouum, quia laus eius ab extremis terre. Et propter eum qui absens erat, occisus est ille cui dictum est: »Et holocaustum tuum pingue fiat .«

»Indignatus est autem, et nolebat introire. Pater ergo illius egressus cepit rogare illum.« Indignatur etiam nunc, et adhuc non uult introire. Cum ergo plenitudo gentium intrauerit, egredietur opportuno tempore pater eius, ut etiam omnis Isrel saluus fiat. Ex cuius parte cecitas facta est, uelut absentia in agro, donec plenitudo filii minoris, longe in idololatria gentium constituti, et iam ad patrem reducti,  ad manducandum uitulum intraret. Erit enim quandoque aperta uocatio Iudeorum in salutem Euangelii, quam manifestam uocationem tanquam egressum patris appellat, ad rogandum maiorem filium.

»At ille respondens, dixit patri suo: Ecce tot annis seruio tibi, et nunquam mandatum tuum preteriui.« Queritur quomodo ille populus nunquam mandatum Dei preteriisse dicatur. Sed facile ille occurrit, neque de omni mandato dictum esse, sed de uno maxime necessario, quia nullum alium Deum colere iussus est. Neque iste filius in omnibus Isreliticis, sed in his intelligitur habere personam, qui nunquam ab uno Deo ad simulacra conuersi sunt. Quamuis enim tanquam in agro positus iste filius  terrena desideraret, ab uno tamen Deo ista desiderabat bona. Quod etiam patris ipsius testimonio comprobatur, cum dicit: »Tu mecum es semper.« Non enim quasi mentientem redarguit, sed perseuerantiam eius approbans, ad perfectionem potioris atque iucundioris exsultationis inuitat. »Et nunquam dedisti mihi hedum, ut cum amicis meis epularer.« Peccator profecto hedi nomine significari solet, sed absit ut Antichristum intelligam. Absurdum enim est, eum cui dicitur: »Tu mecum es semper,« hoc a patre optasse, ut Antichristum crederet, neque omnino in eis Iudeorum, qui Antichristo credituri sunt, istum Filium fas est intelligi. Quomodo autem epularetur ex illo hedo, si ipse est Antichristus, qui non ei crederet? Aut si hoc est epulari ex hedi  occisione, quod est de Antichristi perditione letari, quomodo dicit Filius, quem recipit pater, hoc sibi non fuisse concessum, cum omnes filii Dei de illius aduersarii damnatione letaturi sunt? Nimirum ergo ipsum Dominum sibi negatum ad epulandum conqueritur, dum eum peccatorum putat. Cum enim hedus illi genti Dominus uidebatur, id est cum eum Sabbati uiolatorem et profanatorem legis existimat, iucundari epulis eius non meruit. Ut quod ait: »Nunquam dedisti mihi hedum, ut cum amicis meis epularer,« tale sit ac si diceret, eum qui mihi hedus uidebatur, nunquam mihi ad epulandum dedisti: eo ipso mihi illum ipsum non concedens quod mihi hedus uidebatur. Quod enim dicit »Cum  amicis meis,« aut ex persona principum cum plebe intelligitur, aut ex persona populi Hierosolymitani cum ceteris populis Iudeorum.

»Sed postquam filius tuus hic qui deuorauit substantiam suam cum meretricibus, uenit, occidisti illi uitulum saginatum.«

Meretrices sunt gentilium superstitiones, cum quibus substantiam dissipare, est, relicto uno connubio ueri Dei, cum turba demonum cupiditate turpissima fornicari.

»At ipse dixit illi: Fili, tu semper es mecum, et omnia mea tua sunt. Epulari autem et gaudere te oportebat, quia frater tuus hic mortuus erat, et reuixit: perierat, et inuentus est.« Quod dicit: et omnia mea tua sunt,« non putandum est ita  dictum, quasi non sint et fratres, ut tanquam in terrena hereditate patiatur angustias. Quomodo possint esse omnia maioris, si habet etiam iunior partem suam? Sic enim a perfectis et purgatis ac iam immortalibus filiis habentur omnia, ut sint et omnium singula, et omnia singulorum. Ut enim cupiditas nichil sine angustia, ita nichil cum angustia caritas tenet. Cum ergo beatitudinem illam obtinuerimus, nostra erunt ad uidendum superiora, nostra erunt ad conuiuendum equalia, nostra erunt et ad dominandum inferiora. Si quem autem mouet, quomodo Patri supplicans ueritas dicat: »Et omnia mea tua sunt, et tua mea :« cui simillimum uidetur sonare quod hic Filio dicitur: »Et omnia mea tua sunt,« sciat unigeniti Filii esse omnia que Patris  sunt. Per hec etiam ipse Deus est, et de Patre natus, Patri est equalis. Nam et illud quod de Spiritu sancto loquens ait: »Omnia que Pater, mea sunt .« Neque enim Spiritus sanctus de creatura, que Patri est subiecta, et Filius erat accepturus, qui ait, »De meo accipiet«: sed utique de quo Patre procedit Spiritus, de quo natus est et Filius. Siue utique duos filios hos ad utrumque populum, siue, ut quibusdam placet, ut duos quoslibet homines, penitentem uidelicet et iustum, uel qui sibi iustus uidebatur, referre uolueris, congaudeat maior: quia frater iunior mortuus erat, et reuixit: perierat, et inuentus est.



HOMILIA XLII. DOMINICA TERTIA IN QUADRAGESIMA.

  »In illo tempore, erat iehsu eiiciens »demonium, et illud erat mutum. Et cum eiecisset demonium, locutus est mutus, et admirate sunt turbe,« et reliqua. Dicturus Euangelista Dominum ab homine demonium eiecisse, recte in exordio huius lectionis tale uerbum posuit, per quod essentiam Diuinitatis exprimeret, dicens: »Erat iehsu eiiciens demonium.« Non enim dixit, fuit, quia esse soli Deo est, eternum et incommutabilem permanere, cui nec preterita transeunt, nec futura succedunt, sed semper eternaliter permanet, sicut ipse ait Moysi: »Ego sum qui sum .« Et: »Dices filiis Isrel: Qui est, misit me ad uos .« Et iterum: »Ego sum Deus Abraham, Deus Isaac et Deus Iacob.  .« Et in Apocalypsi: »Ego sum alpha et omega .« Et in Euangelio: »Amen, amen dico uobis, antequam Abraham fieret, ego sum .« Ut ergo ostenderet Filium Dei semper esse cum Patre, erat dixit, et non fuit. Demoniacus iste apud Mattheum non solum mutus, sed etiam cecus fuisse perhibetur, curatusque a Deo mirabiliter dicitur, ita ut loqueretur et uideret. Ubi notandum quia in uno eodemque homine Dominus tria mirabilia pariter est operatus. Cecus uidet, mutus loquitur, obsessus a demone eruitur. Allegorice autem genus humanum significat, quod tunc possessori suo diabolo se subdidit, quando Deum creatorem suum, diabolo suadente, contempsit. Tunc uidendi Deum dignitatem perdidit, quando ad concupiscendum uetitum  lignum oculos aperuit, sicut scriptum est: »uidit mulier lignum quod esset pulchrum uisu, aspectuque delectabile, tulit et comedit, deditque uiro suo. Qui comedit, et aperti sunt oculi amborum .« Loquelam pariter amisit, quia postquam peccato se subdidit, a laude Dei cessauit. »Non enim est, ut ait Scriptura, speciosa laus in ore peccatoris .« Sed Domino in mundum ueniente, demoniacus iste curatus est: quia postquam Deus humanam naturam sibi coniunxit, immundorum spirituum potestates ab humanis cordibus expulit, ipso dicente: »Nunc hora est, ut princeps huius mundi eiiciatur foras .« Tunc enim uidendi Deum officium recepit, quando per fidem illum intueri cepit, a cuius uisione peccando se elongauerat,  impleta prophetia, que ait: »Populus qui sedebat in tenebris, uidit lucem magnam, habitantibus in regione umbre mortis, lux orta est eis .« Unde apostolus Paulus credentibus ait: »Fuistis aliquando tenebre, nunc autem lux in Domino .« Loquelam pariter recepit, quando genus humanum ora prius tacentia ad confessionem Dei aperuit, dicens cum Psalmista: »Domine, labia mea aperies .« Et cum Isaia: »Dominus Deus dedit mihi linguam eruditam .« Nec solum Deum laudare, sed etiam idolorum cultores cepit detestari, dicens cum Psalmista: »Confundantur omnes qui adorant sculptilia, qui gloriantur in simulacris suis .«---»Quoniam omnes dii gentium demonia, Dominus autem celos fecit .« Et cum Ieremia:  »Dii, qui non fecerunt celum et terram, pereant de celo, et de his qui sub celo sunt .« Unde bene subditur: »Et cum eiecisset demonium, locutus est mutus, et admirate sunt turbe.« Hinc intelligere possumus, quia ab exteriore uenerant demonia, que eum possidebant interius. Exterius uidendi loquendique officium amiserat, quia statim ut recessit, uisum et loquelam recepit, in tantum ut turbe mirarentur. Iuxta autem anagogen, id est superiorem sensum, turbe que mirabantur, immundi spiritus sunt intelligendi, qui, uidentes genus humanum de sua potestate liberari et illuminari, timore simul et admiratione perterriti sunt, unde et per obsessum hominem dicebant: »Quid tibi et  nobis, Fili Dei? uenisti ante tempus torquere nos .« Sed quia unde bonus proficit, inde malus deterior fit, recte subiungitur:

»Quidam autem ex eis dixerunt.« Non hoc aliqui de turba dixisse putandi sunt, sed scribe et Pharisei, qui ideo Deum sequebantur, ut ipsum reprehenderent, et hec calumniabantur, ut alii euangeliste testantur. Turbis enim Domini signa ubique mirantibus, illi econtrario inuidia pleni, que negare non poterant, sinistra interpretatione peruertere moliebantur, ut simpliciores turbas ab eius credulitate subtraherent. Et ideo demoniacum mutum et cecum uidentes curatum, mirantibus turbis dixerunt. »In Beelzebub principe demoniorum eiicit demonia.« Ut quidam dicunt, et nomine Beel factum est Baal,  et inde compositum Beelzebub. Nam Beelzebub idolum erat Baal, qui dictus est deus Accaron, ad quod Ozias rex nuntios suos misit, ad consulendum utrum de infirmitate sua euaderet an non, quibus Elias propheta occurrens, ait : »Nunquid non est Deus in Isrel, quia pergitis ad consulendum Beelzebub deum Accaron? Idcirco dicite uiro, qui misit uos: In lectulo in quem descendit, non ascendet, sed morte morietur.« Ab antiquis enim temporibus huius idoli preuaricatio inuenta est. Fuit enim, ut quidam referunt, homo nomine Beel, pater Nini regis, qui ciuitatem Niniuen edificauit. Quo Bel mortuo, filius eius statuam ipsius erexit, et sibi subiectos adorare precepit, asserens patrem suum inter deos esse translatum. Ex quo tempore pessima consuetudo  excreuit, ut honorem Deo debitum stulti homines idolis tribuerent. Postea dictum est Beelphegor, eo quod in monte Phegor, qui in finibus erat Madian, constitutum a multis adoraretur in quo preuaricati sunt filii Isrel egressi ex Aegypto, ad suggestionem Balaam, quando, sicut ait Psalmista: »Initiati sunt Beelphegor, et comederunt sacrificia mortuorum .« Temporibus autem Iudicum, dictus est Baalberith, id est deus pacti, eo quod filii Isrel cum eo pactum inierint, relicto Deo patrum suorum. Consuetudo enim erat illius, maxime in montibus quam in conuallibus responsum dare. Unde et Deus montium dictus est, sicut Syri ab Isrel superati, existimantes illum ab eis coli, dixerunt : »Dii montium sunt dii eorum, et ideo non  possumus superare eos.« Huius simulacri effigiem colentes, prope Ierusalem statuerunt, in ualle Topheth, in loco amenissimo, ubi non solum thura et sacrificia ei offerebant, sed etiam filios suos et filias suas per ignem sibi sacrificando transferebant, sicut Manasses crudelissimus parricida fecisse legitur. Propter hunc locum Dominus sepissime per prophetas, maxime autem per Ieremiam terribiliter comminatus est, dicens: »Posuerunt offendicula sua in domo, in qua inuocatum est nomen meum, et polluerunt eam. Et edificauerunt excelso Topheth, qui est in ualle filii Ennon, ut incenderent filios suos et filias suas igni, que non precepi, nec cogitaui in corde meo. Ideo ecce dies ueniunt, dicit Dominus, et non dicetur  amplius Topheth, nec uallis filii Ennon, sed uallis interfectionis, et sepelient in Topheth, eo quod non sit locus ad sepeliendum pre multitudine cadauerum. Et erit morticinium populi huius in escam uolucribus celi, et bestiis terre, et non erit qui abigat ,« id est defendat. Propter effusionem autem sanguinis, qui ibi frequenter effundebatur, multe musce in eodem loco congregabantur. Unde congruum nomen ei impositum est Beelzebub, id est princeps muscarum, siue uir habens muscas. Zebub enim musca dicitur. Nonnulli enim finem huius nominis per d uel l scribendum esse putauerunt legentes Beelzebul, et asserentes auctorem huius idoli primum in Isrel Zebul seruum Achimelech fuisse, qui occidit septuaginta fratres suos super  unum lapidem. Sed ipsa interpretatio nominis ostendit, non per aliam litteram quam per b scribendum, quia, ut supra diximus, Beelzebub princeps muscarum dicitur: Ergo quia scribe et Pharisei miraculum a Domino factum negare non ualebant, in huius demonis potestate factum dicentes, offuscare illud conabantur, et ideo blasphemantes dixerunt: »In Beelzebub principe demoniorum eiicit demonia.«

»Et alii tentantes, signum de celo querebant ab eo.« Superflue, qui ea que oculis uident, credere nolunt, de inuisibilibus signa querunt. Qui enim cecum uidentem, mutum loquentem a Deo curatum credere nolebant, ad callida argumenta se conuerterunt, querentes signum de celo, scilicet ut in morem Samuelis tonitrua de celo coruscare faceret,  uel ad similitudinem Elie ignem de celo deponeret. Quod si hoc fecisset, et hec utique calumniarentur, et dicerent non ea a Deo esse facta, sed ex occultis eris commotionibus accidisse, affirmantes et magos Pharaoni in Aegypto multa signa de celo fecisse. Non enim impossibile erat Deo signum de celo ostendere, sed illi indigni erant signum de celo uidere, qui, terram diligentes, regem celi tentare audebant. Ad quos magis illa sententia dirigitur, in qua Dominus ait: »Generatio hec mala et adultera signum querit: et signum non dabitur ei, nisi signum Ione prophete.« Horum etiam similitudinem uidentur illi tenere, qui hypocrite nominantur, quia qui ficte Deum querunt, minime inueniunt, quia »longe est a peccatoribus salus ,« et »prope est omnibus inuocantibus eum, ,« non in simulatione, sed in ueritate.

»Ipse autem, ut uidit cogitationes eorum, dixit.« Quia exteriora signa eos non uelle credere cognouit, protinus cogitationibus eorum respondit, ut saltem sic in eo Diuinitatem credere cogerentur, qui cordis uidebat arcana. Ac si diceret: Eadem maiestate qua cogitationes cordis intueor, possum et signa de celo ostendere. Solius enim Domini est cogitationes cordis intueri, dicente Scriptura: »Tu, Deus, solus nosti corda filiorum hominum .« Et iterum: »Homo uidet in facie, Deus autem in corde.«

»Omne regnum in seipsum diuisum, desolabitur:  et domus supra domum cadet.« Iuxta litteram ita est; si enim regnum in seipsum diuisum fuerit, ut aliud rex, aliud principes, aliud duces, aliud milites sentiant, desolationem patitur. Similiter domus si diuisa fuerit, ut aliud uir, aliud uxor, aliud filii, aliud parentes, aliud serui, et aliud domini sapiant, utique et ipsa ruinas patietur. Dicitur enim domus supra domum cadere, quando anima patris commouetur contra filium, et filii contra patrem, sic de reliquis: in qua similitudine tentatores suos Dominus a regno diaboli monet recedere, quod diuisum in se cognoscunt diu stare non posse. Ac si diceret: Si omne regnum in se diuisum stare non potest, quod negare nullo modo potestis, uelocissime a regno diaboli recedite, quod cito casurum non dubitetis.  Regnum enim diaboli in illis est, in quibus per peccatum regnat. Quod quamuis sit unitum in mala uoluntate, tamen diuisum est in operatione. Alius quidem adulterium, alius homicidium, alius furtum, alius sacrilegium perpetrat, sed tamen ex una radice male uoluntatis procedunt.

»Si autem et Satanas in seipsum diuisus est, quomodo stabit regnum ipsius, quia dicitis in Beelzebub me eiicere demonia?« In quibus uerbis Dominus suos tentatores prudentissimo syllogismo hinc inde concludit, ne aptam responsionem inuenire possent. Quod non solum hic, sed etiam in pluribus locis frequenter fecisse legitur, sicut fecit, quando uenerunt ad eum dicentes: Dic nobis, in qua potestate hec facis? Et ait illis: »Dicite mihi et uos  unum uerbum, et ego dicam uobis in qua potestate hec facio .« Quod si non feceritis, nec ego dicam uobis in qua potestate hec facio. Baptismum Ioannis unde erat, de celo an ex hominibus? At illi cogitauerunt intra se dicentes: Si dixerimus de celo, dicet nobis: Quare ergo non recepistis illud? Si ex hominibus, turba que a Ioanne est baptizata, lapidabit nos. Et non inuenientes quid dicerent, siluerunt. Sic et in hoc loco, quia confiteri nolebant, quod Christus in uirtute Dei demones eiiceret, nec affirmare poterant, quod Satanas Satanam eiiceret, nec liberam responsionem inuenientes, obstructum est os loquentium iniqua. Propter quod »tradentur in manus gladii, et partes uulpium erunt .« Ad  quorum malitiam conuincendam adhuc subiunxit, dicens:

»Si ego in Beelzebub eiicio demonia, filii uestri in quo eiiciunt?« Filios eorum discipulos suos dicit, qui sine dubio ex eorum progenie nati erant, quibus iam potestatem effugandi demones dederat, atque calcandi super omnem potestatem inimici, dicens: »In nomine meo infirmos curate, leprosos mundate, cecos illuminate, demones eiicite. Gratis accepistis, gratis date. .« Ac si dixisset: Si discipuli mei, filii utique uestri, in nomine meo demonia eiiciunt, quare uos idem opus in me principi demoniorum Beelzebub et non Deo signatis?

 »Ideo ipsi iudices uestri erunt.« Id est, infirma et contemptibilia mundi que ego elegi ut confundant fortia, discipuli mei, qui curationes demonum Deo et non Beelzebub assignant, »iudices uestri erunt,« tunc scilicet, »quando uenerit Filius hominis, et sederit in sede maiestatis sue, sedebunt et ipsi super sedes duodecim, iudicantes duodecim tribus Isrel .« uel certe filios eorum exorcistas appellat, qui ex more antiquo in eodem populo habebantur, ad quorum inuocationes uel coniurationes, demones ab hominibus pellebantur. Cuius rei testis est Iosephus historiographus Hebreorum, qui in libris antiquis, tum inter cetera que de Salomonis sapientia commemorauit, adiecit et hoc, dicens: Prestitit autem Dominus Salomoni, ut etiam  demones eiiceret, et incantationes instituit, quibus egritudines soleant mitigari, que cura hactenus apud nos multum ualere dignoscitur. uidi enim ego quemdam Eleazarum, de gente nostra, presente uespasiano et Tito, alioque simul exercitu, curantem eos qui a demonibus uexabantur. Genus curationis fuit huiusmodi: Intulit naribus eius qui a demonio uexabatur, annulum subter radicem habentem signaculum a Salomone monstratum, et repente cecidit homo. At ille coniurauit eum iuramento Salomonis, obiiciens eidem carmina, que Salomon composuit super eum, dicens: Deinde per nares odorantis demonium extraxit, et ne ultra ad eum redire auderet, adiurans contestatus est. Et ut ostenderet Eleazarus hanc se habere uirtutem, ponebat in medio peluim  plenam aqua, siue quodlibet uas, precipiens ut egressus ab homine hanc euerteret, dans omnibus indicium quod hominem reliquisset. Quod cum fieret, admirabantur sapientiam Salomonis. Ad horum ergo exorcistarum comparationem, Dominus scribas et Phariseos constringit, dicens: »Si ego in Beelzebub eiicio demonia, filii uestri in quo eiiciunt?« Ac si diceret: Si exorcistarum expulsio Deo tribuitur et non demonibus, quare idem opus in me non eamdem habet reuerentiam? »Ideo ipsi iudices uestri erunt,« non in potestate, sed comparatione. Sicut enim regina Saba, ueniens a finibus terre audire sapientiam Salomonis, iudicatura est eos, qui maiorem Christum Salomone audire contempserunt: et sicut Niniuite agentes penitentiam ad predicationem Ione  iudicaturi sunt eos, qui maiorem Iona Saluatorem audire noluerunt, sic et isti exorciste, qui curationem demonum Deo tribuebant, iudicare dicuntur eos qui curationem demonum Beelzebub, et non Deo assignabant.

»Porro si in digito Dei eiicio demonia, profecto peruenit in uos regnum Dei.« Digitus Dei, Spiritus sanctus intelligitur, quod Mattheus euangelista manifestius declarat, cum dixit: »Si autem ego in Spiritu eiicio demones .« Et pulchre per digitum Dei Spiritus sanctus figuratur, quia sicut digitis aliquid operamur uel stringimus, sic Pater et Filius per Spiritum sanctum omnia operantur, dicente Psalmista: »uerbo Domini celi firmali  sunt, et spiritu oris eius, omnis uirtus eorum .« Hoc digito tabule Testamenti scripte sunt. De hoc etiam digito magi in Aegypto superati dixerunt: Digitus Dei est iste. Cuius pulcherrimam operationem propheta admirabatur, cum dicebat Quoniam uidebo celos tuos, opera digitorum tuorum .« uel certe per digitum Dei recte Spiritus sanctus intelligitur, quia sicut in nullis aliis membris tantam partitionem habemus, quantam in digitis, sic et Spiritus sancti dona diuersa sunt, iuxta accipientium qualitatem, teste Apostolo, qui ait: »Alii quidem per Spiritum datur sermo sapientie, alii sermo scientie secundum eumdem Spiritum: alteri fides in eodem Spiritu: alii gratia sanitatum in uno spiritu, alii operatio uirtutum, alii  prophetia, alii discretio spirituum, alii genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult .« Quod autem regnum Dei in eos peruenisse dicit, uel de seipso dicit, sicut alibi ait: »Regnum Dei intra uos est ,« uel illud iudicium discretionis intelligi uult, quo dicernuntur pii ab impiis, iusti ab iniquis. Compressis uero calumniatorum insidiis, qui dicebant Deum in Beelzebub eiicere demonia, de sua uictoria, pariterque demonum expulsione libere loquitur, subiungens:

»Cum fortis armatus custodit atrium suum, in pace sunt ea que possidet.« Fortem armatum, diabolum dicit, cuius atrium erat mundus, per  quem preuaricationem primi hominis sibi subiugauerat. Quod dum fortis custodiret, in pace erant omnia que possidebat, quia nullus tam iustus fuit ante aduentum Domini, qui ita perfecte ei resistere posset, ut genus humanum ab eius potestate tolleret. Ad hoc opus exspectabatur illius aduentus, qui sine peccato uenturus erat in mundum, de quo subditur:

»Si autem fortior illo superueniens, uicerit eum.« Fortior illo Dominus iehsu Christus est, de quo Psalmista cecinit, dicens: »Dominus fortis et potens, Dominus potens in prelio .« Ille autem diabolum solus uicit, in quo uestigium peccati antiquus hostis nullum inuenire potuit, dicente ipso in Euangelio: »uenit ad me princeps huius mundi,  et in me non habet quidquam .« Quia ergo contra illum arma persecutionis exacuit, qui sine peccato erat, merito in peccatoribus potestatem amisit, Domino dicente: »Nunc hora est, ut princeps mundi eiiciatur foras .« Et iterum in Euangelio: »uidebam Satanam sicut fulgur de celo cadentem .« Non uenerat Dominus ut unum hominem solummodo a demonio liberaret, sed etiam ut ab uniuerso genere humano eius potestatem expelleret, unde subiungitur: »Uniuersa arma eius auferet, in quibus confidebat.« Arma diaboli, uitia et peccata sunt, qualia Apostolus dicit: »Manifesta autem sunt opera carnis, que sunt fornicationes, immunditie, luxurie, idolorum seruitus ueneficia,  inimicitie, contentiones, emulationes, ire, rixe, dissensiones, secte, inuidie, homicidie, ebrietates, comessationes, et his similia: qui talia agunt, regnum Dei non consequentur .« Sed Dominus ipsa arma diaboli abstulit, quando in conuersis hominibus uitia in uirtutes commutauit, ut pro superbia humilitatem, pro luxuria castitatem, pro auaritia largitatem diligerent. uel aliter: Arma diaboli erant reges et principes, in quibus uelut in armis confidebat, quoniam quandiu prelatos in sua potestate tenebat, non facile subiectos perdere timebat. Que arma Dominus ei abstulit, quando non solum subiectos, sed etiam imperatores et reges atque principes ad suam fidem conuertit. Quam perfecte quoque Dominus de antiquo hoste triumphauerat,  manifestatur cum subiungitur: »Et spolia eius distribuet.« uictoris est autem spolia distribuere. Spolia uero iidem homines erant, quos diabolus uelut uiolentissimus predo de paradiso rapuerat. Que Dominus distribuit quando propter lucrandos homines discipulos suos in uniuersas partes mundi misit. Sicut enim rex post triumphum uictorie letus militibus suis spolia diuidit, sic Dominus discipulis suis partes mundi ad predicandum distribuit. Petro et Paulo Romam, Andree Achaiam, Iacobo Iudeam, Ioanni Asiam, Philippo Aethiopiam, Bartholomeo Indiam, sic et de reliquis sentiendum.

»Qui non est mecum contra me est. Et qui non colligit mecum, dispergit.« Quanquam hec sententia de Iudeis et hereticis possit intelligi, tamen  specialiter ad diabolum pertinet, qui ab initio fur fuit et mendax, et in ueritate non stetit. Et ideo quia a Deo discessit, contra illum fuit, id est contrarius eius uoluntati, teste Apostolo: »Que enim est conuentio Christi ad Belial? aut que pars fideli cum infideli? aut que societas luci ad tenebras?«  Nulla. Contraria enim intra se sunt et diuersa que Dominus iubet, et diabolus suggerit: Dominus precipit humilitatem, diabolus suggerit superbiam: Dominus castitatem, diabolus luxuriam: Dominus concordiam, diabolus discordiam. Et ideo quia cum illo non colligit, dispergit, sicut de eo alibi sub figura lupi dicitur: »Et lupus rapit, et dispergit oues .«

»Cum immundus spiritus exierit ab homine, ambulat  per loca arida et inaquosa.« Quod hec similitudo specialiter ad Iudeorum populum pertineat, Mattheus euangelista manifeste declarat, cum post finitam parabolam Dominum dixisse commemorat: »Sic erit et generationi huic pessime .« Nulli dubium est quando Iudei Dominum coluerunt, et legis precepta obseruauerunt, immundum spiritum ab eis exiisse. Qui ambulat per loca arida et inaquosa, id est per solitudines et corda infidelium: qui aridi erant a pinguedine Spiritus sancti, et inaquosi ab unda baptismatis alieni. Sed cum Domino in mundum ueniente, gentiles per undam baptismatis, et gratiam Spiritus sancti a se immundum spiritum eiecissent, »querens requiem et  non inueniens, dicit: Reuertar in domum meam, unde exiui.« Quod est dicere, Reuertar ad Iudeos, quos reliqui.

»Et cum uenerit, inuenit scopis mundatam, et ornatam.« Mattheus namque dicit: »Inuenit eam uacantem, scopis mundatam, et ornatam .« uacabat enim domus Iudeorum, quia Christum hospitem in se non habebat, sicut Dominus ait: »Ecce relinquetur uobis domus uestra deserta .« »Scopis mundatam,« circumcisione et ceremoniis carnalibus. »Ornatam,« scribarum et Phariseorum superstitionibus.

»Et tunc uadit et assumit septem alios spiritus nequiores se, et ingressi habitant ibi.« Domum quam uacantem inuenit, non solum ipse qui reliquerat  inuadit, sed etiam alios septem nequiores secum assumit, id est septem uitia principalia, que sunt superbia, gula, fornicatio, auaritia, ira, tristitia, uana gloria. Sicut enim septenarius numerus cum in bono ponitur, omnes uirtutes, que per gratiam Spiritus sancti fidelibus dantur, significat, sic cum pro malo, omnia uitia que uirtutibus sunt contraria. »Et fiunt nouissima hominis illius peiora prioribus.« Multo enim nunc peiores sunt Iudei, quam antequam legem accepissent, relicti a Deo, et sine lege et sacerdotio facti, et dispersi de gente in gentem, et de regno in regnum ad populum alterum. Sed ualde cauendum est, ne forte uitia Iudeorum ad nos transeant. Ait enim: »Cum immundus spiritus exierit ab homine.« Omnis enim catholica Ecclesia  credit, quod per undam baptismatis et gratiam Spiritus sancti, omnibus peccatis dimissis, demonis potestas excluditur. Tunc ambulat per loca arida, et inaquosa, id est, corda aliorum Christianorum tentando, qui aridi sunt per abstinentiam: et inaquosi, a fluxu libidinis alieni. In talibus quoque querens requiem, et non inuenit: quia castas et puras mentes effugiens, tenebrosas et libidinosas querit. De quo ad beatum Iob Dominus ait: »Sub umbra dormit, in secreto calami in locis humentibus .« Sed cum zelo diuini amoris fuerit expulsus, dicit: »Reuertar in domum meam unde exiui.« Tunc uariis modis mentem hominis tentare incipit, quem per baptismum reliquerat. Sed quia sunt multi tepidi Christiani, recte de eadem domo subditur: »Et  cum uenerit, inuenit eam uacantem, scopis mundatam et ornatam.« uacantem, id est a bono opere torpentem. »Scopis mundatam,« id est per baptismum a preteritis peccatis ablutam. Ornatam, sub Christianitatis habitu simulatis uirtutibus. »Et tunc uadit et assumit septem alios spiritus nequiores se, et ingressi habitant ibi.« Solet contingere, ut quem ante baptismum per solum originale peccatum tenebat, postea per multa uitia possideat. »Et fiunt nouissima hominis illius peiora prioribus.« Quia sicut de talibus Petrus apostolus ait: »Melius eis fuerat non agnoscere uiam ueritatis, quam post agnitionem retro conuerti .« De talibus autem Dominus in Euangelio dicit: »Nemo mittens  manum suam in aratrum, et respiciens retro, aptus est regno Dei .« Non enim pena par debetur ei, qui multum; et illi, qui parum peccat, Domino in Euangelio dicente: »Seruus sciens uoluntatem Domini sui, et non faciens, digne plagis uapulabit multis .«

»Factum est autem, cum hec diceret, extollens uocem quedam mulier de turba, dixit.« Magne deuotionis hec mulier ostenditur, que fidem Dominice incarnationis, quam corde concepit, inter turbas malignantium, reprehendentium, et calumniantium, ore credulo confessa est, dicens: »Beatus uenter qui te portauit, et ubera que suxisti.« In quibus uerbis non solum presentes calumniatores, qui dicebant eum in Beelzebub eiicere demonia,  confundit, sed etiam futurum eorum errorem destruit, qui dicturi erant Dominum non ueram carnem ex Maria uirgine assumpsisse. Si enim uentre portatus, uberibusque est lactatus, patet profecto quod consubstantialem carnem matris suscepit, maxime cum secundum physicos in uentre pregnantis, liquor sanguinis et lactis ex uno fonte manat: sanguinis, unde formatur homo: lactis, unde pascitur. Si ergo Dominus iehsu Christus sicut ceteri homines lac suxit, et nutritus est, nimirum ueram carnem, non simulatam, assumpsit, sicut Paulus apostolus ait: »Qui factus est ei ex semine Dauid secundum carnem .« De quo Mattheus in initio sui Euangelii ait: »Liber generationis Iesu Christi, filii Dauid, filii Abraham.« Spiritualiter autem mulier  ista sanctam significat Ecclesiam, que inter turbas Iudeorum, paganorum et hereticorum credula uoce Dominum Christum confitetur. Cuius reuera uoce uenter Marie uirginis beatus predicatur , que totius mundi Redemptorem meruit portare, sicut ipsa de se ait: »Ex hoc beatam me dicent omnes generationes.« Et Elizabeth: »Beata es que credidisti.« Confirmat autem uerba mulieris, cum subiungit:

»Quinimo, beati qui audiunt uerbum Dei, et custodiunt illud.« Ac si dixisset: Iuxta tuam sententiam principaliter beatus ille uenter est qui me portauit: sed et omnes beati, qui audiunt uerbum Dei et custodiunt illud. Cui autem beatitudo Marie delectat, studeat libenter audire uerbum Dei et custodire,  beatus erit. Quisquis ergo uerbum Dei libenter audit, Christum concipit: si autem in opere perpetrauerit, Christum parit. Unde Dominus cuidam dicenti sibi : »Ecce mater tua, et fratres tui foris stant, querentes te,« respondit: »Si quis fecerit uoluntatem Patris mei, ipse meus frater, soror, et mater est.« Omnis quippe qui uerbum Dei audiens impleuerit, quotidie Christum concipit et parit. Et quem uenter Marie portauit corporaliter, ipse portat spiritualiter. Bene autem postquam dixit: »Beati qui audiunt uerbum Dei,« subiunxit: »et custodiunt illud,« quia ad beatitudinem eternam promerendam non proficit uerbum Dei audire, nisi quisque illud studeat custodire, Domino dicente discipulis:  »Scitis hec, beati eritis, si feceritis ea .« Unde Ioannes in Apocalypsi cum dixisset: »Beatus qui audit uerba prophetie libri huius,« adiunxit, »et seruat que in ea scripta sunt .« Non enim, ut ait Apostolus, auditores legis iusti sunt apud Deum, sed factores legis iustificabuntur . Audire et non facere, magis pertinet ad contumaciam quam ad beatitudinem. Unde Iacobus dicit: »Scienti bonum et non facienti, peccatum est illi .«Et Iacobus: »Estote factores uerbi, et non auditores tantum, fallentes uosmetipsos. Quia si quis auditor est uerbi et non factor, hic comparabitur uiro consideranti uultum natiuitatis sue in speculo. Considerauit enim se, et abiit: et statim oblitus est qualis fuerit. Qui autem  perspexerit in lege perfecte libertatis, et permanserit, non auditor obliuiosus factus, sed factor operis, hic beatus in facto suo erit .«



HOMILIA XLIII. FERIA SECUNDA POST Oculi.

 »In illo tempore, dixerunt Pharisei ad Iesum: Quanta audiuimus facta,« et reliqua. Quorum insana perfidia, sanam  fidem confitetur que Christum Dominum fabrum cognominat, et medicum uocat. Faber enim est uerus, quia »omnia per ipsum facta sunt :« medicus, quia omnia per ipsum restaurata sunt in celis et in terra, et sicut de se ipso testatur: »Non habent opus sani  medico, sed male habentes .« Et quia diximus quo instrumento fabricandi, dicamus et quo utatur genere medicandi. »Preteriens uidit cecum natum a natiuitate, exspuit in terram, et fecit lutum de sputo, liniuitque super oculos eius, et dixit ei: uade, et laua in natatoria Sile, quod interpretatur missus. Abiit ergo et lauit, et uenit uidens .« Agnosce igitur magne modum medicine, et gaude, quia per hanc illuminare meruisti. Lutum de terra, caro Christi est. Sputum de capite, Diuinitas eius est, quia caput Christi Deus. Sputum luto immistum nos illuminat in natatoria Sile baptizatos, quia »uerbum caro factum est, et habitauit in nobis, et uidimus gloriam eius ,« quam prius tenebris arcentibus comprehendere non poteramus.  Per fabrum ergo Christum creatus es, ut esses. Per medicum Christum recreatus es, ut post uulnera sanus esses, qui ab irridentibus ciuibus quidem seipsum curare, hoc est, in sua patria uirtutes facere monetur. Sed non otiose ab euangelista alio excusatur, quia non poterat ibi uirtutem facere, nisi paucos infirmos impositis manibus curauit: et mirabatur propter incredulitatem illorum, ne fortasse quis uiliorem nobis fieri debere patrie putaret affectum. Amabat itaque ciues, sed ipsi se caritate patriaque libere priuabant.

»Ait autem: Amen dico uobis, quia nemo propheta acceptus est in patria sua.« Proplietam dici in Scripturis Dominum Christum, et Moyses  testis est, qui ait: »Prophetam uobis suscitabit Dominus Deus uester de fratribus uestris, tanquam me, ipsum audite .« Non solum autem ipse qui caput et Dominus est prophetarum, sed et Elias, Ieremias, ceterique prophete minores in patria quam in exteris regionibus habiti sunt: quia propemodum naturale est, ciues semper ciuibus inuidere. Non enim considerant presentia uiri opera, sed fragilem recordantur infantiam, quasi non et ipsi per eosdem etatis gradus ad maturam etatem uenerint.

»In ueritate dico uobis, multe uidue erant in diebus Elie in Isrel, quando clausum est celum annis tribus et mensibus sex, cum facta esset fames magna in terra, et ad nullam illarum missus  est Elias, nisi in Sarepta Sidonie ad mulierem uiduam.« Non, inquit, hoc quod diuina fastidiosis ciuibus beneficia subtraho, prophetarum gestis aduersatur, quia sicut fame quondam omnem terram premente, nemo est in Iudea repertus Elie dignus hospitio, sed extere gentis uidua est quesita, que ob fidei gratiam a tanto propheta uisitari deberet. Et sicut multis ibidem exsistentibus leprosis, Naaman tantum Syrus, quia deuote quesierat, ab Eliseo propheta curari promeruit: sic et uos non alia quam inuidie perfidieque causa superno munere priuabit. Quorum si facta prophetarum etiam allegorice discusseris, inuenies profecto Dominum in patria sua, a qua receptus non est perfidia, superbiam notasse Iudeorum. Nomine uero Capharnaum, que ager consolationis  interpretatur, gentium predicasse salutem, ubi maiora quotidie signa per apostolos apostolorumque successores, non tam in corporum quam in animarum sanatione pariantur. Igitur uidua ad quam missus est Elias, gentium designat Ecclesiam, que a suo diutius est conditore deserta, populum recte fidei nesciuit, quasi pauperum filium egena stipe nutriebat, id est uerbo fructus experte docebat, donec adueniens sermo propheticus, qui exsiccato uellere Isrelis, utpote clausa celi ianua, fame periclitabatur in Iudea, pasceretur ibi simul et pasceret, et receptus uidelicet a credentibus, et reficiens ipse credentes. Unde bene hec uidua in Sarepta Sidonie dicitur esse morata. Sidonia quippe, uenatio inutilis; Sarepta uero incendium, uel angustia  panis interpretatur, quia »ubi abundauit peccatum, superabundauit gratia .« Ubi rebus superuacuis acquirendis, quasi aucupandi cura impendebatur, ubi dire satis incendium famis, panisque spiritualis antea fiebat angustia, ibi farina oleumque ore prophetico benedicitur, id est fructus et hilaritas caritatis, siue gratia corporis Dominici, et chrismatis unctio indefectiuo uerbi celestis munere fecundatur: cuius hactenus in uasis oleum gaudii spiritualis, et benedictionis farina non defecit, ceterisque non credunt gentibus, inopia panis diuini miseris, et uenatui deditis inutili. Nam et ipsa pulcherrime mysticum sibi, priusquam moreretur, panem factura, duo se ligna colligere uelle testatur:  non solum ligni nomine, sed etiam numero lignorum, signum crucis exprimens, quo nobis est panis uite preparatus eterne.

»Et multi leprosi erant in Isrel sub Eliseo propheta, et nemo eorum mundatus est, nisi Naaman Syrus.« Quia nota est historia, de mysterio necesse est paucis intimemus. Et Naaman ergo iste Syrus, qui interpretatur decor, populum demonstrat nationum quondam perfidie scelerumque lepra maculosum, sed per sacramentum baptismatis ab omni mentis et corporis feditate purgatum. Qui capte consilio puelle, hoc est inspirationis superne gratia, quam, Iudeis conseruare non ualentibus, gentes rapuere salutem, commonitus septies lauari iubetur: quia nimirum solum baptismi genus, quod ex  Spiritu sancto regenerat, saluat. Unde iure caro eius post lauacrum, uelut caro pueri parui apparuisse memoratur, siue quia cunctos in Christo baptizatos in unam parit gratia mater infantiam. Seu ille magis sit intelligendus puer, de quo dictum est: »Paruulus natus est nobis, filius datus est nobis ,« cuius corpori per baptismum tota credentium soboles adunatur. Et ut cuncta hic baptismi scires sacramenta premonstrata, in quo abrenuntiare Satane, fidem confiteri precipimur, negat se Naaman ultra diis alienis litaturum, soli per omnia Domino seruiturus. Partem quoque terre sancte secum tollere gaudet, quia baptizatos oportet Dominici quoque corporis participatione confirmari. Merito igitur Naaman, cuius dum aqua corpus abluitur,  fide pectus purgatur, id est populus gentium Iudeis lepra contumacie squalentibus antefertur. Merito uidua Sareptana, id est Ecclesia ligno crucis refici desiderans, Iudeis fame uerbi pereuntibus, pane sacro corporis et uiuifici Spiritus unctione recreatur: probaturque Dominus, non ob suam impotentiam ciuibus, sed ob eorum inuidentiam, uirtutum dogma negasse. Atque hoc exemplo totam postremo gentem, non quia non amaretur, sed quia ipsa se amari uellet, non amare, ab eo derelictam doctoribus, scilicet inde ob saluationem gentium toto orbe dispersis. Sed quod Dominus uerbo de Iudeis, hoc ipsi de se Iudei facto testantur. Nam sequitur:

»Et repleti sunt omnes in Synagoga ira hec audientes.  Et surrexerunt, et eiecerunt illum extra ciuitatem.« Sacrilegia quippe Iudeorum, que ante prenuntiauerat per prophetam dicens Dominus: »Retribuebant mihi mala pro bonis« , in Euangelio docet esse completa. Nam cum ipse per populos beneficia diffunderet, illi iniurias irrogabant. Nec mirum si perdiderunt salutem, qui eiecerunt de suis finibus Saluatorem. Moraliter enim Dominus, et qui docuerit exemplo sui apostolos suos omnibus omnia fieri, nec uolentes repudiat, nec inuitos alligat, nec eiicientibus reluctatur, nec rogantibus deest. Sic Gerasenos alibi, cum uirtutes eius sustinere non possent, quasi infirmos et ingratos reliquit. Simul intellige, non ex necessitate fuisse,  sed uoluntariam corporis passionem, nec captum a Iudeis, sed a se oblatum. Etenim, quando uult capitur, quando uult labitur, quando uult suspenditur, quando uult non tenetur. »Et duxerunt, inquit, illum usque ad supercilium montis, super quem ciuitas illorum erat edificata, ut precipitarent eum. Ipse autem transiens per medium illorum ibat.« O peior magistro discipulorum hereditas! Diabolus uerbo Deum tentat, Iudei facto. Ille dicit: Mitte te: isti adoriuntur, ut mittant. Et quidem Dominus supercilium montis precipitandus ascenderat, sed per medium illorum, mutata subito uel obstupefacta furentium mente, descendit, quod adhuc sanare quam perdere malebat: ut cum cassata uidentes sue cepta nequitie, a poscenda deinceps  eius morte desisterent. Necdum enim uenerat hora passionis, que non quolibet Sabbato, sed in parasceue Pasche futura exstiterat. Necdum locum passionis, qui non in Nazareth, sed in Hierosolymis hostiarum sanguine figurabatur, aderat; sed nec hoc genus mortis, qui crucifigendus a seculo preconcionabatur, elegerat. Non igitur a Nazareis precipitari, non ab Hierosolymitis lapidari, non inter pueros Bethlehemitas ab Herode perimi, non alia uel alia uoluit consummari morte. Quod enim tali morte regie potestatis indicium, quo fidelium frons amaretur, emineret? Sed solum crucis exspectatum est uexillum, cuius figura et celerrimo dextere motu, contra maligni hostis tentamenta depingi, et ipsa nichilominus figura monarchie singularis posset typus  haberi, ut quomodo triumphum crucis exponens Apostolus ait: »In nomine Iesu omne genu flectatur, celestium, terrestrium, et infernorum .« Hoc est enim quod eiusdem crucis cacumina ad celos tendunt, ima petunt, inferius cornua terre teguntur.



HOMILIA XLIu. FERIA TERTIA POST Oculi,

 »In illo tempore, respiciens iehsu discipulos suos, dixit Simoni Petro: Si peccauerit in te frater tuus, uade et corripe eum inter te et ipsum solum,« et reliqua. Pertinet hec sententia ad id quod superius dixit: »ue mundo a scandalis .« Et: »Qui scandalizauerit unum ex his pusillis, expedit ei ut suspendatur in collo eius mola asinaria, et demergatur in profundum maris.« Quia ergo superius Dominus admonuerat scandala fore uitanda, docet nunc qualiter eadem scandala uitari possint: scilicet per pacem, et per concordiam, et per remissionem peccatorum. Si frater noster in nos peccauerit, possumus ei dimittere, imo necesse habemus ut ei dimittamus. Si autem peccauerit in Deum, non est nostre potestatis, sed in Dei arbitrio consistit. Quia scriptum est: »Si peccauerit uir in uirum, placari ei potest; si Deus autem in Deum peccauerit, quis orabit pro eo?«  Frater enim uester est, qui nobiscum Patrem habet in celis, et  nobiscum potest dicere: »Pater noster, qui es in celis .« uade et corripe eum inter te et »ipsum solum.« Quare solum? Ne uidelicet, si illum in publicum redargueris, confusionem postponat et ab emendatione discedat. »Si te audierit, lucratus eris fratrem tuum.« Non solum tibi mercedem acquires, sed etiam sicut Iacobus apostolus dicit: »Qui conuerti fecerit uirum ab iniquitate sua, saluabit animam eius a morte, et operiet multitudinem peccatorum ,« et suorum uidelicet, et illius quem conuerti fecerit ab iniquitate sua. Omnis enim quicunque propria admonitione fratrem suum corripit, lucratus est eum.

»Si autem non te audierit, adhibe tecum adhuc unum uel duos, ut in ore duorum uel trium testium  stet omne uerbum.« Unum uel duos precepit esse adhibendos, uel causa testimonii, ut in ore duorum testium uel trium stet omne uerbum, uel etiam, quia ab uno correptus non erubuit, saltem a duobus correptus erubescat.

»Si autem illos non audierit, dic Ecclesie,« id est congregationi fidelium, ut qui ab uno uel duobus correptus se non emendauit, saltem a generali conuentu fidelium in ruborem uertatur. »Si autem Ecclesiam non audierit, sicut ethnicus sit tibi et publicanus.« Ethnos Grece, dicitur Latine gens: inde ethnicos, id est gentilis. Et gentilis dicitur, qui in eodem ritu permanet usque ad mortem, quo nascitur. Et publicani generaliter dicuntur, qui per fas et nefas diuitias sibi accumulant. Cum autem dicit:  »Sit tibi sicut ethnicus et publicanus,« manifeste ostendit quod peiores sunt qui sub nomine fidelium opera infidelium latenter exercent quam qui manifeste infideles sunt.

»Amen dico uobis, quecunque alligaueritis super terram erunt ligata et in celo.« Dixerat Dominus superius: »Si Ecclesiam non audierit, sit tibi sicut ethnicus et publicanus.« Et poterat dicere aliquis, qui ita corripitur, et non emendatur: Si me despicis, et ego te despiciam; si me condemnas, et meo etiam ore condemnaberis, confirmat iudicium Ecclesie sua sententia, dicendo: Quecunque alligaueritis super terram, erunt ligata et in celo.«

»Iterum dico uobis quia si duo ex uobis consenserint super terram, de omni re quamcunque petierent,  fiet illis a Patre meo, qui in celis est.« Omnis sermo Domini ad concordiam nos prouocat, »si duo  ex uobis consenserint super terram de omni re.«

»Ubi enim sunt duo uel tres congregati in nomine meo, ibi sum in medio eorum.« Quod multis exemplis approbare possumus. Loquentibus enim apostolis de resurrectione sua, adfuit. Duobus uero discipulis ambulantibus in Emmaus, tertius illis se iunxit, et notitiam suam eis in fractione panis reuelauit . Nobis etiam quotidie adest in nomine Iesu congregatis. Nomen etenim illius est iehsu. iehsu uero interpretatur saluator. Tunc etenim in nomine Iesu congregamur, quoties aut de nostra  salute, aut de fratrum salute tractaturi in unum conuenimus. Allegorice, »ubi sunt duo uel tres congregati in nomine meo, ibi sum in medio eorum,« hoc est, si corpus et anima, et spiritus in unum consenserint, ut neque caro repugnet aduersus spiritum, neque spiritus repugnet carni, quidquid a Patre petierimus, impetrabimus. Bona etenim petitio est, in qua spiritus non dissentit a carne, nec caro resistit spiritui.

»Tunc accedens Petrus ad eum, dixit: Domine, quoties peccabit in me frater meus, et dimittam ei? usque septies?« Motus Petrus ex uerbis Domini, quibus superius dixerat: »Si peccauerit in te frater tuus, corripe illum inter te et ipsum solum,« percontatur quoties debeat fratri in se peccanti dimittere,  et cum interrogatione dixit »usque septies?« nunquid usque septies debeo ei dimittere qui in me peccauit?

»Dicit illi iehsu: Non dico tibi usque septies, sed usque septuagies septies.« Hoc est quadringentis nonaginta uicibus, secundum beatum Hieronymum, ut uidelicet tot uicibus in die dimittamus fratri in nos peccanti, quot in nos peccare non potest. Sed melius est, ut simpliciter accipiamus quod dicit: »septuagies septies,« id est septuaginta septem uicibus, quam quadringentis nonaginta. Omnis enim numerus quando per numerum transit aduerbialiter, tunc crescit summa illius: uerbi gratia, septies septuagies septuaginta, transit nomen per aduerbium, et fiunt quadringenti nonaginta. Et quando numeri aduerbialiter  proferuntur, summa numeri non crescit, sed intra suos terminos numerus continetur, sicut est in hoc loco, quo dicit: »septuagies septies.« Precipit ergo Dominus septuagies septies fratri in nos peccanti dimittere, ut tot uicibus et ei dimittamus, quot uicibus in nos peccare non sufficit.



HOMILIA XLu. FERIA QUARTA POST Oculi.

 »In illo tempore, accesserunt ad Iesum ab Hierosolymis scribe et Pharisei, dicentes,« et reliqua. Mira dementia scribarum et Phariseorum arguentium Dominum, cur traditiones hominum non sequatur, cum ipse sit Dei Filius, dicentes:

»Quare discipuli tui transgrediuntur traditiones  seniorum? Non enim lauant manus suas cum panem manducant.« Hoc processerat ex traditione scribarum et Phariseorum. Nam erat consuetudo apud illos, ut si contigisset eis, ut uel cum gentili loquerentur, aut aliquid morticinum tangerent aut immundum aliquid uiderent, aut totum corpus, aut etiam partem corporis abluerent.

»Ipse autem respondens ait illis: Quare et uos transgredimini mandatum Dei propter traditionem uestram?« Falsam calumniam ueraci responsione Dominus confutat, dicendo: »Quare et uos transgredimini mandatum Dei propter traditionem uestram?« Ac si diceret: Cur apostolos meos arguitis. quod precepta hominum transgrediuntur, ut possint  precepta Dei adimplere, cum uos propter traditiones hominum transgredimini precepta omnipotentis Dei?

»Nam Deus dixit: Honora patrem tuum et matrem tuam, et qui maledixerit patri uel matri, morte moriatur .« Honor etenim in Scripturis dupliciter accipitur, et pro reuerentia uidelicet honoris, et pro datione muneris. Unde et Paulus apostolus dixit: »Presbyteri duplici honore habeantur .« Et: »Honora uiduas, que uere uidue sunt.« In quo loco non tantum honor pro salutatione et reuerentia accipitur, quantum etiam pro datione. »Honora patrem tuum et matrem tuam,« et in reuerentia uidelicet obsequii, et in dandis muneribus. E contrario quod dixit: »qui maledixerit patri uel  matri,« maledictio non tantum pro uerbo aspero, sed etiam pro subtractione beneficii ponitur. Preuidens omnipotens Deus imbecillitates et etates senectutis parentum, precepit filiis eorum ut postquam ad senectutem parentes illorum peruenirent, ut honorem eis impenderent, non solum in obsequio, sed etiam in datione muneris. uidentes hoc scribe et Pharisei, quod ea que dabantur parentibus a lucris eorum deperirent, composuerunt hanc stropham, ut dicerent falso intelligi hoc preceptum a Iudeis, quod dicitur: »Honora patrem tuum et matrem,« sed potius patrem uel matrem, templum et Synagogam debere intelligi, ut non precepisset omnipotens Deus honorare parentes carnales, sed potius quidquid haberent templo et Synagoge distribuerent. Quod audientes  simplices, errore seducti, quidquid habere poterant, in templo offerebant. Cum uero contigisset ut pater uel mater quererent ab eis aliquod supplementum, dicebant:

»Munus quodcunque est ex me, tibi proderit,« id est nunquid illud munus quod semel Deo obtuli, si in tuos usus expendero, tibi proderit? Hoc audientes illi, malebant pre inopia uitam amittere, quam de consecratis aliquid tangere. Potest et aliter intelligi hoc quod dicitur: »munus quodcunque est ex me, tibi proderit.« Ac si diceret: Munus quod Deo offero ex substantia mea, sicut proderit mihi, ita et tibi. Et hec dicendo, non honorauit patrem uel matrem.

»Hypocrite, bene prophetauit de uobis Isaias,  dicens: Populus hic labiis me honorat, cor autem eorum longe est a me .« Non bonum dixit de malitia uestra, sed bene conuenit uobis hoc quod ille dixit: »Populus hic labiis me honorat.« Populus Iudeorum labiis Deum Patrem honorabat, quia in illum se credere iactabat, cor autem eorum longe erat ab eo, quia in sermone cupiebant eum capere, et tradere potestati Romane.

»Sine causa autem colunt me, docentes doctrinas et mandata hominum.« Frustra, inquit, me colunt, doctrinas suas preponentes preceptis Dei.

»Et conuocatis ad se turbis, dixit eis: Audite et intelligite.« Non uult Deus auditores suos tantum audire, sed post auditum etiam intelligere.

 »Non quod in os intrat, coinquinat hominem.« Si ergo quod intrat in os non coinquinat hominem, merito queritur cur Paulus apostolus prohibet nos non uesci de idolothytis, uel cur dicat: »Non potestis calicem Domini bibere, et calicem demoniorum .« Ad hoc dicendum est, quod illa quidem creatura per se munda et bona est: cum autem idolis fuerit consecrata, propter inuocationem demonum et idolorum, sordida et immunda efficitur, et ideo precipitur nobis non de talibus comedere. Omnis enim religio et sanctitas Iudeorum, maxime in differentia ciborum mundorum et immundorum consistebat: sed omnipotens Deus quod in ueteri Testamento discrete posuit, hoc in Nouo Testamento indiscrete uti iussit. Precipiebat enim omnipotens  Deus manus abluere, non aqua corporali, sed munditia bonorum operum, ut digni simus, in quorum manibus sermo Dei fieret. Sic sepe in ueteri Testamento legimus: Factum est uerbum Domini in manu Ieremie et Isaie, et ceterorum. In manu etenim eorum factus est sermo Domini, quia talia erant opera eorum, ut digni essent ad quos sermo Dei fieret.

»Tunc accedentes discipuli eius, dixerunt ei: Scis quia Pharisei, audito hoc uerbo, scandalizati sunt.« Ex hoc loco datur intelligi, quod scandalum in quibusdam locis cauendum est hominibus, in quibusdam uero pro nichilo contemptui habendum. Hoc etiam Dominus suo exemplo docet. Legimus enim alibi  quod accedentes illi, qui  tributa requirebant a populo, ad Petrum dixerunt: »Magister uester non soluit didragma. Et cum intrasset in domum, preuenit eum iehsu, dicens: Quid tibi uidetur? Reges gentium, a quibus accipiunt tributa? A filiis suis, an ab alienis? Et ille dixit: Ab alienis. Et dixit ei: Ergo liberi sunt filii. Ut autem non scandalizemus eos, uade ad mare, et mitte hamum, et eum piscem qui prius ascenderit. tolle: et, aperto ore eius, inuenies staterem; illum sumens, da pro me et te.« Illic uitauit scandalum, hic autem ubi sine causa scribe et Pharisei scandalizabantur contra Dominum, pro nichilo duxit scandalum eorum. Ex qua re datur intelligi, quia ibi debet scandalum caueri, ubi potest in fide offensio incurri: ubi uero ueritas periculum fidei sustinet,  melius est ut scandalum incurratur, quam ut ueritas relinquatur; enim Grece, Latine offensio dicitur uel ruina pedis, siue impactio pedum, uel ut expressius scrupulus, Latine permotio mentis dicitur.

»Omnis plantatio quam non plantauit Pater meus celestis, eradicabitur.« Si omnis plantatio quam non plantauit Pater celestis, eradicabitur, ergo nunquid illa plantatio quam plantauit Paulus apostolus, eradicabitur, qui dicebat : »Ego plantaui, Apollo rigauit?« Sed hanc questionem soluit id quod subsequitur: »Deus autem incrementum dedit.« Si autem omnis plantatio quam non plantauit Pater eradicabitur, ergo quam ipse  plantauit, non eradicabitur? Ad hoc dicendum est, quia omnis plantatio quam plantauit Pater celestis, a nemim potest eradicari, nisi ipse assensum eradicandi prebuerit. Hinc est quod Ieremias dicit: »Ego plantaui te uineam electam, quomodo conuersa es in amaritudinem uitis aliene ?«

»Sinite illos,« id est, permittite illos in damnatione esse. Ceci sunt, et duces cecorum,« subaudiatur populorum.

»Cecus autem si ceco ducatum prebeat, ambo in foueam cadunt.« Sciens Dominus animos illorum incorrigibiles esse, ideo dixit: »Cecus autem si ceco ducatum prebeat, ambo in foueam cadunt.« Ceci erant scribe et Pharisei, et non solum erant ceci, sed etiam duces cecorum. Quia non solum  seipsos mittebant in perditionem, sed etiam et alios post se trahebant. Manifestum est quia, si cecus doctor, et ipsi qui audierint in foueam eterne damnationis corruent.

»Respondens autem Petrus, dixit ei: Edissere nobis parabolam istam. At ille dixit: Adhuc et uos sine intellectu estis?« Quod a Domino plane et aperte fuerat dictum, Petrus parabolice dictum esse putauit. Unde reprehenditur a Domino dicente: »Adhuc et uos sine intellectu estis?« Ex qua re datur intelligi uitiosum esse illum auditorem qui aut obscure dicta uult manifeste intelligere, aut manifeste dicta uult ad obscuritatem conuertere.

»Non intelligitis quia omne quod in os intrat,  in uentrem uadit, et in secessum emittitur?« Culpant in hoc loco quidam, dicentes Dominum physice discipline ignarum fuisse, cum id quod intrat in os non statim in secessum emittatur, sed liquor illius cibi per uenas prius diffunditur, deinde per quosdam meatus, qui Grece pori dicuntur, in secessum emittitur. Sed dum illum reprehendunt, suam imperitiam ostendunt. Licet primum enim ille subtilissimus liquor per uenas diffundatur, mox ut totum corpus peragrauerit, in secessum uadit.

»Que autem procedunt de ore, de corde exeunt, et ea coinquinant hominem.« Ipse exponit que sunt ea que coinquinant hominem, dicendo:

»De corde enim exeunt cogitationes male.« Ex  hoc loco datur intelligi quia principale anime, non est secundum Platonem in cerebro, sed potius in corde: »Quia ex corde procedunt cogitationes male.« In hoc loco datur etiam intelligi quod diabolus non est auctor malitiarum, sed potius incentor. Incentor etenim potest esse, sed non auctor. Non enim potest interiora cordis nostri rimari, sed ex gestibus corporis intelligere quid cogitemus. uerbi gratia: si uiderit nos frequenter pulchram mulierem respicere, ex motu oculorum intelligit cor nostrum amoris iaculo esse uulneratum. Ex qua ratione probatur quod ipse non est auctor, sed incentor et cumulator malarum cogitationum.



HOMILIA XLuI. FERIA QUINTA POST Oculi.


 »In illo tempore, dixit iehsu turbis: Operamini non cibum qui perit, sed qui permanet in uitam eternam,« et reliqua. Carnalis cibus perit, spiritualis uero permanet, quem Filius hominis uobis dabit. Hunc ergo Deus Pater significauit iustum Filium hominis. Nolite sic accipere, quasi alios filios, Filium hominis, de quibus dictum est: Filii autem hominum in protectione alarum tuarum sperabunt. Iste Filius hominis sequestratus quadam gratia a Filiis hominum, exceptus a numero hominum, Filius hominis est. Iste Filius hominis, et Filius Dei est: iste homo, etiam et Deus est. Unde et ipsa ueritas,  que tunc loquebatur ad Iudeos, et nunc omnibus loquitur per euangelice predicationis uerba, quid sit ostendit, non qualem plurimi tunc estimauerunt, uel etiam nunc estimant; subiunxit uero:

»Hunc enim Deus Pater signauit.« Signare quid est, nisi proprium aliquid ponere? Hoc est significare, ponere aliquid quo non confundatur cum ceteris: signare est, signum ei ponere. Cuicunque rei ponis signum, ideo ponis signum ne confusa cum aliis a te non possit agnosci. Pater ergo eum signauit. Quid est signauit? Proprium quidem illi dedit, ne cum ceteris compararetur hominibus, ideo dictum est: »Unxit te Deus, Deus tuus, oleo exsultationis pre participibus tuis .« Itaque nolite  contemnere, quia Filius hominis sum,  et querite a me non cibum qui perit, sed qui permanet in uitam eternam. Sic enim Filius hominis sum, ut non sim unus ex uobis. Sic sum Filius hominis, ut Deus Pater me signaret. Quid est signaret? Proprium aliquid mihi daret, quo non confunderer cum genere humano, sed per me liberaretur genus humanum.

»Dixerunt ergo ad eum: Quid faciemus, ut operemur opera Dei?« Dixerat enim illis, Operamini escam non que perit, sed que permanet in uitam eternam. Quid faciemus, inquiunt, quid obseruando, hoc preceptum implere poterimus?

»Respondit iehsu et dixit eis: Hoc est opus Dei, ut credatis in cum quem misit ille.« Hoc est ergo manducare cibum non qui perit, sed qui permanet  in uitam eternam. Discernitur quidem ab operibus fides, sicut Apostolus dicit, iustificari hominem per fidem sine operibus legis. Et sunt opera que uidentur bona sine fide Christi, et non sunt bona. »Finis enim legis Christus, ad iustitiam omni credenti .« Ideo noluit discernere ab opere fidem, sed ipsam fidem dixit esse opus; ipsa enim est fides, que per dilectionem operatur. Nec dixit, Hoc est opus uestrum, sed dixit, »Hoc est opus Dei, ut credatis in eum quem misit ille, ut qui gloriatur, in Domino glorietur .« Quia ergo inuitabat eos ad fidem, illi ergo adhuc querebant signa quibus crederent.

»Dixerunt ergo ei: Quod ergo tu facis signum,  »ut uideamus et credamus tibi? quid operaris?« Parumne erat, quod de quinque panibus pasti sunt? sciebant hoc quidem, sed huic cibo manna de celo preferebant. Dominus autem iehsu talem se dicebat, ut Moysi preponeretur. Non enim ausus est Moyses de se dicere quod daret cibum non qui perit, sed qui habet uitam eternam. Attendebant enim plus promittentem, et quasi nondum uidebant maiora facientem. Attendebant utique qualia fecisset Moyses, adhuc aliqua maiora uolebant fieri ab eo, qui tam magna pollicebatur. Quid  facis, ut credamus tibi, et ut nouerimus quid operaris? Quia miracula antiqua huic miraculo comparabant, et ideo quasi minora ista iudicabant que faciebat iehsu.

»Patres nostri, inquiunt, manna manducauerunt  in deserto, sicut scriptum est: Dedit illis manna manducare,« et non talia operaris qualia Moyses. Panes hordeaceos ille non dedit, sed manna de celo.

»Dixit ergo eis iehsu: Amen, amen dico uobis, non Moyses dedit uobis panem de celo, sed Pater meus dat uobis panem de celo uerum. uerus enim panis est qui descendit de celo, et dat uitam mundo.« uerus ergo ille panis est, qui dat uitam mundo, et ipse cibus est de quo paulo ante locutus sum: »Operamini cibum qui non perit, sed qui permanet in uitam eternam .« Ergo et illud manna hoc significabat, et illa omnia signa mea erant. Signa mea dilexistis, quod significabatur contemnitis.

 »Dixerunt ergo ad eum: Domine, da nobis semper panem hunc.« Quomodo mulier illa Samaritana, cui dictum est : »Qui biberit de hac aqua, non sitiet unquam,« continuo illa secundum corpus accipiens, sed tamen carere indigentia uolens: »Da, inquit, mihi, Domine, de aqua,« sic et isti: Domine, da nobis panem hunc, qui nos reficiat, nec deficiat.

»Dixit ergo eis iehsu: Ego sum panis uite. Qui uenit ad me, non esuriet: et qui credit in me, non sitiet unquam.« Qui uenit ad me, hoc est, quod ait, et qui credit in me. Et quod dixit, non esuriet, hoc intelligendum est, non sitiet unquam. Utraque enim illa significat eterna satietas, ubi nulla est egestas. Panem de celo desideratis, ante uos habetis,  et non manducatis. Sed dixi uobis quia et uidistis me, et non credidistis.



HOMILIA XLuII. FERIA SEXTA POST Oculi.

 »In illo tempore, uenit iehsu in ciuitatem Samarie, que dicitur Sichar, iuxta predium quod dedit Iacob Ioseph filio suo,« et reliqua. Cum autem dixit euangelista in quo predio erat fons Iacob, addidit:

»iehsu autem, fatigatus ex itinere, sedebat sic supra« puteum, quod sanctus Iacob Ioseph filio suo dereliquerat. Quod predium non tam Ioseph quam Christo arbitror derelictum: cuius figuram  sanctus Ioseph patriarcha portauit, quem uere sol adorat et luna, et omnes stelle benedicunt. Ad hoc predium ideo uenit Dominus, ut Samaritani, qui hereditatem sibi patriarche Isrel uindicare cupiebant, agnoscerent possessorem suum, et conuerterentur ad Christum qui legitimus patriarche heres est factus. Dicit enim Euangelista: »iehsu autem fatigatus ex itinere, sedebat sic super« puteum. Euangelica sacramenta in Domini nostri Iesu Christi dictis factisque signata non omnibus patent, et ea nonnulli minus diligenter, minusque sobrie interpretando, afferunt plerumque pro salute perniciem, et pro cognitione ueritatis errorem. Interque illud est sacramentum, quod scriptum est Dominum hora diei sexta uenisse ad puteum Iacob, fessumque ab itinere resedisse, a  muliere Samaritana potum petisse, et cetera que in eodem loco discutienda et pertractanda dicuntur. De qua re id primum tenendum est, quod in omnibus Scripturis summa uigilantia custodiri oportet, ut secundum fidem fit sacramenti diuini expositio. Hora igitur diei sexta, uenit ad puteum Dominus noster. uideo in puteo tenebrosam profunditatem: admoneo ergo intelligere mundi huius infirmas partes, id est terrenas, quo uenit Dominus iehsu hora sexta, id est sexta etate generis humani, tanquam senectute ueteris hominis, quo iubemur exui ut induamur nouo, qui secundum Deum creatus est. ueteris itaque hominis uita, que secundum carnem temporali conditione peragitur, sexta etate senectute concluditur. Qua senectute, ut dixi, humani generis  Dominus noster creator et reparator aduenit, ut moriente scilicet ueteri homine, nouum in se constitueret, quem exutum luto terreno, in celestia regna transferret. Ergo nunc puteus, ut dictum est, mundi huius terrenum laborem et terrorem tenebrosa profunditate significat. Et quoniam exterior est homo uetus, et nouus interior, dictum est ab Apostolo: »Et si exterior homo noster corrumpitur, sed interior renouatur de die in diem .« Rectissime omnino, quoniam omnia uisibilia ad exteriorem hominem pertinent, quibus disciplina Christiana renuntiat. Hora sexta uenit Dominus ad puteum, id est medio die unde iam incipit sol iste uisibilis declinare in occasum. Quoniam nobis uocatis a Christo uisibilium delectatio minuitur, ut inuisibilium amore  homo interior recreatus ad interiorem lucem que nunquam excidit reuertatur, secundum apostolicam disciplinam, non querens que uidentur, sed que non uidentur. »Que enim uidentur, temporalia sunt; que autem non uidentur eterna sunt .« Quod autem fatigatus uenit ad puteum, infirmitatem carnis significat: quod sedit, humilitatem. Quia imbecillitatem carnis pro nobis suscepit, et homo hominibus tam humiliter apparere dignatus est. De hac infirmitate carnis propheta dicit: »Homo in plaga positus, et sciens ferre imbecillitatem .« De humilitate uero Apostolus loquitur, dicens: »Humiliauit semetipsum factus subditus usque ad mortem .« Quanquam illud quod sedit quoniam  solent sedere doctores, possit alio intellectu, non humilitatis modestiam, sed magistri demonstrare personam. Sed queri potest quare a Samaritana, ab ea que hydrie implende gratia uenerat, bibere postulauerit, cum ipse postea spiritualis fontis affluentiam se petentibus dare posse predicauerit. Sed scilicet sitiebat Deus mulieris illius fidem, que quoniam Samaritana erat, et solebat Samaria idololatrie imaginem sustinere. Ipsi enim separati a populo Iudeorum simulacris mutorum animalium, id est, uaccis aureis animarum suarum decus addixerant. uenerat autem Dominus noster iehsu Christus, ut gentium multitudinem, que simulacris seruierat, ad munimentum fidei Christiane et incorrupte religionis adduceret. Non enim est, inquit,  sanis opus medicus, sed male habentibus . Ergo eorum fidem sitit, pro quibus sanguinem fudit. Dixerat ergo ad eam iehsu:

»Mulier, da mihi bibere.« Et ut noueris quid sitiebat Dominus noster, post paululum ueniunt discipuli eius, qui perrexerant in ciuitatem, ut cibos emerent. »Dicunt ei: Rabbi, manduca. Ille autem dixit eis: Ego habeo escam manducare quam uos nescitis. Dicunt discipuli eius ad alterutrum: Nunquid aliquis attulit ei manducare? Dicit eis iehsu: Meus cibus est, ut faciam uoluntatem eius qui misit me, ut perficiam opus eius.« Nunquid hic intelligitur alia uoluntas Patris qui eum misit, ut opus eius perficere uellet, nisi ut nos ad fidem suam a pernicioso mundi errore conuerteret? Qualis ergo cibus  eius, talis et potus. Quapropter hoc in illa muliere sitiebat, ut faceret in ea uoluntatem Patris, ut perficeret opus eius. Sed illa carnaliter intelligens, respondit:

»Tu cum sis Iudeus, quomodo a me bibere possis, cum sim mulier Samaritana? Non enim coutuntur Iudei Samaritanis. Cui Dominus noster dixit: Si scires donum Dei, et quis est qui dicit tibi, Da mihi bibere, tu magis petisses ab eo, et dedisset tibi aquam uiuam.« Et hinc ei ostenderat non se talem aquam petisse qualem ipsa intellexerat. Sed quia ipse sitiebat fidem eius, eidem sitienti Spiritum sanctum dare cupiebat. Hanc enim recte intelligimus aquam uiuam, quod est donum Dei, sicut ipse ait: »Si scires donum Dei.« Et sicut  idem Ioannes testatur alio loco , dicens quod stabat iehsu et clamabat: »Si quis sitit, ueniat et bibat. Qui credit in me,« sicut dicit Scriptura, »flumina de uentre eius fluent aque uiue.« Consequenter omnino qui credit in me, inquit, flumina de uentre eius fluent aque uiue: quia primo credimus, ut hec dona mereamur. Hec ergo flumina aque uiue, que illi mulieri uolebat dare, merces est fidei, quam prius in illa sitiebat. Cuius aque uiue interpretationem ita subiicit: Hoc autem dicebat, inquit de Spiritu, quem accepturi erant hi qui in eum credituri erant. Nondum enim erat Spiritus datus, quia iehsu nondum fuerat glorificatus. Hoc itaque donum Spiritus sanctus est,  quod post suam glorificationem dedit Ecclesie, sicut alia Scriptura dicit: »Ascendens in altum, captiuam duxit captiuitatem, dedit dona hominibus .« Sed adhuc illa mulier carnaliter sapit, sic enim respondit:

»Domine, neque« hauritorium »habes, et puteus altus est, unde« mihi »habes« dare »aquam uiuam? Nunquid tu maior es patre nostro Iacob, qui dedit nobis hunc puteum, et ipse ex eo bibit, et filii eius, et pecora eius.« Nunc uero iam Dominus exponit, quid dixerit.

»Omnis,« inquit, »qui biberit ex aqua ista, sitiet iterum. Qui autem biberit de aqua quam ego« dedero, »non sitiet in eternum: sed aqua illa »quam« dedero, »fiet et in eo fons aque salientis  in uitam eternam.« Sed adhuc mulier prudentiam carnis amplectitur, respondens:

»Domine, da mihi hanc aquam, ut non sitiam, neque ueniam huc haurire. Dicit ei iehsu: uade, uoca uirum tuum, et ueni huc.« Cum sciret eam uirum non habere, cur hoc dixerit queritur. Namque cum mulier dixerit:

»Non habeo uirum, dixit ei iehsu: Bene dixisti, non habeo uirum; quinque enim uiros habuisti, et nunc quem habes, non est tuus uir. Hoc uere dixisti.« Sed non sunt hec carnaliter accipienda, ne huic ipsi adhuc mulieri Samaritane similes esse uideamur: sed de illo dono Dei, si aliquid iam gustauimus, spiritualiter ista tractemus. Quinque uiros, quinque libros, qui per Moysen ministrati sunt,  nonnulli accipiunt. Quod autem dictum est, »et nunc quem habes non est tuus uir,« de seipso Dominum dixisse intelligunt, ut iste sit sensus: Primo quinque libris Moysi, quasi quinque uiris seruisti: nunc autem quem habes, id est quem audis, non est tuus uir, quia nondum in eum credidisti. Sed quoniam nondum credens Christo, adhuc itaque illorum quinque uirorum, id est quinque librorum copulatione tenebatur, potest moueri quomodo dici potuerit: Quinque uiros habuisti, quasi tunc eos iam non haberet, cum adhuc utique ipsis subdita uiueret. Deinde cum quinque libros Moysi nichil aliud quam Christum predicent, sicut ipse ait: »Si crederetis Moysi, crederitis forsitan et mihi: ille enim de me scripsit ,« quomodo potest intelligi a quinque  illis libris recedere hominem, ut ad Christum transeat, cum ille qui credit in Christum non relinquat quinque illos libros, sed spiritualiter intelligendo, multo beatius amplectatur? Est ergo alius intellectus; ut quinque uiri intelligantur quinque corporis sensus: unus, qui ad oculos pertinet, quo lucem istam uisibilem, et quoslibet colores formasque corporum cernimus. Alter est autem aurium, quo uocum et omnium sonorum momenta sentimus. Tertius narium, quo uaria odorum suauitate delectamur. Quartus in ore gustus dulcia et amara sentit, et omnium saporum habet examen. Quintus per totum corpus tangendo diiudicat ca ida et frigida, mollia et dura, leuia et aspera, et quidquid aliud  est quod tangendo sentimus. Istis itaque carnalibus quinque sensibus prima hominis etas imbuitur, necessitate nature mortalis: quia ita post peccatum primi hominis nati sumus, ut nondum reddita luce mentis, carnalibus sensibus dediti, carnalem uitam sine ulla ueritatis intelligentia transeamus. Tales necesse est esse infantes, et paruulos pueros, qui nondum possunt accipere rationem. Et quia naturales sunt isti sensus, qui primam etatem regunt, et Deo artifice nobis tributi sunt, recte dicuntur iidem mariti, tanquam legitimi. Quoniam non eos errores uitio proprio, sed Dei artificio natura contribuit. Cum autem quisque uenerit ad etatem cuius uita possit capax esse rationis, si ueritatem statim comprehendere poterit, non iam illis sensibus  rectoribus utetur, sed habebit uirum spiritum rationalem, cui sensus illos in famulatum redigat seruitutis, subiiciens corpus suum cum anima, non iam uiris quinque, id est quinque corporeis sensibus, quibus subdita est: sed uerbum diuinum habet legitimum uirum, cui copulata est inherens, cum et ipse spiritus hominis heserit Christo; »quia caput uiri Christus est,« amplexus spiritualia eterne uite, sine ullo separationis timore perfruitur, ut ait Apostolus: »Quis nos separare poterit a caritate Christi ?« subauditur, nulla res. Sed quoniam illa mulier errore tenebatur, que significabat multitudinem seculi uariis superstitionibus subiugari, post tempora illa quinque carnalium sensuum quibus prima etas  regitur, non ea uerbum Dei acceperat  in coniugium, sed complexu adulterino diabolus eam obtinebat. Itaque illi Dominus dicit, uidens eam esse carnalem, id est carnaliter sapere: »uade, uoca uirum tuum, et ueni huc,« id est remoue te ab affectione carnali, in qua nunc constituta es, unde non potes intelligere que loquor. Et uoca uirum tuum, id est spiritu intelligentie presens esto. Est enim anime quasi maritus quodammodo spiritus hominis, qui animalem affectionem tanquam coniugem regit: non ille Spiritus sanctus, qui cum Patre et Filio incommutabiliter datur, sed spiritus hominis, de quo Apostolus dicit: »Nemo scit quid est in homine, nisi spiritus hominis qui est in eo .« Nam ille Spiritus sanctus, spiritus Dei est, de quo iterum dicit: »Sic et que Dei sunt nemo scit, nisi  Spiritus Dei.« Hic ergo spiritus hominis cum presens est, id est intentus, et se pietate subiicit Deo, intelligit homo que spiritualiter dicuntur; cum autem diaboli error, tanquam absente intellectu, in anima dominatur, adulter est. »uoca ergo  uirum tuum,« id est spiritum, qui est in te, quo potest homo intelligere spiritualia. Si eum lux ueritatis illustret, et ipse adsit, colloquar tibi, ut spiritualem aquam possis accipere. Et cum illa, »non habeo,« ait, »uirum, bene,« inquit, »dixisti, quinque enim uiros habuisti,« id est quinque sensus carnis in prima etate rexerunt te, »et nunc quem habes, non est tuus uir,« quia non est in te spiritus qui intelligat Deum, cum quo legitimum potes habere  connubium, sed error diaboli potius dominatur, qui te adulterina contaminatione corrumpit. Et fortasse intelligentibus indicaret, quinque uirorum nomine, significari quinque memoratos corporis sensus. Post quinque carnales responsiones, ista mulier sexta responsione nominat Christum. Nam prima eius responsio est: »Tu cum sis Iudeus, quomodo a me bibere petis?« Secunda: »Domine, neque in quo haurias habes, et puteus altus est.« Tertia: »Domine, da mihi hanc aquam, ut non sitiam, neque ueniam huc haurire.« Quarta: »Non habeo uirum.« Quinta: »uideo quia propheta es tu, patres nostri in monte hoc adorauerunt.« Nam ista responsio carnalis est. Carnalibus enim datus fuerat locus terrenus ubi orarent: spirituales autem  spiritu et ueritate oraturos esse Dominus dixit. Quod posteaquam locutus est, sexta mulieris responsio, Christum fatetur omnium iustorum esse doctorem. Dicit enim:

»Scio quia Messias uenit, qui dicitur Christus. Cum ergo uenerit, ille nobis annuntiabit omnia.« Sed adhuc errat, quia eum quem uenturum sperat, uenisse non uidet. uerumtamen misericordia Domini nunc error iste, tanquam adulter expellitur.

»Dicit ei iehsu: Ego sum qui loquor tecum.« Quo audito, illa non respondit, sed statim relicta hydria sua, abiit in ciuitatem festinans, ut Euangelium et Domini aduentum non tantum crederet, sed etiam predicaret. Nec hoc quod, relicta hydria, discessit,  negligenter pretereundum est. Hydria fortasse enim amorem seculi huius significat, id est cupiditatem, quia sibi homines de tenebrosa profunditate, cuius imaginem puteus gerit, hoc est de terrena conuersatione hauriunt uoluptatem, qua percepta, iterum in eius appetitum inardescant; sicut de aqua illa qui biberit, sitiet iterum. Oportebat autem ut Christo credens seculo renuntiaret, et, relicta hydria, cupiditatem secularem se reliquisse monstraret, non solum corde credens ad iustitiam, sed etiam ad salutem ore confessura quod credidit. »Dicit enim mulier: Domine, uideo quia propheta es tu.« Cepit uenire uir, nondum plene uenit, quia prophetam Dominum putauit. Erat quidem et propheta, nam de seipso ait: »Non est propheta sine  honore, nisi in patria sua .« Item de illo dictum est ad Moysen: »Prophetam eis suscitabo de fratribus eorum similem tui .« Similem scilicet ad formam carnis, non ad eminentiam maiestatis. Ergo inuenimus Dominum Iesum dictum prophetam. Proinde iam non multum errat mulier ista. »uideo,« inquit, »quia propheta es tu.« Incipit uirum adulterum excludere, quando ait: »uideo quia propheta es tu,« et incipit querere quod illam solebat mouere. Contentio quippe fuerat inter Samaritanos et Iudeos, quia Iudei in templo a Salomone fabricato adorabant Dominum. Samaritani, longe inde positi, non in eo adorabant. Ex eo Iudei meliores esse letabantur, quia in templo adorabant  Deum. Non enim coutuntur Iudei Samaritanis, quia dicebant: Quomodo uos letatis, et ideo uos nobis meliores esse perhibetis, quia templum habetis, quod nos non habemus? Nunquid patres nostri, qui Deo placuerunt, in templo adorauerunt? Nonne in isto monte adorauerunt, ubi nos sumus? Melius ergo nos  in hoc monte Deum rogamus, ubi patres nostri rogauerunt. Contendebant utrique ignari, quia, uirum non habentes, illi pro templo, isti pro monte inflabantur aduersus inuicem. Dominus tamen modo docet mulierem, tanquam cuius uir ceperit presens esse. »Dicit ei mulier: Domine, uideo quia propheta es tu. Patres nostri in monte hoc adorauerunt, et uos dicitis quia Hierosolymis adorare oportet. Dicit ei iehsu: Mulier, crede  mihi.« ueniet enim Ecclesia, sicut dictum est in Canticis canticorum : »Dilectus meus loquitur mihi.« Et iterum: »Surge, propera, amica mea, formosa mea, columba mea, immaculata mea, et ueni. Iam enim hyems transiit, imber abiit, flores apparuerunt in terra nostra, tempus putationis aduenit. uox turturis audita est in terra nostra.« Merito iam presente uiro audit mulier, »crede mihi.« Iam enim est in te qui credat, quia presens est uir tuus. Cepisti adesse intellectu, quando me prophetam appellasti. Mulier, crede mihi, quia, nisi credideris, non intelliges. Ergo crede mihi. »Quia uenit hora, quando neque in monte hoc, neque in Hierosolymis adorabitis Patrem. uos adoratis quod nescitis, nos adoramus quod scimus, quia salus ex  Iudeis est. Sed uenit hora et nunc est.« Que ergo hora? »Quando ueri adoratores adorabunt Patrem in spiritu et ueritate.« Non in monte isto, non in templo, sed in spiritu et ueritate. Spiritus est Deus. Si corpus esset Deus, oportebat eum adorari in monte, quia corporeus est mons; oportebat eum adorari in templo, quia corporeum est templum. Spiritus est Deus, et eos qui adorant eum, in spiritu et ueritate oportet adorare. »Nos adoramus quod scimus, uos adoratis quod nescitis, quia salus ex Iudeis est.« Multum dedit Iudeis, sed noli istos reprobos accipere, parietem illum scilicet Isrel adiunctus est, ut placati in lapide angulari, qui est Christus, copularentur. Unus enim paries a Iudeis, unus a gentibus, longe dissiti parietes, sed donec in angulo coniungantur.  Alienigene autem et hospites erant, et peregrini a testamentis Dei, secundum hoc ergo dictum est, »nos adoramus quod scimus.« Ex persona quidem Iudeorum dictum est, sed non omnium Iudeorum, non reproborum Iudeorum, sed de talibus quales fuerunt apostoli, quales fuerunt prophete, quales fuerunt omnes illi sancti, qui omnia sua uendiderunt, et pretia rerum suarum ad pedes apostolorum posuerunt . Non enim repulit Deus plebem suum, quam presciuit . »Dicit ei mulier: Scio quia Messias uenit, qui dicitur Christus. Cum ergo uenerit, ille nobis omnia demonstrabit.« Cum ille uenerit, montem spernet, et templum euertet. Docebit nos ille omnia, ut in spiritu et ueritate  nouerimus adorare. Sciebat quis eam posset docere, sed iam docente nondum agnoscebat; iam ergo digna erat cui manifestaretur. Messias autem unctus est. Unctus Latine, Grece est, Hebraice Messias est. »Ergo dicit ei mulier, Scio quia Messias uenit, qui dicitur Christus. Cum ergo uenerit, iste nobis annuntiabit omnia. Dicit ei iehsu: Ego sum qui loquor tecum.« Iam mulier ordinatur in fide et regitur bene uictura. Posteaquam audiuit hoc: »Ego sum qui loquor tecum,« iam ultra quid diceret? quando Christus Dominus manifestare se uoluit mulieri, cui dixerat: »Crede mihi.«

»Et continuo uenerunt discipuli, et mirabantur quia cum muliere loquebatur.« Quia querebat perditam, qui uenerat querere quod perierat, hoc  illi mirabantur. Bonum enim mirabantur, non malum suspicabantur. Nemo tamen dixit, Quid queris, aut quid loqueris cum ea?

»Reliquit ergo hydriam suam mulier.« Audito, »Ego sum qui loquor tecum,« et recepto in corde Christo Domino, quid faceret, nisi iam hydriam dimitteret et euangelizare curreret? Proiecit cupiditatem, et properauit annuntiare ueritatem. Hydria uas erat unde aqua hauriebatur, Greco nomine appellatur , quoniam Grece aqua dicitur, tanquam uas aquarum diceretur. Proiecit hydriam, que non iam usui, sed oneri fuit. Auida quippe desiderabat aqua illa satiari, ut annuntiaret Christum, onere abiecto. Cucurrit ad ciuitatem, et dicit illis hominibus:

 »uenite et uidete hominem, qui dixit mihi omnia quecunque feci.« Pedetentim, ne illi quasi irascerentur et indignarentur, et perquirerent, addidit:

»Nunquid ipse est Christus? Exierunt ergo de ciuitate, et ueniebant ad eum. Et rogabant eum discipuli, dicentes: Rabbi, manduca.« Ierant emere cibos, et uenerunt.

»Ille autem dixit eis: Ego cibum habeo manducare quem uos nescitis. Dicebant ergo discipuli ad inuicem: Nunquid aliquis attulit ei manducare.« Quid mirum si mulier illa non intelligebat aquam, ecce discipuli nondum intelligebant escam. Audiuit autem cogitationes illorum, etiam instruit ut magister, non per circuitum, sicut illam, cuius adhuc uirum  requirebat, sed etiam aperte.

»Meus  cibus est: ut faciam uoluntatem eius qui me misit.« Ergo et potus ipse erat in illa muliere, ut faceret uoluntatem eius qui eum misit. Ideo dicebat: »Sitio, da mihi bibere.« Scilicet, ut fidem in ea operaretur, et fidem eius biberet, et eam in corpus suum traiiceret. Corpus enim eius est Ecclesia. »Ergo  ipse cibus meus est ut faciam uoluntatem eius qui me misit,« ut perficiam opus eius.

»Nonne uos dicitis quod adhuc quatuor menses sunt et messis uenit?« In opus feruebat, et operarios mittere disponebat. uos quatuor menses computatis ad messem: ego uobis aliam messem albam  et paratam ostendo. »Ecce dico uobis: Leuate oculos uestros et uidete regiones, quia iam albe sunt ad messem.« Ergo messores missurus est.

»In hoc enim est uerbum uerum, quia alius est qui seminat, et alius qui metit.« Ut et qui seminat simul gaudeat, et qui metit.

»Ego misi uos metere, quod uos non laborastis. Alii laborauerunt, et uos in labores eorum introistis.« Nam ubi iam laboratum erat, utique seminatum erat; et quod seminatum erat, iam maturum factum falcem et trituram desiderabat. Quo ergo erant messores mittendi? Ubi iam prophete predicauerunt. Ipsi enim seminatores fuerunt. Nam si ipsi non seminatores, unde ad illam mulierem peruenerat, »Scio quia Messias uenit?« Iam ista mulier  fructus maturus erat, et erant albe messes, et falcem querebant. »Misi uos metere quod non seminastis. Alii seminauerunt, et uos in eorum labores introistis.« Quid laborauerunt ipse Abraham, Isaac et Iacob? Legite labores eorum. In omnibus enim laboribus prophetia est Christi, et ideo seminatores Moyses et ceteri patriarche, et omnes prophete multa pertulerunt in illo frigore, quando seminabant. Ergo iam in Iudea messis parata erat. Merito ibi tanquam matura seges fuit, quando tot millia hominum pretia rerum suarum afferebant, et ad pedes apostolorum ponentes , expeditis humeris a sarcinis secularibus, Christum Dominum sequebantur. uere matura messis. Quid inde factum est? De ipsa messe eiecta sunt pauca grana, et seminauerunt  orbem terrarum; et surgit alia messis, que in finem seculi metenda est. Ad istam ergo messem non apostoli, sed angeli mittuntur. Messores  angeli sunt. Ista ergo messis crescit inter zizania, et exspectat purgari in fine. Illa uero messis iam matura erat, quo prius missi sunt discipuli, ubi prophete laborauerunt. Sed tamen uidete quid dictum sit, »At simul gaudeat, et qui seminat, et qui metit.« Disparis temporis labores habuerunt, sed gaudio pariter perfruentur, mercedem simul accepturi sunt uitam eternam.

»Ex ciuitate autem illa multi crediderunt in eum Samaritanorum, propter uerbum mulieris testimonium perhibentis, Quia dixit mihi omnia quecunque feci. Cum uenissent autem ad illum Samaritani,  rogauerunt eum ut apud eos maneret. Et mansit ibi duos dies. Et multo plures crediderunt propter sermonem eius. Et mulieri dicebant: Quia iam non propter tuam loquelam credimus, ipsi enim audiuimus, et scimus quia hic est uere Saluator mundi.« Et hoc paulatim animaduertendum est, quia lectio terminata est. Mulier prima nuntiauit, et ad mulieris testimonium crediderunt Samaritani, et rogauerunt eum ut apud eos maneret. Et mansit ibi biduo, et plures crediderunt. Et cum credidissent, dicebant mulieri: »Non iam propter uerbum tuum credimus, sed ipsi cognouimus, et scimus quia hic est uere Saluator mundi.« Primo per famam, postea per presentiam, sic agitur hodie cum eis qui  foris sunt, et nondum sunt Christiani. Christus nuntiatur per Christianos amicos, tanquam ab illa muliere, hoc est, Ecclesia annuntiante, ad Christum ueniunt, et credunt per istam famam. Manet apud eos biduo, hoc est dat illis duo precepta caritatis. Et multo plures credunt in eum firmius, quoniam ipse uere est Saluator mundi.



HOMILIA XLuIII. SABBATO POST Oculi.

 »In illo tempore, perrexit iehsu in montem Oliueti, et diluculo iterum uenit in templum,« et reliqua. Mons quippe Oliueti sublimitatem Dominice passionis, et misericordiam designat. Quia et Grece misericordiam, oliuetum uocatur  , et ipsa unctio fessis ac dolentibus membris solet afferre leuamen. Sed et hoc, quod oleum et uirtute ac puritate preeminet, et quemcunque ei liquorem superfundere uolueris, confestim hunc transcendere, eique superferri consueuit, gratiam misericordie celestis non inconuenienter insinuat, de qua scriptum est: »Suauis Dominus uniuersis, et miserationes eius super omnia opera eius .« Tempus quoque diluculi, exortunr eiusdem gratie  demonstrat. Pergit ergo Dominus in montem Oliueti, ut arcem misericordie in se constare denuntiet. uenit iterum diluculo in templum, ut eamdem misericordiam, cum incipiente Noui Testamenti lumine, templo  suo pandendam prebendamque significet. »Et omnis  populus uenit ad eum. Et sedens, docebat eos.« Sessio Domini, humilitatem incarnationis eius, per quam nobis misereri dignatus est, insinuat. Bene autem dicitur quia, cum sedens doceret iehsu, omnis populus uenit ad eum: quia, postquam humilitate sue incarnationis proximus hominum factus est, libentius est a multis eius sermo receptus: a multis, inquam, est eius sermo receptus, namque a pluribus est superba impietate contemptus. Audierunt enim mansueti, et letati sunt. Denique Iudei, tentantes, adduxerunt mulierem in adulterio deprehensam, interrogantes quid de ea fieri iuberet, quoniam Moyses talem lapidare mandauerat. Ut si et ipse hanc lapidandam decerneret,  deriderent eum, quasi misericordie, quam semper docebat, oblitum: si lapidare uetaret, striderent in eum dentibus suis, et quasi fautorem scelerum, legique contrarium uelut merito damnarent.

»iehsu autem, inclinans se deorsum, digito scribebat in terra.« Per inclinationem Iesu, humilitas: per digitum, qui articulorum compositione flexibilis est, subtilitas discretionis exprimitur; porro per terram, cor humanum, quod uel bonarum uel malarum actionum solet reddere fructus, ostenditur. Postulatus ergo Dominus iudicare de peccatrice, non statim dat iudicium, sed prius se inclinans deorsum, digito scribit in terra, ac sic demum  quam obnixe rogatus iudicat. Nos uidelicet, nos typice instituens, ut cum quelibet proximorum, errata conspicimus, non hec ante reprehendendo iudicemus, quam, ad conscientiam nostram humiliter reuersi, digito eam discretionis solerter sculpamus, et quid in ea Conditori placeat, quidue displiceat, sedula examinatione dirimamus, iuxta illud Apostoli: »Fratres, etsi preoccupatus fuerit homo in aliquo delicto, uos qui spirituales estis, instruite huiusmodi in spiritu lenitatis, considerans teipsum, ne et tu tenteris .«

»Cum autem perseuerarent interrogantes eum, erexit se et dixit eis: Qui sine peccato est uestrum, prius in illam lapidem mittat.« Quia hinc et inde Domino scribe et Pharisei tendebant laqueos  insidiarum, putantes eum uel immisericordem futurum in iudicando, uel iniustum, preuidens ille dolos, quasi fila transit aranee, et iudicium iustitie per omnia, et mansuetudinem pietatis ostendens. Ecce temperantia miserendi, »Qui sine peccato est uestrum;« ecce iterum iustitia iudicandi, »Primus in illam lapidem mittat.« Ac si dixisset: Si Moyses mandauit uobis mulierem huiusmodi lapidare, uidete quia non hoc peccatores, sed iustos facere precepit. Primo uos ipsi iustitiam legis implete, et innocentes manibus et mundo corde ad lapidandam ream concurrite. Primo spiritualia legis edicta, fidem, misericordiam et caritatem perficite, et sic ad carnalia iudicanda diuertite. Dato autem iudicio:

»Dominus iterum se inclinans, scribebat in  terra.« Et quidem, iuxta morem consuetudinis humane, potest intelligi quod ideo coram tentatoribus improbis inclinare se et in terra scribere uoluerit, ut, alio uultu intendens, liberam eis daret exeundi facultatem, quos, sua responsione perculsos, citius exituros quam plura interrogaturos esse preuiderat.

»Denique audientes, unus post unum exibant, incipientes a senioribus.« Sed figurate nos admonet in eo quod, et ante datam et post datam sententiam, inclinans scripsit in terra, ut priusquam peccantem proximum corripiamus, et postquam debite castigationis illi ministerium reddiderimus, nos ipsos digna humilitatis inuestigatione perpendamus, ne forte aut eisdem que in ipsis reprehendimus,  aut aliis quibuslibet simus facinoribus irretiti, sicut forte fieri poterit ut ipse qui homicidam reum mortis esse iudicauerit, ipse in seipso per odium fraterne mortis reus esse ante oculum Conditoris inueniatur; similiter, qui fornicationis crimen in fratre accusat, in seipso superbie facinus non uideat. Ideo iubetur iudex alieni criminis digito discretionis in corde suo describere, ne forte in seipso reus inueniatur. Quid igitur nobis in huiusmodi periculis remedii, quid restat salutis, nisi ut, cum peccantem conspicimus, ad illum mox inclinemur deorsum ? Digito scribamus in terra, id est discrimine  solerti pensemus, neque enim reprehendit nos cor nostrum in omni uia nostra. Bene, qui inclinatus scripsit in terra, erectus misericordie uerba depromit: quia quod per humane infirmitatis societatem promisit, per diuine uirtutem potentie hominibus donum pietatis impendit.

»Erigens, inquit, se iehsu, dixit ei: Mulier, ubi sunt qui te accusabant? Nemo te condemnauit? Que dixit: Nemo, Domine.« Nemo te condemnare ausus est peccatricem, quia in se singuli cernere ceperant quod magis damnandum cognoscerent. Sed qui accusantium turbas prolato iustitie pondere fugauit, uideamus accusatam quanto misericordie munere subleuet. Sequitur: »Dixit autem iehsu: Nec ego te condemnabo. uade, et iam amplius  noli peccare.« Quoniam misericors et pius est, peccata preterita relaxat. Quoniam iustus est et iustitiam dilexit, ne amplius iam peccet interdicit.



HOMILIA XLIX. DOMINICA QUARTA IN QUADRAGESIMA SIuE Letare.

 »In illo tempore: Abiit iehsu trans mare Galilee, quod est Tiberiadis,« et reliqua. Mare Galilee, quod et Tiberiadis dicitur, pro qualitate circumiacentium regionum uariis censetur nominibus. Dicitur autem mare Galilee, propter adiacentem patriam, uel prouinciam Galileam. Dicitur autem mare Tiberiadis, propter Tiberiadem ciuitatem,  que prius Paneas uocata fuit, sed postquam ab Herode reedificata est in honore Tiberii Cesaris, Tiberias est appellata: dicitur etiam et stagnum Genesareth, eo quod ex se crispantibus undis auram generare uideatur. Dicitur et lacus Cennereth, propter ciuitatem Cennereth adiacentem, et propter opportunitatem portus. Mare quoque Asphaltum a quibusdam nominatur. Extenditur enim in longitudine centum quadraginta stadia, in latitudine quadraginta. Nec propterea mare uocatum est, eo quod aque eius amare sint; sunt enim dulces ad potandum, habilesque ad piscandum: sed idioma Hebree lingue est, congregationes aquarum appellare maria, sicut scriptum est in Genesi. »Congregationes aquarum appellauit maria .« Spiritualiter, hoc mare  nauigerum presens significat seculum, quod, concussum, quietum permanere non potest. Unde bene mare dicitur a meando, eo quod semper accedat et recedat. Sicut enim mare quietum et tranquillum stare non ualet, sic mundus conturbationibus et tumultuationibus commouetur; nunc prosperitatibus eleuatur, nunc aduersitatibus deiicitur, crescit nascendo, decrescit moriendo. Hoc ergo mare Dominus pertransiit, quando, calcatis mundi fluctibus, iter uite celestis nobis ostendit. De cuius transitu Petrus apostolus ait: »Qui pertransiuit bene faciendo, et sanando omnes oppressos a diabolo .«

»Et sequebatur eum multitudo magna, quia uidebant  signa que faciebat super his qui infirmabantur.« Turbe que eum secute sunt, electorum Ecclesia intelligitur, ex omnibus gentibus collecta. Hec enim Dominum quotidie sequitur, non gressu pedis, sed imitatione operis. Sequi enim Dominum, imitari est, sicut ipse dicit: »Qui mihi ministrat, me sequatur .« Unde et in lege precipitur: »Post Dominum Deum tuum ambulabis .« Hinc nos Ioannes admonet, dicens: »Qui dicit se in Christo manere, debet sicut ille ambulauit et ipse ambulare .« Reprobi autem in hoc mari quasi pisces uoluuntur, qui, a carnalibus desideriis implicati, littus eterne uite tangere nequaquam ualent. Unde bene mare Galilee dictum est, que rota siue uolubilitas interpretatur. Sicut  enim rota mobilis in circulo uoluitur, sed nullum iter perficit, sic illi qui in mundi amores radices cordis plantauerunt, cum sint mobiles et inquieti, tamen iter celestis uite nullo modo arripiunt. De quibus per Prophetam dicitur: »In circuitu impii ambulant .« Nos autem, qui hic manentem ciuitatem non habemus, sed futuram toto desiderio inquirimus, talium exempla despicientes, cum Domino mare transnauigemus, et ea que retro sunt obliuiscentes, ad ea que ante sunt extenti, secundum uocationem sequamur eum ad brauium eterne remunerationis, quatenus cum hac turba specialiter ab illo instrui, curari et refici ualeamus.

»Subiit ergo in montem iehsu, et ibi sedebat cum discipulis suis.« Mons in quem Dominus,  transnauigato mari, subiit, celum significat, in quod postquam per triumphum sancte crucis, frementis mundi fluctibus calcatis, uictor ascendit. Quod autem ibi cum discipulis sedebat, ostendit quia, ubi precessit caput, secutura erant et membra, sicut ipse ait in Euangelio: »uolo, Pater, ut, ubi ego sum, ibi sit et minister meus .« Et iterum: »Ubi fuerit corpus, illic congregabuntur et aquile .« Aliter, per hunc montem sublimior doctrina intelligitur. Dominus in monte, uerbum est in alto; qui ergo sublimiorem doctrinam uult accipere, cor de terra ad celum eleuet, id est de amore mundi transeat ad amorem Dei. Turbas ergo Dominus in conuallibus docet, curat et reficit, et cum discipulis in montem ascendit, ut ostendat quia  iuxta capacitatem auditorum formandus est sermo in predicatione doctorum. Non enim propter perfectos deserendi sunt infirmi, sed potius cum illis tolerandi et corrigendi. Quasi cum quodam Dominus in conuallibus morabatur, quando illi querenti, Quid faciendo uitam eternam possidebo? respondit : »Si uis inuenire uitam, serua mandata: Non occides, non mechaberis, non furtum facies, non adulterabis, non concupisces rem proximi tui, honora patrem et matrem.« Et illi sublimiora querenti, et dicenti: »Hec omnia custodiui a iuuentute mea,« protinus montem perfectionis illi ostendit, dicens: »Adhuc tibi unum deest. Si uis perfectus esse, uade et uende omnia que habes, et da  pauperibus, et habebis thesaurum in celo, et ueni, sequere me.« Sed quia difficile qui diuitias habent, uelamant, hunc montem ascendunt, »abiit tristis, eo quod diues esset ualde.« Quasi Paulus cum discipulis in conuallibus morabatur, quando dicebat: »Ego, fratres, non potui uobis loqui tanquam spiritualibus, sed tanquam carnalibus. Quasi paruulis lac uobis potum dedi, non escam .« Quasi montem ascenderat, quando illis dicebat: »Sapientiam loquimur inter perfectos .« Quasi in conuallibus morabatur, quando aiebat: »Propter fornicationem unusquisque propriam accipiat uxorem, et unaqueque uxor suum uirum habeat .« Quasi montem ascenderat, dum dicebat: »De uirginibus autem preceptum Domini non habeo, consilium  autem do. Bonum est illis si sic permaneant secundum meum consilium. uolo autem omnes homines esse sicut et me .« Non enim una eademque doctrina equaliter omnibus congruit, quia aliter admonendi sunt nuper conuersi, et aliter perfecti; aliter coniugati, et aliter uirgines; aliter casti, et aliter luxuriosi; aliter ebriosi, et aliter sobrii; aliter superbi, et aliter humiles; aliter aliena rapientes, et aliter sua distribuentes. Plerumque uero medicine antidotum unum morbum curat, alterum accumulat. Et panis, cum fortium uitam roboret, paruulorum necat. Et uenenum, cum uita sit serpentis, mors est hominis. Hec ergo est discretio in predicatione obseruanda, ut quos uiderit doctor spiritualem intelligentiam capere non posse, iuxta  litteram doceat, nec propter eos tamen perfectiores relinquat. Quod exemplo suo nobis Iacob patriarcha ostendit, qui, cum oues Laban auunculi sui pasceret, et uaria queque pro mercede acciperet, tulit uirgas populeas, et amygdalinas, quas ex parte decorticauit, et ex parte cum corticibus reliquit, et posuit eas in canalibus, ut in aspectu illarum oues uarios fetus conciperent . Quid Iacob pastor ouium, nisi pastorem Ecclesie significat? Quid oues, nisi fideles auditores? Unde primo pastori dictum est: »Si diligis me, pasce oues meas .« Aqua uero Scripturam sacram designat, de qua per Salomonem dicitur: »Aqua profunda sermo ex ore uiri, et torrens redundans fons sapientie .« uirge autem, eiusdem Scripture sententie  sunt, que ex parte sunt decorticande, et ex parte cum corticibus relinquende, ut perfectiores allegorice instruantur, minus capaces iuxta litteram erudiantur.

»Erat autem proximum Pascha, dies festus Iudeorum.« Non, ut quidam putant, Pascha a passione, sed a transitu, est dictum. Ex eo uero tempore quo Dominus, per Aegyptum transiens, primogenita Aegyptiorum percussit, et filios Isrel liberauit, Pascha iussum est celebrari, quod Hebraice phase, Latine transitus dicitur. Dicturus euangelista Dominum ex quinque panibus quinque millia hominum satiasse, premisit: »Erat proximum Pascha, dies festus Iudeorum,« ut intelligamus quia tunc ab eo  spiritualiter pascimur, quando transitum celebramus, id est quando de uitiis ad uirtutes et de amore mundi ad amorem transimus Dei.

»Cum subleuasset ergo iehsu oculos, et uidisset quia multitudo maxima uenit ad eum.« Oculi Domini in Scripturis duplicem habent significationem. Aliquando enim dona Spiritus sancti significant, aliquando respectum miserationis. Dona Spiritus sancti, sicut in Zacaria legitur: »In lapide uno septem oculi sunt .« Et Ioannes in Apocalypsi: »Et uidi, et ecce in medio throni et quatuor animalium, et in medio seniorum agnum stantem tanquam occisum, habentem cornua septem, et oculos septem, qui sunt septem spiritus Dei, missi in omnem terram .« Respectum miserationis, sicut in  Psalmo legitur: »Oculi Domini super iustos .« Et iterum, »De celo respexit Dominus, uidit omnes filios hominum .« Cuius enim oculis nuda et aperta sunt omnia, tunc nos uidere dicitur, quando nobis dona sue miserationis tribuit, uel a pressura tribulationis liberat, sicut Moysi dicit: »uidens uidi afflictionem populi mei, qui est in Aegypto, et gemitum eorum audiui, et descendi liberare eum .« In hoc ergo loco subleuatio oculorum Domini respectum miserationis significat, quia turbas, quas postea pauit, prius misericorditer inspexit. His enim oculis Dominus Petrum respexit, quando egressus foras amare fleuit . »Dicit ad Philippum: Unde ememus panes, ut manducent hi?« Interrogauit Dominus  Philippum, non ut ab eo aliquid disceret, sed ut eum doceret. Quod facilius intelligimus, si quibus modis interrogatio fiat perpendamus. Fit enim tribus: aut studio reprehendentis, aut uoto discentis, aut affectu docentis. Studio reprehendentis, sicut scribe et Pharisei Dominum interrogauerunt, ut eum reprehenderent, ueluti de quadam muliere in adulterio deprehensa , et de denario , et cetera similia. uoto discentis, sicut apostoli Dominum interrogauerunt, dicentes: »Domine, quando hec erunt? uel quod signum aduentus tui? ,« et cetera talia. Affectu docentis, sicut angelus Ioannem in Apocalypsi interrogauit, dicens : »Hi amicti stolis albis qui sunt, et unde uenerunt?« Quo respondente, Domine mi, tu nosti, continuo docuit  eum, dicens: »Hi sunt qui uenerunt ex magna tribulatione, et lauerunt stolas suas, et dealbauerunt eas in sanguine agni.« Interrogauit Dominus discipulum, non ut eum reprehenderet, neque ut ab eo aliquid disceret, sed ut eum doceret. Quod sollicite euangelista manifestare curauit, cum protinus subiunxit:

»Hoc autem dicebat tentans eum.« Quid est quod Dominus discipulum tentasse dicitur, cum Iacobus apostolus dicat: »Nemo, cum tentatur, dicat quoniam a Deo tentatur, quia Deus intentator malorum est. Deus enim neminem tentat .« Si igitur Deus neminem tentat, quare euangelista dicit, »hoc autem dicebat tentans cum?« Ad quod breuiter respondendum,  quia alia est tentatio diaboli, qua hominem tentat ut perdat, et alia Dei, qua hominem tentat ut probet. Quod melius cognoscimus, si earumdem tentationum modos subtilius discutiamus. Est enim tentatio diaboli, qua hominem tentat ut perdat; de qua liberari cupientes, in oratione quotidie dicimus: »Et ne nos inducas in tentationem .« Est autem et alia, que ex fragilitate uel delectatione carnis oritur, de qua Iacobus dicit: »Tentatur aliquis, a concupiscentia sua abstractus, solutus et illectus .« Et Apostolus: »Tentatio uos non apprehendat, nisi humana .« Est etiam et alia, qua Deus hominem tentat ut probet; de qua per Moysen Isrelitis dicitur: »Tentat uos Dominus Deus uester, ut sciat si diligatis eum, an non .« Et per quemdam sapientem: »uasa figuli probat fornax, et homines iustos tentatio tribulationis .« Quo genere tentationis tentauit Deus Abraham, ut, qui notus erat Deo, hominibus appareret probatus. Taliter enim se optabat tentari Propheta, cum dicebat: »Proba me, Domine, et tenta me .« Hoc igitur modo Dominus tentauit Philippum, ut qui ignarus erat tanti ministerii, sciolus et doctus redderetur, et disceret, eo presente qui educit panem de terra, et uino letificat cor hominis, non dubitare de paucis panibus multas turbas hominum satiare posse. Hec igitur tentatio non est timenda, sed potius propter probationem toleranda, atque optanda, Iacobo apostolo admonente, qui ait: »Omne gaudium existimate, fratres, cum in uarias  tentationes incideritis, scientes quod tentatio patientiam operatur, patientia uero probationem, probatio autem spem. Beatus uir qui suffert tentationem, quoniam, cum probatus fuerit, accipiet coronam uite, quam repromisit Deus diligentibus se .«

»Respondit ei Philippus: Ducentorum denariorum panes non sufficiunt eis, ut unusquisque modicum quid accipiat.« Philippus os lampadis interpretatur: significat hoc in loco populum Iudeorum, qui quondam os lampadis fuit, quando aperto ore ad laudandum Deum prosiliuit. In eo uero quod ait »ducentorum denariorum panes non« sufficere »eis, ut unusquisque modicum quid accipiat,« raram uel modicam eiusdem populi significat fidem, que per corporalem Domini presentiam et paruum numerum  apostolorum, ad utriusque Testamenti notitiam ac cognitionem hominem uenire posse non credidit. Ducenti enim denarii utrumque Testamentum significant.

»Dicit ei unus ex discipulis eius, Andreas frater Simonis Petri: Est puer unus hic, qui habet quinque panes hordeaceos et duos pisces. Sed hec quid sunt inter tantos?« Si littera inspiciatur, Andreas hoc in loco maiorem fidem quantulamcunque uidetur habere Philippo, cum dicit: »Est puer unus hic, qui habet quinque panes hordeaceos et duos pisces.« Sed in fide dubitauit, cum subiunxit: »Sed hec quid sunt inter tantos?« Significat enim propheticum sermonem, qui cum Deo in carne uenturum  predixit, fidem habuit. Sed cum eum uenientem idem populus magna ex parte credere renuit, in fide dubitauit. Quos prefigurauit Isaac, qui, cum caligantibus oculis filium benediceret, multa ei futura predixit, sed tamen quis presens esset non agnouit . Puer in Scripturis aliquando pro puritate, aliquando pro leuitate mentis accipitur. Pro puritate, sicut de Domino dicitur: »Ecce puer meus electus, quem elegi .« Et sicut ipse discipulis suis: »Pueri, nunquid pulmentarium habetis? « Pro leuitate, uel instabilitate mentis, sicut Dominus de Iudeis dicit »: Cui assimilabo hanc generationem pessimam, uel cui eam similem dixerimus? Similis est pueris sedentibus in foro, ludentibus atque dicentibus: Saltauimus uobis, et non cantastis: planximus,  et non lamentastis .« Est enim puerilis etas garrula et leuis, nisi discipline uerbere cerceatur. Puer namque iste populum significat Iudaicum, qui, pro leuitate uel instabilitate mentis, in fide et cognitione Dei firmus non permansit. Qui quinque panes habuit, quia Iudaicus populus quinque libros Moysi accepit, uidelicet, Genesim, Exodum, Leuiticum, Numeros, et Deuteronomium, qui Hebraica lingua Beresith, ueellehsemoth, uaicra, uaidabber, Ellehaddebarim nominantur. Et bene quidem illi panes hordeacei fuisse referuntur, propter duritiam legis. Hordeum namque spissum habet tegumen, et non facile ad eius peruenitur medullam, obscuritatem legis significans, quia lex ante aduentum Domini in tantum uelata exstitit ut nullus homo eam  spiritualiter intelligere posset, quoadusque, ueniens, benedictionem daret qui legem dederat. Si enim per quinque panes quinque libri Moysi intelliguntur, possumus et per duos pisces alios duos intelligere libros, oracula scilicet prophetarum, et cantica Psalmorum, qui post auctoritatem legis sacratiores in eodem populo habebantur, quorum unum memoriter decantando, alterum uero in synagogis suis frequenter legendo, recitabant. Et recte per hos duos pisces hi duo libri intelliguntur, quia talem populum in Ecclesia futurum predixerunt, qui hoc seruaret in moribus quod piscis habet in natura. Piscis namque quatuor habet naturas: unam, quia sine aqua uiuere non preualet; secundam, quia super eam saltum dare consueuit; tertiam, quia quo magis tunditur  fluctibus, eo amplius conualescit; quartam, quia pisces per coitum nec generant, nec generantur. Sicut igitur sine aqua uiuere non potest, ita idem populus sine fonte baptismatis in uitam intrare perpetuam nequit, Domino dicente: »Nisi quis renatus fuerit ex aqua et Spiritu sancto, non potest intrare in regnum Dei .« Et, sicut piscis super aquas saltus emittit, sic ipse spiritus terrena despiciens, penna contemplationis sese ad celestia subleuat, dicens cum Apostolo: »Nostra autem conuersatio in celis est .« Et quemadmodum piscis quanto magis fluctibus tunditur, eo amplius conualescit, sic et perfectus Christianus tantum in Deo proficit, quantum in hoc seculo inuenit quod  durius portet, dicens cum Propheta: »Induxisti nos in laqueum, posuisti tribulationes in dorso nostro, imposuisti homines super capita nostra. Transiuimus per ignem et aquam, et eduxisti nos in refrigerium .« Et sicut mundi pisces per coitum nec generant nec generantur, ita quoque et in Ecclesia tales habentur qui, coniugalem coniunctionem respuentes, integritatem uirginalem sectantur, implentes illud quod Dominus dicit in Euangelio: »Sint lumbi uestri precincti, et lucerne ardentes .« Aliter: per duos pisces, duos ordines qui in eodem populo celebriores habebantur intelligere possumus, regalem scilicet et sacerdotalem, a quibus regebantur et instruebantur; quos Dominus iehsu in se suscipere dignatus, ut fieret nobis rex  pariter et sacerdos: rex, nos bene regendo; sacerdos, semetipsum Deo hostiam immaculatam pro nobis offerendo.

»Dixit ergo iehsu: Facite homines discumbere.« Discumbere homines, est spiritualiter in fide quiescere. Tunc enim discipulis ut homines discumbere facerent Dominus precepit, quando eos in mundum ad predicandum destinauit, dicens: »Euntes in mundum uniuersum, docete omnes gentes, baptizantes eos in nomine Patris et Filii et Spiritus sancti. Qui crediderit et baptizatus fuerit, saluus erit .« Tunc autem discumbere fecerunt, quando »profecti predicauerunt ubique, Deo cooperante, et sermonem confirmante sequentibus signis.« Sed illud pretermittendum non est quod, sicut alio  euangelista narrante cognouimus: »Fecerunt eos discumbere pro conuiuio, quinquagenos et centenos.« Ordo enim iste discumbentium uarietatem significat in Ecclesia conuersantium. Quinquageni igitur discumbunt penitentes; quinquagenarius numerus penitentibus congruit, quia quinquagesimus psalmus in penitentia est decantatus, et quinquagesimus annus in lege iubileus est dictus, id est annus remissionis; centeni qui, se Deo protegente, nulla penitentia publica indigent. Aliter: Quinquageni discumbunt coniugati, centeni uirgines. uel certe quinquageni, qui terrenas res bene disponunt; centeni, qui perfectionis amore omnia propter Deum derelinquunt. »Erat autem fenum multum in loco.« Fenum herba est pratorum, que, dum uiridis est, et uisu est  delectabilis, et sessioni atque deambulationi suauis: sed, cum falce secata fuerit, subito pristinam uiriditatem amittit. Per fenum ergo delectatio carnalis, siue eiusdem fragilitas carnis designatur, que cum amatoribus suis iucunda uideatur et pulchra, falce mortis precisa, in ariditatem pulueris redigitur, Isaia dicente: »Omnis caro fenum, et omnis gloria eius quasi flos feni. Exsiccatum est fenum, et decidit flos, quia spiritus Dei sufflauit in eo .« uere fenum est populus. Cuius feni ariditatem inspexerat Propheta, cum dicebat: »Homo sicut fenum dies eius, tanquam flos agri, sic efflorebit .« Et Iob: »Homo natus de muliere, breui uiuens tempore, repletur multis miseriis .« Qui  quasi flos egreditur et conteritur, et uelut umbra fugit, et nunquam in eodem statu permanet. Turba enim quam Dominus pauit, super fenum discubuit, ut intelligamus quia, si spiritualiter ab eo refici cupimus, necesse est ut delectationes carnis sub mentis dominio comprimamus, iuxta illud Apostoli: »Non regnet peccatum in uestro mortali corpore, ut obediatis concupiscentiis eius; sed mortificate membra uestra, que sunt super terram, id est fornicationem, immunditiam, auaritiam ,« et cetera huiusmodi. »Discubuerunt ergo uiri, numero quasi quinque millia.« Non absque consideratione pretereundum est quod in hac refectione Domini nulla femina interfuisse memoratur, sed tantummodo uiri. uir quippe a uiribus dicitur.  Unde Dominus ad beatum Iob dicit: »Accinge sicut uir lumbos tuos , id est, Sicut fortis restringe luxuriam. Et in Sapientia: O uiri, ad uos clamito .« Ac si diceret: Qui fluxa et feminea mente sunt, mea uerba audire non possunt. Hinc et in laude Ioseph tribulationes Aegyptias fortiter tolerantis dicitur: »Misit ante eos uirum .« Cum ergo in hoc conuiuio Domini tantummodo uiri fuisse dicuntur, mystice monemur ut, si quam suauis sit Dominus gustare desideramus, uiri simus, id est fortes contra diaboli tentationes, Apostolo monente: »uiriliter agite, et confortamini, omnia uestra in caritate fiant .« Et angelo in Apocalypsi: Estote fortes in bello, et pugnate contra antiquum serpentem. Nec ab hac refectione  Dominica femina ieiuna remanebit, si sexu femineo uiriliter tentamenta diaboli compresserit: sicut e contra uir sexu feminee mentis efficitur, si contra impetum tentationis mollis et dissolutus in opere suo inuenitur. Ad quorum uituperationem dicitur: »Et effeminati dominabuntur eis .« Bene autem quinque millia hominum fuisse referuntur, propter quinarii numeri perfectionem. Quinarius enim numerus ad quinque sensus corporis pertinet, uisum scilicet, auditum, gustum, odoratum et tactum. Hos igitur sensus sollicite custodire debemus, si conuiuio Domini interesse uolumus. Custodiamus oculos ab illicito uisu, ne uideant quod concupiscant, propter illud quod Dominus ait: »Qui uiderit mulierem ad concupiscendum eam, iam mechatus est eam in  corde suo .« Et iterum: »Non concupisces rem proximi tui .« Ut cum Iob dicere ualeamus: »Pepigi fedus cum oculis meis, ne cogitarem quidem de uirgine .« Quod ut facere possimus, assidue cum Propheta oremus, dicentes: »Auerte oculos meos, ne uideant uanitatem .« Custodiamus aures, ne libenter audiant uerba maledictionis, detractionis, falsitatis et scurrilitatis, sed semper aperte sint ad diuinum uerbum audiendum, ut cum Iob dicere possimus: »Auditu auris audiui te, Domine .« Hinc nos propheta admonet, dicens: »Sepi aures tuas spinis, ne audiant uerba detrahentium .« Custodiamus nares  ab illicitis odoribus, ne per illecebras odoris ad peccandum pertrahamur, sed, sicut ait Apostolus: »Simus Christi bonus odor Deo, in omni loco .« Custodiamus linguam a maledictione, detractione, falsitate, murmuratione et otioso sermone: et, propter taciturnitatis custodiam, interdum a bonis cessemus eloquiis, iuxta illud Prophete: »Dixi, Custodiam uias meas, ut non delinquam in lingua mea. Posui ori meo custodiam, et obmutui, et humiliatus sum, et silui a bonis .« Mors enim et uita, ut Salomon ait, »in manibus lingue .« Et: »Qui custodit os suum, custodit ab angustiis animam suam .« Tota enim nostra religio quodammodo commaculatur, nisi lingue moderationem posuerimus. Quia, sicut ait  Apostolus: »Corrumpunt bonos mores colloquia mala .« Et Iacobus: »Si quis putat se religiosum esse, non refrenans linguam suam, sed seducens cor suum, huius uana est religio .« Custodiamus manus ab effusione sanguinis, a persecutione et lesione proximi, et eas semper paratas ad eleemosynam habeamus, et ad id quod bonum est operandum promptissimas, ut cum Propheta dicere possimus: »Lauabo inter innocentes manus meas, et circumdabo altare tuum, Domine .« Quod si fecerimus, ad millenarii numeri perfectionem peruenimus. Millenarius quippe numerus, ultra quem nulla computatio crescit, eorum perfectionem significat qui perfecte consummateque sunt uirtutis. Quibus   nichil deest in ulla gratia, exspectantibus reuelationem Domini nostri Iesu Christi .

»Accepit ergo iehsu panes, et, cum gratias egisset, distribuit discumbentibus. Similiter et ex piscibus quantum uolebant.« Alius euangelista dicit quod accipiens iehsu panes, gratias agens benedixit, fregit, dedit discipulis suis, ut apponerent, et apposuerunt turbe . Iam enim superius per panes legem Moysi significari diximus, et per pisces oracula prophetarum et cantica Psalmorum. Accepit ergo iehsu panes, fregit, et dedit discipulis, quando post resurrectionem suam sensum in lege eius aperuit, scilicet quando, incipiens a Moyse et omnibus prophetis, interpretabatur illis Scripturas in omnibus que de illo erant. Accepit  etiam pisces, fregit, et dedit discipulis, quando et in Psalmis et Prophetis spiritualem intellectum ostendit illis, dicens : Quia sic scriptum est in lege Moysi et Prophetis et Psalmis de me. Et sic oportuit pati Christum, et resurgere a mortuis et intrare in gloriam suam, et predicari in nomine eius remissionem omnium peccatorum. Discipuli autem apposuerunt turbe, quando eamdem intelligentiam uniuerso orbi predicauerunt. De quibus dicitur: »In omnem terram exiuit sonus eorum, et in fines orbis terre uerba eorum .« Refecturus autem Dominus turbam, gratias egit Patri, non ut aliquid indigeret ab eo postulare, qui cuncta postulata dat cum Patre: sed ut ostenderet omnia  sancta et iusta ab eo esse querenda, de quo Iacobus apostolus ait: »Omne datum optimum et omne donum perfectum desursum est, descendens a Patre luminum .«

»Ut autem impleti sunt, dixit discipulis suis: Colligite que superauerunt fragmenta, ne pereant.« Magna hic Domini potentia ostenditur, sed non minor eius humilitas declaratur. Magna est enim potestas de quinque panibus quinque millia hominum satiare; sed mira humilitas, fragmenta que remanserunt non uelle perire. Si autem per panes Scriptura intelligitur, ut dictum est, possumus et per fragmenta que remanserunt, obscuriores quasque sententias eiusdem Scripture intelligere. Quod ergo plebeia multitudo non capit, Dominus  apostolis ut colligerent precepit: quia obscuriores sententias, quas simplex multitudo capere non potest, magistri Ecclesie, episcopi scilicet et sacerdotes, in propriis pectoribus debent recondere, ut tempore necessitatis non solum ad eam docendam, sed ad defendendam idonei inueniantur. Unde apostolus Paulus, cum uirtutes episcopi describeret, scientiam Scripturarum in eo eligendam esse ostendit, dicens: »Obtinentem eum, qui secundum doctrinam est, fidelem sermonem, ut potens sit exhortari in doctrina sana, et contradicentes redarguere .« Quamuis enim melior sit sancta simplicitas quam docta malitia, tamen magistris Ecclesie utrumque conuenit, ut et sancta sit uita propter exemplum, et docta lingua propter eruditionem  aliorum. Unde Dominus ait: »Omnis scriba doctus in regno celorum, similis est homini patrifamilias, qui profert de thesauro suo noua et uetera .« Et iterum: »Quis, putas, est fidelis seruus et prudens, quem constituit Dominus super familiam suam, ut det illis in tempore tritici mensuram? Amen dico uobis, quia super omnia bona constituet eum .«

»Collegerunt ergo et impleuerunt duodecim cophinos fragmentorum, ex quinque panibus hordeaceis et duobus piscibus, que superfuerunt his qui manducauerant.« Sed creuit signum, auxit admirationem, quia non solum de quinque panibus quinque millia hominum satiata sunt, sed etiam tot fragmenta remanserunt, ex quibus duodecim cophini  replerentur. Per duodecim namque cophinos, duodecim apostoli congrua ratione figurantur. Cophinus enim ex uilibus ac minutissimis contexitur uirgis, sic nimirum et apostoli dum non ex regibus et principibus, non ex philosophis et sapientibus huius mundi, sed ex simplicibus et piscatoribus sunt electi, quasi cophini ex uilibus et minutissimis uirgis sunt contexti, de quibus ait Apostolus: »Infirma mundi elegit Deus, ut confundat fortia .« Est etiam et alia ratio per quam congrue apostoli cophinis comparantur. In cophinis igitur fimus ponitur, et in arentem terram, id est in gentilium corda detulerunt, ut fructus uberiores redderent, et impleretur prophetia: »Pinguescent speciosa deserti, et exsultatione  colles accingentur. Induti sunt arictes ouium, et ualles abundabunt frumento .«

»Illi ergo homines, cum uidissent quod iehsu fecerat signum, dicebant: Quia hic est uere propheta, qui uenturus est in mundum.« Merito homines appellantur ab euangelista, quia humana tantum sapiebant. uidentes enim tale tantumque miraculum, debuerant dicere Quod hic est uere Filius Dei, qui uenit in mundum. Sed, quia homines erant, et humana sapiebant, Filium Dei tacentes, prophetam confitentur. Sed nec in toto errant, cum Dominum prophetam confitentur, quia sicut ipse de seipso ait: »Non est propheta sine honore, nisi in domo et in patria sua .« Et iterum: »Non oportet mori prophetam extra Ierusalem .« Sed nos ab eo  docti, et Spiritu sancto instructi, horum exempla refugientes, confiteamur cum Petro quia hic est Filius Dei uiui, qui propter nos et propter nostram salutem uenit in mundum, et iterum uenturus est iudicare uiuos et mortuos.



HOMILIA L. FERIA SECUNDA POST Letare.

 »Descendit iehsu Capharnaum, ipse et mater eius, et fratres eius, et discipuli eius, ibique manserunt non multis diebus. Et prope erat Pascha Iudeorum, et ascendit iehsu Hierosolymam,« et reliqua. Bene enim euangelista ait descendisse Iesum in Capharnaum. Capharnaum uero uilla pulcherrima interpretatur, significans hunc mundum, ad quem Dominus  noster iehsu Christus pro salute humani generis, a paterna sede nunquam recedens, descendisse dicitur. Sed solet mouere quosdam, quod in exordio lectionis huius euangelice dictum est quia, descendente Capharnaum Domino, non solum mater et discipuli, sed et fratres eius secuti sunt eum. Nec defuere heretici qui Ioseph uirum Marie semper uirginis putarent ex alia uxore genuisse eos quos fratres Domini Scriptura appellat; alii, maiori perfidia, hos eum ex ipsa Maria post natum Dominnm generasse putarent. Sed nos, fratres karissimi, absque ullius scrupulo questionis scire et confiteri oportet, non tantum beatam Dei Genitricem, sed et beatissimum castitatis eius testem atque custodem Ioseph, ab omni prorsus actione coniugali mansisse semper  immunem, nec natos, sed cognatos eorum, more Scripture usitato, fratres et sorores Saluatoris uocari. Denique Abraham hoc modo loquitur ad Lot: »Ne, queso, sit iurgium inter me et te, et pastores meos et pastores tuos: fratres enim sumus .« Et Laban ad Iacob: »Num, quia frater meus es, gratis seruies mihi? .« Et quidem constat, quia Lot filius Aran fratris Abraham, et Iacob filius Rebecce sororis Laban; sed propter cognationem sunt fratres nuncupati. Hac ergo regula in Scripturis sanctis  frequentissime etiam cognatos Marie uel Ioseph Domini fratres appellatos oportet intelligi. Quod autem propinquante Pascha iehsu ascendit Hierosolymam, nobis profecto dat exemplum quanta  animi uigilantia Dominicis subiici debeamus imperiis, cum ipse, in hominis infirmitate apparens, eadem que ex diuinitatis auctoritate statuit decreta custodiat. Ne enim putarent serui absque crebris orationum bonorumque actuum uictimis, uel flagella euadere, uel premia se posse percipere, etiam inter seruos ipse ad orandum immolandumque Dei Filius ascendit. Qui ueniens Hierosolymam quid ibi gerentes inuenerit, quid ibidem gesserit uideamus.

»Et inuenit, inquit, in templo uendentes boues et oues et columbas, et nummularios sedentes. Et cum fecisset quasi flagellum de funiculis, omnes eiecit de templo, oues quoque et boues, et nummulariorum effudit es, et mensas subuertit.« Boues et oues et columbe ad hoc emebantur ut offerrentur in  templo. Nummularii ad hoc sedebant ad mensas ut inter emptores uenditoresque hostiarum prompta esset pecunie taxatio. uidebantur ergo licite uendi in templo que ad hoc emebantur ut in eodem templo offerrentur Domino. Sed nolens ipse Dominus aliquid in domo sua terrene negotiationis geri, nec eius quidem que honesta putaretur, negotiatores iniustos foras omnes simul cum his qui negotiabantur eiecit. Quid ergo, fratres mei? quid, putamus, faceret Dominus, si rixis dissidentes, si fabulis uacantes, si risu dissolutos, uel alio quolibet scelere inueniret irretitos, qui hostias, que sibi immolarentur, ementes in templo uidit, et eliminare festinauit? Hec propter illos diximus qui, ecclesiam ingressi, non solum intentionem orandi negligunt, uerumetiam detractionibus insequuntur, addentes uidelicet peccata  peccatis, et quasi funem sibi longissimum in cauda eorum augmentatione texentes, nec timentes ex eo districti iudicis examinatione damnari. Nam bis quidem in sancto Euangelio legimus quod ueniens in templo Dominus, huiusmodi negotiatores eiecerit. Nunc uidelicet , id est tertio ante passionem suam anno, sicut et huius euangeliste sequentibus scriptis agnoscimus, et ipso quo passus est anno, cum ante quinque dies Pasche sedens in asino Hierosolymam uenisset . Sed hoc idem in templo sancte Ecclesie Domini examine ac quotidiana uisitatione geri, omnis qui recte sapit, intelligit. Unde multum tremenda sunt hec, dilectissimi, et digno expauescenda timore, sedulaque precauendum  industria ne ueniens improuisus, peruersum quid in bonis, unde merito flagellari, ac de Ecclesia eiici debeamus, inueniat. Et maxime in illa, que specialiter domus orationis uocabitur, obseruandum ne quid ineptum geramus, ne cum Corinthiis audiamus ab Apostolo : Nunquid domus non habetis ad agenda uel loquenda temporalia, aut ecclesiam Dei contemnitis? et propheta, cum loqueretur, dicens Iudeis: »Dilectus meus in domo mea fecit scelera multa .« Et quidem gaudendum est, quia ipsi sumus in baptismo templum Dei, teste Apostolo, qui ait: »Templum enim Dei sanctum est, quod estis uos ,« ipsi ciuitas Regis magni, de qua canitur: »Fundamenta eius in montibus  sanctis ,« id est fundamenta Ecclesie in soliditate fidei apostolorum et prophetarum. Sed non minus tremendum quod premisit Apostolus, dicens: »Si quis autem templum Dei uiolauerit, disperdet illum Deus .« Et ipse iudex iustus: »Disperdam, inquit, de ciuitate Domini omnes qui operantur iniquitatem .« Gaudendum quia in nobis Pasche solemnitas agitur, cum de uitiis ad uirtutes transire satagimus: Pascha quippe transitus dicitur. Gaudendum, quia nostra pectora, ciuitatem uidelicet suam, uisitare; quia idem Pascha nostre bone actionis presentia sue pietatis illustrare dignatur. Sed timendum satis ut ne nos in ciuitate sua aliud quam ipse diligit agentes inueniat, et ipse se nobis qualem non diligimus districtus creditor  ostendat, id est, ne nos in templo nummularios, ne uenditores ouium columbarumue reperiens, damnet. Boues quippe doctrinam uite celestis, oues opera munditie et pietatis, columbe sancti Spiritus dona designant. Quia nimirum boum iuuamine solet ager exerceri, ager est Domini cor celesti excultum doctrina, et suscipiendis uerbum Dei preparatum rite seminibus. Oues innocenter sua uellera uestiendis hominibus prestant. Et Spiritus super Dominum in columbe specie descendit. uendunt autem boues, qui uerbum Euangelii non diuino amore, sed terreni questus intuitu audientibus impendunt. Quales reprehendit Apostolus, quia Christum nuntiarent non sincere. uendunt oues, qui humane gratia laudis opera pietatis exercent. De quibus Dominus ait quia receperunt  mercedem suam . uendunt columbas, qui acceptam Spiritus gratiam, non gratis, ut preceptum est, sed ad premium dant: qui impositionem manus, qua spiritus accipitur, etsi non ad questum pecunie, ad uulgi tamen fauorem tribuunt, qui sacros ordines non ad uite meritum, sed ad gratiam largiuntur. Nummos mutuo dant, qui non simulate celestibus, sed aperte terrenis rebus in ecclesia deseruiunt, sua querentes, non que Iesu Christi. uerum huiusmodi operarios fraudulentos que merces maneat ostendit Dominus, cum, facto de funiculis flagello, omnes eiecit de templo. Eiiciuntur enim de parte sortis sanctorum, qui, inter sanctos positi, uel ficte bona, uel aperte faciunt opera mala. Oues quoque et boues eiicit, quia talium uitam pariter  et doctrinam ostendit esse reprobam. Funiculi quibus flagellando impios de templo expulit, crementa sunt actionum malarum, de quibus materia damnandi reprobos districto iudici datur. Hinc etenim dicit Isaias: »ue qui trahitis iniquitatem in funiculis uanitatis .« Et in Prouerbiis Salomon: »Iniquitates, inquit, sue capiunt impium, et funibus peccatorum suorum constringitur .« Qui enim peccata peccatis, pro quibus acrius damnetur, accumulat, quasi funiculos quibus ligetur ac flagelletur, paulatim agendo prolongat. Nummulariorum quoque, quos expulerat, effudit es, et mensas subuertit, quia, damnatis in fine reprobis, etiam ipsarum quas dilexere rerum tollet figuram, iuxta hoc quod  scriptum est: »Et mundus transibit, et concupiscentia eius .«

»Et his qui columbas uendebant, dixit: Auferte ista hinc, et nolite facere domum Patris mei domum negotiationis.« uenditionem columbarum de templo auferri precepit, quia gratia Spiritus gratis accipi, gratis debet dari. Unde Simon ille magus, qui hanc emere pecunia uoluit, ut maiori pretio uenderet, audiuit: »Pecunia tua tecum sit in perditionem. Non est tibi pars neque sors in sermone hoc .« Notandum autem quia non solum uenditores sunt columbarum, et domum Dei faciunt domum negotiationis, qui sacros ordines largiendo, pretium pecunie uel laudis uel etiam honoris inquirunt; uerum hi quoque qui gradum uel gratiam in Ecclesia spiritualem,  quam Deo largiente percepere, non simplici intentione, sed cuiuslibet humane causa retributionis exercent, contra illud apostoli Petri: »Qui loquitur quasi sermones Dei, qui ministrat tanquam ex uirtute quam administrat Deus, ut in omnibus honorificetur Deus per Iesum Christum .« Quicunque ergo tales sunt ueniente Domino de Ecclesia auferri [a 1Kb] , auferant ista de suis actibus, ne faciant domum Dei domum negotiationis. Nec pretereundum quia sollicite nobis Scriptura utramque Saluatoris nostri naturam, et humanam uidelicet commendat et diuinam. Ut enim uere Dei Filius intelligatur, audiamus quod ipse Dominus ait: »Nolite facere domum Patris mei domum negotiationis.« Aperte namque se Filium Dei Patris ostendit, qui templum Dei domum  sui Patris cognominat. Ut rursum uerus hominis Filius sentiatur, recolamus quod in huius capite lectionis descendens in Capharnaum, matrem comitem habuisse perhibetur. Sequitur:

»Recordati uero sunt discipuli eius quia scriptum est: Zelus domus tue comedit me.« Zelo domus Patris Saluator eiecit impios de templo. Zelemus et nos, fratres karissimi, domum Dei, et quantum possumus, ne quid in ea prauum geratur, insistamus, Si uiderimus fratrem qui ad domum Dei pertinet, superbia tumidum, si detractionibus assuetum, si ebrietati seruientem, si luxuria eneruatum, si iracundia turbidum, si alii cuiquam uitio substratum, studeamus inquantum facultas suppetit castigare, polluta ac peruersa corrigere; et si quid de talibus  emendare nequimus, non sine acerrima mente sustinere dolorem. Et maxime in ipsa domo orationis, ubi corpus Domini consecratur, ubi angelorum presentia semper adesse non dubitatur, ne quid ineptum fiat, ne quid quod nostrum fraternamue orationem impediat, totis uiribus agamus. Sequitur:

»Reponderunt ergo Iudei: Quod signum ostendis nobis, quia hec facis? Respondit iehsu et dixit eis: Soluite templum hoc, et in tribus diebus excitabo illud.« De quo templo dicat euangelista post aperuit, uidelicet de templo corporis sui, quod ab illis passione solutum, ipse post triduum excitauit de morte. Quia ergo signum querebant a Domino,  quare solita commercia proiicere debuerit e templo, respondit rectissime impios exterminare de templo, quia ipsum templum significauerit templum corporis sui, in quo nulla prorsus esset alicuius peccati macula. Neque immerito typicum purgauerit a sceleribus templum, qui uerbi Dei templum ab hominibus morte solutum diuine potentia maiestatis excitare posset a mortuis.

»Dixerunt ergo ei Iudei: Quadraginta et sex annis edificatum est templum hoc, et tu tribus diebus excitabis illud? Quod intellexerunt, ita responderunt. Sed ne nos quoque spiritualem Domini sermonem carnaliter sentiremus, euangelista subsequenter de quo templo loqueretur, exposuit. Quod autem aiunt de templo, quadraginta et sex annis edificatum  est, non primam, sed secundam illius edificationem significant. Primus enim Salomon in maxima regni sui pace de centesimo et septem annorum opere perfecit: quod destructum a Chaldeis, post septuaginta annos ad iussionem Cyri, Perse laxata captiuitate, reedificari ceptum est. Sed filii transmigrationis opus quod principibus Zorobabel et Iesu faciebant, propter impugnationem gentium uicinarum ante quadraginta et sex annos implere nequiuerunt: qui etiam numerus annorum perfectionem Dominici corporis aptissime congruit. Tradunt etenim naturalium scriptores rerum formam corporis humani tot dierum spatio perfici: quia uidelicet primis sex a conceptione diebus lactis habeat similitudinem, sequentibus nouem uertatur in sanguinem: deinde duodecim solidetur,  reliquis decem et octo firmetur, usque ad perfecta lineamenta omnium membrorum, et hinc iam reliquo tempore usque ad tempus partus magnitudine augeatur. Sex autem et nouem et duodecim et decem et octo, quadraginta quinque faciunt, quibus si unum adiecerimus, id est ipsum diem quo discretum per membra corpus crementum sumere incipit, tot nimirum dies in edificatione corporis Dominici, quot in fabrica templi annos inuenimus. Et quia templum illud manufactum, sacrosanctam Domini carnem quam ex uirgine sumpsit, ut ex hoc loco discimus, figurabat, quia eque corpus eius, quod est Ecclesia, quia uniuscuiusque fidelium corpus animamque designabat, ut in plerisque Scripturarum locis inuenimus. Adam uero primus post peccatum audiuit :  »Terra es, et in terram ibis.« Secundus uero Adam de seipso ait: »Soluite templum hoc, et in tribus diebus excitabo illud .« Sparsus uero fuit primus per uniuersum mundum, qui in secundo collectus est, quod significat nomen Adam, qui quatuor litteris scribitur, id est , , iterum et que quatuor littere quatuor partes orbis designant, in quibus sparsus est Adam in filiis suis. Ideo in principiis nominum partium mundi, he quatuor littere leguntur. Nam , quod est septentrio, ab incipit; , quod est occidens, a incipit; et , quod est oriens, ab etiam incipit; , quod est meridies, a incipit: que sunt partes orbis, ab  his quatuor litteris incipientes. Que littere si in computo Greco considerentur, quadraginta sex faciunt: nam unum, quatuor, et iterum unum, quadraginta, qui simul ducti, sunt quadraginta sex; mystice designant annos quibus templum corporis Christi in utero uirginali edificatum est, sicut superius diximus. Caro autem Christi, que de Adam sumpta est, destructa est a Iudeis, et a seipso iterum edificata est, secundum Scripturas prophetarum. Et ideo dicit euangelista:

»Hoc enim dicebat de templo corporis sui. Cum ergo resurrexisset a mortuis, recordati sunt discipuli eius, quia hoc dicebat de corpore suo, et crediderunt Scripture,« id est prophetarum dictis, qui predixerunt Christum tertia die resurgere, »et sermoni quem dixit iehsu,« id est quod ait: »Soluite  templum hoc, et in tribus diebus excitabo illud.« Hoc est, tertia die resuscitabo, quod uos soluitis in cruce. Sequitur:

»Cum autem esset iehsu Hierosolymis in Pascha in die festo, multi crediderunt in nomine eius, uidentes signa que faciebat. Ipse autem iehsu non credebat semetipsum eis, eo quod ipse nosset omnes. Et quia opus ei non erat ut quis testimonium perhiberet de homine, ipse enim sciebat quid esset in homine.« Non enim sic credebant in eum, ut digni essent Christum habitare in eis, quorum fides catechumenis comparari potest, qui credunt in Christum, sed Christus non credit seipsum eis. Quia »nisi quis renatus fuerit ex aqua et Spiritu sancto,  non potest introire in regnum Dei .« Nemini uero se credit Christus, nisi qui dignus est introire in regnum Dei. Unde et ecclesiastica consuetudo catechumenis corporis et sanguinis Christi communionem non tradit, quia non sunt renati ex aqua et Spiritu, quibus tantum creditur participatio corporis et sanguinis Christi.



HOMILIA LI. FERIA TERTIA POST Letare.

 »In illo tempore: Iam die festo mediante, ascendit iehsu in templum, et docebat; et mirabantur Iudei, dicentes: Quomodo hic litteras scit, cum non didicerit?« Et reliqua. Ille qui latebat, docebat et palam loquebatur, et non timebat. Illud enim, ut lateret, erat exempli, hoc potestatis, sed  cum doceret mirabantur Iudei. Omnes quidem  mirabantur, sed non omnes conuertebantur. Unde admiratio? quia multi nouerant ubi natus, quemadmodum fuerit educatus; nunquam eum uiderant litteras discentem, audiebant tamen de lege disputantem, legis testimonia proferentem, que nemo potest proferre nisi legisset, nemo legerit nisi litteras didicisset, et ideo mirabantur. Eorum autem admiratione magistro facta est insinuande altius ueritatis occasio. Ex eorum quippe admiratione et uerbis dixit Dominus aliquid profundum, et diligentius inspiciendum. Quid ergo respondit Dominus eis admirantibus quomodo sciret litteras, quas non didicerat?

 »Mea, inquit, doctrina non est mea, sed eius qui misit me.« Hic est enim profunditas. uidetur enim paucis uerbis contraria locutus: Non enim ait: Ista doctrina non est mea, sed »mea doctrina non est mea.« Quomodo mea, et non mea? Questio est quomodo fieri possit utrumque, et mea et non mea. Si enim diligenter intuemur quod ipse in eodem dicit sanctus euangelista: »In principio erat uerbum, et uerbum erat apud Deum, et Deus erat uerbum ,« inde pendet huius solutio questionis. Que est ergo doctrina Patris, nisi uerbum Patris? ipse ergo Christus Patris doctrina, siue uerbum Patris. Sed quia uerbum non potest esse nullius, sed alicuius, et suam doctrinam dixit seipsum et non suam, quia Patris est uerbum. Hoc dixisse uidetur Dominus  Christus, »mea doctrina non est mea,« ac si diceret: Ego non sum a meipso. Quamuis enim Filium Patri dicamus et credamus equalem, nec ullam in eis esse nature uel substantie distantiam, nec inter generantem atque generatum aliquod interfuisse interuallum, tamen hoc seruato et custodito, ista dicimus quod ille Pater est, ille Filius. Pater autem non est, si non habeat Filium: Filius non est, si non habeat Patrem. Sed tamen Filius Deus de Patre, Pater autem Deus, sed non de Filio Pater. Deus de Deo, lumen de lumine. Pater lumen, Filius lumen: non duo lumina, sed unum lumen. Pater Deus, Filius Deus; non duo dii, sed unus Deus Pater et Filius. Spiritus sanctus de Patre et Filio procedens, et ipse Deus; sicut Pater Deus, sicut Filius Deus, sic etiam  Spiritus sanctus Deus: non tres dii, sed unus Deus, unum lumen, una substantia, una natura, una maiestas, una eternitas, una magnitudo, una potentia, una bonitas. uidit itaque ipse Dominus Christus Dei sapientia, hoc tam profundum arcanum non omnes intellecturos, in consequentibus dedit consilium quod intelligere est credere. Deus enim per prophetam dixit: Nisi credideritis, non intelligetis .« Ad hoc pertinet quod hic etiam Dominus secutus adiunxit:

»Si quis uoluerit uoluntatem eius facere, cognoscet de doctrina, utrum ex Deo sit, an ego a meipso loquor.« Quid est hoc »si quis uoluntatem uoluerit facere?« Sed ego dixeram: si quis crediderit, et hoc consilium dederam: si non intellexistis, inquam,  credite; intellectus enim merces est fidei. Ergo noli querere intelligere ut credas, sed crede ut intelligas, quoniam nisi credideritis, non intelligetis. Cum ergo ad possibilitatem intelligendi, consilium dederim obedientiam credendi, ut dixerim Dominum Iesum Christum hoc ipsum coniunxisse, in consequenti sententia inuenimus eum dixisse: »Si quis uoluerit uoluntatem eius facere,« hoc est credere: sed quia cognoscit, hoc est intelligit, omnes intelligunt. Quia uero quod ait: »Si quis uoluerit uoluntatem eius facere,« hoc pertinet ad credere, ut diligentius intelligatur, opus est nobis ipso Domino nostro expositore, ut indicet nobis utrum uera credere pertineat  ad facere uoluntatem Patris eius. Quis nesciat noc esse facere uoluntatem Dei, operari opus eius? id est quod illi placet. Ipse autem Dominus aperte alio loco dicit: »Hoc est opus Dei ut credatis in eum quem ille misit .« Ut credatis in eum, non ut credatis ei: non autem continuo qui credit ei credit in eum; nam et demones credebant ei, et non credebant in eum. Rursus etiam de apostolis ipsius possumus dicere: Credimus per Paulum, sed non credimus in Paulum; credimus per Petrum, sed non credimus in Petrum. Credidit in eum qui iustificat impium, deputatur fides eius ad iustitiam. Quid ergo est credere in eum? credendo amare, credendo diligere, credendo ad eum scribi, et eius membris incorporari. Ipsa ergo fides, quam  de nobis exigit Deus, est que per dilectionem operatur. Si intelligis uerba Dei, intellige quia Christus Filius Dei est, et doctrina Patris non est ex ipso: non ex nichilo, non ex aliis subsistentibus, sed ex Patre tantum, in Patre manens, equalis Patri.

»Qui a semetipso loquitur, gloriam propriam querit.« Hic erit qui uocatur Antichristus, extollens se, sicut Apostolus dixit, super omne quod dicitur Deus, et quod colitur. Ipsum quippe annuntians Dominus gloriam suam quesiturum, non gloriam Patris, ait ad Iudeos: »Ego ueni in nomine Patris mei, et non suscepistis me. Alius ueniet in nomine suo, hunc suscipietis .« Significauit eos Antichristum suscepturos, qui gloriam nominis sui quesiturus est, inflatus, non solidus. Et ideo instabilis,  sed utique ruinosus. Dominus autem noster iehsu Christus magnum exemplum nobis prebuit humilitatis. Nempe equalis est Patri; nempe »In principio erat uerbum, et uerbum erat apud Deum, et Deus erat uerbum ;« nempe ipse dixit, et uerissime dixit: »Tanto tempore uobiscum sum, et non cognouistis me? Philippe, qui uidit me, uidet et Patrem .« Nempe ipse dixit, et uerissime dixit: »Ego et Pater unum sumus .« Si ergo cum Patre unum, equalis Patri Deus de Deo, Deus apud Deum ceternus, immortalis, pariter incommutabilis, pariter sine tempore, pariter creator et dispensator temporum, tamen quia uenit in tempore, et formam serui accepit, et habitu inuentus est ut homo, querit gloriam Patris, non  suam. Quid tu, homo, facere debes, qui quando aliquid boni facis, gloriam tuam queris: quando autem aliquid mali facis, Deo calumniam meditaris? Intende tibi, creatura es, agnosce Creatorem: seruus es, ne contemnas Dominum: adoptatus es, sed non meritis tuis: quere gloriam eius a quo habes hanc gratiam homo adoptatus: cuius gloriam quesiuit, qui est ab illo unicus natus »Qui autem querit gloriam eius qui misit illum, hic uerax est, et iniustitia in illo non est.« In Antichristo autem iniustitia est, et uerax non est, non est a quo missus est. Non enim est missus, sed uenire permissus. Omnes ergo pertinentes ad corpus Christi, ne inducamur in laqueos Antichristi, non queramus gloriam nostram. Sed si ille  quesiuit gloriam eius qui eum misit, quanto magis nos eius qui nos fecit? Sequitur

»Nonne Moyses, inquit, dedit uobis legem, et nemo ex uobis facit legem?« Nam si legem fecissetis, in ipsis litteris Christum agnosceretis, et presentem non occideretis.

»Quid me queritis interficere?« Ideo enim queritis me interficere, quia nemo ex uobis facit legem; »respondit ei turba:« Quid responderit uidete: »Demonium habes? Quis te querit interficere?« Quasi non fuit peius dicere, Demonium habes quam eum occidere. Ei quippe dictum est: quod demonium habebat, qui demones expellebat: quid possit aliud dicere turba turbulenta, quid possit aliud olere cenum commotum, nisi putridum? Turbatur turba;  unde? a ueritate. Turbam lippitudinis turbauit claritas lucis. Oculi autem non habentes sanitatem, non possunt ferre luminis claritatem, Dominus autem non plane turbatur, sed in sua ueritate tranquillus, non reddidit malum pro malo, nec maledictum pro maledicto. Quibus si diceret: Demonium habetis potius uos, uerum utique diceret. Unde enim hoc dicerent de ueritate, »Demonium habes,« nisi eos diaboli falsitas irritaret? Quid ergo respondeat, tranquillius audiamus, et tranquille uiuamus.

»Unum opus feci, et omnes miramini.« Tantum est ac si diceret: Quid si omnia opera mea uideritis? Ipsius enim opera erant que in mundo uidebant. Fecit unam rem et turbati sunt, quia saluum fecit hominem in sabbato, non intelligentes Dominum esse  sabbati filium hominis, qui sabbatum propter hominem constituit, non hominem propter sabbatum. Nec sabbatum destruxit, quia sanum fecit hominem in sabbato, quia ad salutem hominum, hominibus sabbati custodia data est.

»Propterea Moyses dedit uobis circumcisionem;« bene factum est ut acciperetis circumcisionem a Moyse, »non quia ex Moyse est, sed ex patribus.« Abraham quippe primus accepit circumcisionem a Domino. »Et in sabbato circumciditis hominem.« Conuincit uos Moyses, in lege accepistis ut circumcidatis octauo die, accepistis in lege ut uacetis septimo die. Si octauus dies illius qui natus est occurrerit ad diem septimum sabbati, quid facitis? uacabitis, ut seruetis sabbatum, an circumcidetis, ut impleatis  sabbato sacramentum diei octaui? Sed noui, inquit, quid facitis, »circumciditis hominem.« Quare? quia circumcisio pertinet ad aliquod signum salutis, et non debent homines sabbato uacare a salute. Ergo nec mihi irascimini, quia saluum feci totum hominem in sabbato.

»Si circumcisionem, inquit, accipit homo in sabbato, ut non soluatur lex Moysi.« Aliquid enim per Moysen in illa constitutione circumcisionis salubriter institutum est. »Mihi« operanti salutem »in sabbato« quare »indignamini?« Forte enim illa circumcisio ipsum Dominum significabat, cui isti curanti, et sananti indignabantur. Iussa est enim adhiberi octaua die. Et quid est circumcisio, nisi carnis  exspoliatio? Significat ergo ista circumcisio exspoliationem a corde cupiditatum carnalium. Non ergo sine causa data est, et in eo membro fieri iussa. Quoniam per illud membrum procreatur creatura mortalium, et per unum hominem resurrectio mortuorum. Et  »per unum hominem peccatum intrauit in mundum, et per peccatum mors,« ideo quisque cum preputio nascitur, quia omnis homo cum uitio propaginis nascitur. Et non mundat Deus siue a uitio cum quo nascimur, siue a uitiis que male uiuendo addimus, nisi per cultellum petrinum, id est Dominum nostrum Iesum Christum. »Petra enim Christus .« Cultellis enim petrinis circumcidebant, et petre nomine Christum figurabant, et presentem non agnoscebant, sed insuper eum occidere  cupiebant. Quod uero circumciditis hominem in sabbato, intelligite hoc significari opus bonum, quod ego feci totum hominem in sabbato saluum; quia et curatus est, ut sanus esset in corpore; et credidit, ut sanus esset in anima.

»Nolite iudicare personaliter, sed recte iudicium iudicate.« Quid est hoc modo? Quasi per legem Moysi circumciditis sabbato, non irascimini mihi personaliter ueritati. ueritatem attendite, et iustum iudicium iudicate. Si secundum ueritatem iudicatis, neque Moysen, neque me condemnabitis, et ueritate cognita me cognoscitis, quia »ego sum ueritas .« Hoc uitium, fratres, quod Dominus notauit hoc loco, euadere in hoc seculo magni laboris est, non personaliter iudicare, sed rectum iudicium  retinere. Admonuit quidem Dominus Iudeos, sed non minus admonuit et nos. Illos conuicit, nos instruxit: illos redarguit, nos exacuit. Non putemus hoc nobis ideo non dictum, quia tunc ibi non fuimus: nos itaque sic audiamus Euangelium quasi presentem Dominum. Ne dicamus: O illi felices qui eum uidere potuerunt; multi in eis, qui uiderunt eum carnaliter, occiderunt; multi autem in nobis; qui non uiderunt, crediderunt. Quis est qui non iudicat personaliter, nisi qui equaliter diligit? Qui equaliter omnes diligit, equaliter de omnibus iudicat. Ne hoc dictum putemus de illis quos pro honore graduum diuerso modo honoramus, sed de illis quorum causas diiudicare iubemur. Dominus igitur iehsu non manifeste, sed occulte ascendit ad diem festum,  non quia timebat ne teneretur, sed ut significaret etiam ipso die festo, qui celebratur a Iudeis, occultatum et summum esse mysterium. Sed mox apparuit potestas, que putabatur timiditas. Loquebatur enim palam in die festo, ita ut mirarentur turbe, et dicerent, quod audiuimus cum lectio legeretur.

»Nonne hic est quem querunt interficere? Ecce palam loquitur, et nichil ei dicunt. Nunquid uere cognouerunt principes quia hic est Christus?« Qui nouerant qua seuitia querebatur, mirabantur qua potentia non tenebatur. Inde non plene intelligentes illius potentiam, putauerunt esse principum scientiam quod ipsi cognouerant, eumdem esse  Christum; ideo pepercerunt ei, quem tantopere occidendum quesierunt. Deinde illi ipsi apud seipsos quid dixerunt? »Nunquid uere cognouerunt principes quia hic est Christus?« Fecerunt sibi questionem qua eis uideretur non esse Christus, adiungentes enim dixerunt:

»Sed istum nouimus unde sit. Christus autem cum uenerit, nemo scit unde sit.« Quid est quod dixerunt Iudei: »Christus cum uenerit, nemo scit unde sit,« cum Herode interrogante locum natiuitatis eius demonstrauerunt, iuxta prophetiam Michee prophete? Et ex hoc certum locum natiuitatis illius eos nosse, sed considerandum est quid se nosse putarent, et quid se nescire dixerunt. Locum uero natiuitatis illius sciebant per prophetarum dicta, sed  diuinam eius natiuitatem, qua ex Deo Patre eternaliter natus est, propter impietatem cordis sui nesciebant, Isaia dicente: »Generationem eius quis enarrabit?«  Denique et ipse Dominus ad utrumque respondit, et de humanitatis fragilitate, et de Diuinitate maiestatis, dicens:

»Clamabat ergo docens in templo iehsu: Et me scitis, et unde sim scitis.« Recte ergo dixit: »Et me scitis et unde sim scitis,« id est secundum carnem natiuitatem meam nostis, et nobilitatem parentum meorum, et effigiem uultus mei nostis; secundum Diuinitatem autem non nostis, quia »a meipso non ueni, sed est uerus qui me misit, quem uos non scitis.« Sed ut eum sciatis, credite in eum quem misit. Et sciatis quod »nemo  Deum uidit unquam, nisi unigenitus Filius, qui est in sinu Patris, ipse enarrauit .« Et nemo cognouit Patrem. nisi Filius, et cui uoluerit Filius reuelare. Denique cum dixisset: »sed est uerus qui misit me, quem uos nescitis,« ut ostenderet eis unde possent scire quod nesciebant, subiecit:

»Ego scio eum.« Ergo a me querite ut sciatis eum. Quare autem scio eum? »Quia ab ipso sum, et ipse me misit.« Magnifice utrumque monstrauit: »ab ipso, inquit, sum,« quia Filius de Patre; et quidquid est Filius, de illo est cuius est Filius. Ideo Dominum Iesum dicimus Deum de Deo, Patrem non dicimus Deum de Deo, sed tantum Deum. Et dicimus Dominum Iesum lumen de lumine, sed Patrem tantum lumen. Ad hoc ergo pertinet quod  dixit »ab ipso sum.« Quod autem uidetis me in carne, »ipse me misit:« ubi audis »ipse me misit,« noli intelligere nature dissimilitudinem, sed generantis auctoritatem.

»Querebant ergo eum apprehendere, et nemo misit in illum manus, quia nondum uenerat hora eius.« Hoc est quia nolebat; qui enim uoluntate natus est, uoluntate passus est. Sicut horam preuidebat sibi natiuitatis sue, ita horam predestinauit passionis sue. Si hora mortis nostre illius est uoluntas, quanto magis hora passionis sue in arbitrio uoluntatis sue uenit? Magna igitur misericordia Domini nostri Iesu Christi, factum esse eum propter nos in tempore, per quem facta sunt tempora; factum  esse inter omnia, »per quem facta sunt omnia :« factum esse quod fecit. Factus est quod fecerat; factus est enim homo qui hominem fecerat, ne periret quod fecerat. Secundum hanc dispensationem, iam uenerat hora natiuitatis et natus erat, sed nondum uenit hora passionis. Ideo nondum passus erat, quia nondum uenerat hora in qua pati uoluisset. Ideo in cruce legitur eum dixisse, dum omnia perfecta sunt secundum scripturas prophetarum: »Consummatum est: et inclinato capite tradidit spiritum .« Dum uero uoluit, consummata fuerant que de eo scripta sunt, et consummatis omnibus, potestate propria emisit spiritum.

»De turba autem multi crediderunt in eum.«  Humiles et pauperes saluos faciebat Dominus, principes insaniebant. Et ideo medicum non solum non agnoscebant, sed etiam occidere cupiebant.



HOMILIA LII. FERIA QUARTA POST Letare.

 »In illo tempore preteriens iehsu, uidit hominem cecum a natiuitate.« Et reliqua. Ea quippe que fecit Dominus noster iehsu Christus stupenda atque miranda, et opera et uerba sunt. Opera, quia facta sunt; uerba, quia signa sunt. Si ergo quid significet hoc quod factum est cogitemus, genus humanum est iste cecus. Hec enim cecitas contigit in primo homine per peccatum, de quo omnes originem  duximus, non solum mortis, sed etiam iniquitatis. Si enim cecitas est infidelitas, et illuminatio fides, quem fidelem, quando uenit Christus, inuenit? Ideo euangelista de Christo dicit: »Et preteriens iehsu.« Sic preteriit enim Christus, et non in uia peccatorum nostrorum stetit, sicut in quadam parabola ipse Dominus ait : »uenit enim Samaritanus secus uiam,« qui uenit sanare uulneratum semiuiuum. Preteriit cecum illuminare, qui uulneratus in parabola dicitur, hic in re gesta cecus illuminatur. uidit ergo hominem cecum, non utcunque cecum, sed cecum a natiuitate. Omnes enim homines, preter illum solum qui ex uirgine natus est, originali peccato ceci, id est cum peccato nati sunt, quod ex radice peccati primi parentis  traxerunt.

»Interrogauerunt eum discipuli eius: Rabbi.« Magistrum appellabant, qui discere desiderabant. Questionem quippe Domino proposuerunt, tanquam magistro. »Quis peccauit? hic, aut parentes eius, ut cecus nasceretur? Respondit iehsu: Neque hic peccauit, neque parentes eius.« Quid est quod dixit? Si nullus homo sine peccato, nunquid parentes huius ceci sine peccato erant? Nunquid ipse sine peccato originali natus erat, uel uiuendo nichil addiderat? Si ergo et parentes eius habuerunt peccatum et iste habuit peccatum, quare Dominus dixit: »Neque hic peccauit, neque parentes eius,« nisi ad rem respondit de qua interrogatus est, cur cecus  nasceretur? Habebant autem peccatum parentes eius, sed non in ipso peccatum factum est ut cecus nasceretur. Si ergo non peccato parentum factum est ut cecus nasceretur, quare cecus natus est? Audi magistrum docentem, querit credentem, ut faciat intelligentem: ipse causam dicit quare sit ille cecus natus. »Neque hic peccauit, neque parentes eius, sed ut manifestentur opera Dei in illo.« Non solum quid in hoc tantummodo ceco acturus sim, sed ut manifestetur quid in cecitate totius humani generis per me agendum sit. Deinde secutus adiunxit:

»Me oportet operari opera eius qui misit me, donec dies est.« Memento quomodo uniuersam gloriam illi dat, de quo est, quia ille habet Filium  qui de illo sit, ipse non habet de quo sit. Que sunt opera Domini propter quod uenit Filius Dei in mundum, nisi cecitatem humani generis illuminare, uulnerata queque sanare, perdita requirere, deformia reformare? Sed quid est quod dixit: »Me oportet operari opera eius qui misit me, donec dies est? uenit enim nox quando nemo potest operari.« Constat expressum ac definitum diem commemorasse Dominum hoc loco seipsum, id est lumen mundi. »Quandiu, inquit, sum in hoc mundo, lumen sum mundi.« Ergo ipse operatur, quandiu est in hoc mundo. Putamus, fratres, eum fuisse hic tunc, et modo non hic esse? Si hoc putamus, iam ergo post ascensum Domini facta est nox ista metuenda, ubi nemo possit operari. Sed post ascensionem facta est  nox ista, quid est quod ait discipulis suis ascendens in celum: »Ecce ego uobiscum sum omnibus diebus, usque ad consummationem seculi ?« qui tunc corporali presentia fuit in mundo, nunc diuina potentia presens est ubique in mundo. Audiuimus diem, audiamus que sit nox ista. Quid igitur? quid dicemus de nocte ista, quando erit, quando nemo poterit operari? Nox ista impiorum erit, nox ista eorum erit quibus in fine dicetur: »Ite in ignem eternum, qui paratus est diabolo et angelis eius .« Sed et nox dicta est flamma ignis. Audi, quia et nox est que de quodam seruo dicitur : »Ligate illi manus et pedes, et proiicite eum in tenebras exteriores.« Operetur ergo homo, ne illa nocte preueniatur,  ubi nemo possit operari. Modo est, ut operetur per dilectionem: et si modo operamur, hic est dies, hic est Christus. Audi promittentem, et ne arbitreris absentem. »Ecce ego uobiscum sum omnibus diebus usque ad consummationem seculi .« Ibi enim erit nox, ubi nemo possit operari, sed recipere quod operatus est. Aliud est tempus operationis, aliud receptionis. Reddet enim unicuique secundum opera sua. Audiamus sollicita mente Apostolum nos exhortantem operari. Dicit enim: »Dum tempus habemus, operemur bonum .« Quid enim Christus dixerit admonendo bonos, terrendo malos, audiuimus; sed uideamus quid fecerit.

 »Hec cum dixisset, exspuit in terram, et fecit lutum ex sputo, et liniuit super oculos eius, et dixit ei: uade et laua in natatoria Sile, que interpretatur missus.« Quid fecit Dominus perspicuum est. Illuminatio enim facta est in ceco, sed magnum mysterium commendatur in humano genere. Exspuit in terram, et ex saliua lutum fecit, quia »uerbum caro factum est ,« et unxit oculos ceci. Inunctus erat, et nondum uidebat, mittit illum ad piscinam que uocatur Sile. Pertinuit autem ad euangelistam commendare nobis huius piscine intelligentiam, et ait: »Quod interpretatur missus.« Iam quis est missus agnoscitis. Nisi enim ille fuisset missus, nemo nostrum fuisset ab iniquitate dimissus. Lauit ergo oculos in ea piscina, que  interpretatur missus. Baptizatus est in Christo: si ergo quando eum in seipso quodammodo baptizauit, tunc illuminauit: quando inunxit, fortasse catechumenum fecit. Potest quidem aliter atque aliter tanti sacramenti exponi et pertractari profunditas, sed hoc sufficiat caritati uestre. Ungitur catechumenus, id est docetur ut credat in Christum; mittitur ad piscinam baptismi, ut illuminetur, ut lumen uerum agnoscat, ut remissionem peccatorum accipiat, ut ex filio ire efficiatur filius Dei, illuminatusque ueniat predicare Christum.

»Itaque uicini, et qui uidebant eum prius, quia mendicus erat, dicebant: Nonne hic est qui sedebat et mendicabat? Alii dicebant: quia hic est: alii autem; nequaquam, sed similis est eius.«  Aperti oculi uultum mutabant. »Ille uero dicebat: quia ego sum.« uox grata, ne damnaretur ingrata.

»Dicebant ergo ei: Quomodo aperti sunt oculi tui? Respondit: Ille homo qui dicitur iehsu, lutum fecit, et unxit oculos meos, et dixit mihi: uade ad natatoriam Sile, et laua. Et abii, et laui, et uidi.« Ecce annuntiator factus est gratie, euangelizat, confitetur. uidens cecus ille confitebatur, et cor impiorum stringebatur, quia non habebant in corde quod iam habebat in facie.

»Dixerunt ei: Ubi est ille? Ait: Nescio.« In his uerbis animus ipsius adhuc inuncto similis erat, nondum uidenti. Sed ponamus, fratres, tanquam illam inunctionem in animo habuerit, et predicat, et nescit quem predicat.

 »Adducunt ergo eum ad Phariseos, qui cecus fuerat. Erat autem sabbatum, quando lutum fecit iehsu, et aperuit oculos eius. Iterum ergo interrogabant eum Pharisei quomodo uidisset. Ille autem dixit: Lutum mihi posuit super oculos meos, et laui, et uideo. Dicebant ergo ex Phariseis quidam.« Non omnes, sed quidam: iam enim inungebantur quidam. Quid ergo dicebant, nec uidentes, nec uncti? »Non est iste homo a Deo, qui sabbatum non custodit.« Ipse potius custodiebat, qui sine peccato erat, sabbatum spirituale, hoc est non habere peccatum. »Omnis qui facit peccatum, seruus est peccati .« Sed isti nec uidentes, ut dixi, nec inuncti, sabbatum carnaliter obseruabant,  spiritualiter uiolabant. »Alii dicebant: Quomodo potest homo peccator hec signa facere?« Ecce sunt inuncti. »Et schisma erat in eis.« Dies ille diuisus erat inter lucem et tenebras.

»Dicunt ergo ceco iterum: Tu quid dicis de eo, qui aperuit oculos tuos? quid de illo sentis? quid existimas? quid indicas?« Querebant quemadmodum homini calumniarentur, ut de synagoga pelleretur, sed a Christo inueniretur. Sed ille constanter quod sentiebat expressit. Ait enim: »Quia propheta est,« adhuc quidem inunctus in corde, nondum Dei Filium confitetur, nec mentitur. Tamen ipse Dominus de seipso ait: »Non est propheta sine honore, nisi in patria sua .«

»Non crediderunt ergo Iudei de illo, quia cecus  fuisset, et uidisset, donec uocauerunt parentes eius qui uiderat, et interrogauerunt eos, dicentes: Hic est filius uester, quem uos dicitis quia cecus natus est? Quomodo ergo nunc uidet? Responderunt eis parentes eius, et dixerunt: Scimus quia hic est filius noster, et quia cecus natus est. Quomodo ergo nunc uideat, nescimus: aut quis eius aperuit oculos, nos nescimus; ipsum interrogate, etatem habet, ipse de se loquatur.« Quasi dicerent: Scimus quia hic filius noster est, et quia cecus natus est: sed iuste cogeremur loqui pro infante, si ipse pro se loqui non posset. Iste olim cecus loquitur, modo uidet. Cecum a natiuitate nouimus, loquentem olim scimus, uidentem modo uidemus. Ipsum interrogate, ut instruamini.

 »Hec dixerunt parentes eius, quia timebant Iudeos. Iam enim conspirauerunt Iudei, ut si quis eum confiteretur esse Christum, extra synagogam fieret. Propterea parentes eius dixerunt: quia etatem habet, ipsum interrogate. uocauerunt ergo rursum hominem qui fuerat cecus, et dixerunt ei: Da gloriam Deo.« Quid est »da gloriam Deo?« Nega quod accepisti. Hoc plane non est Deo gloriam dare, sed Deum potius blasphemare. »Da, inquiunt, gloriam Deo .«

»Nos scimus quia hic homo peccator est. Dixit ergo eis ille: Si peccator est, nescio. Unum scio, quia cecus cum essem, modo uideo. Dixerunt ergo ei: Quid fecit tibi? quomodo aperuit tibi oculos?«  Et ille iam stomachans aduersum duritiam Iudeorum, et ex ceco uidens, non ferens cecos,

»Respondit eis: Dixi uobis iam, et audistis. Quid iterum uultis audire? Nunquid et uos uultis discipuli eius fieri?« Quid est »nunquid,« nisi quia ego iam sum? Nunquid et uos iam uideo? sed non uideo uos uidere.

»Maledixerunt ei, et dixerunt: Tu discipulus illius sis.« Tale maledictum super nos, et super filios nostros. Maledictum est enim si cor discutias, non si uerba perpendas. »Nos autem discipuli Moysi sumus. Nos scimus quia Moysi locutus est Deus.« Habetis enim Dominum dicentem: »Si crederetis Moysi, crederetis et mihi .« De me enim  scripsit ita: Me sequimini seruum, et dorsum ponitis contra Dominum.

»Respondit ille homo, et dixit eis: In hoc enim mirabile est, quia uos nescitis unde sit, et aperuit meos oculos. Scimus autem quia peccatores Deus non audit; sed si quis Dei cultor est, et uoluntatem eius facit, hunc exaudit.« Adhuc inunctus loquitur, nam peccatores exaudiuit Deus. Si enim peccatores Deus non audiret, frustra ille publicanus oculos in terram demittens, et pectus suum percutiens, diceret: »Domine, propitius esto mihi peccatori .« Et per istam confessionem meruit iustificationem, quomodo iste cecus illuminationem. Sed peccatoribus lauandum est cor penitentie lacrymis, ut exaudiantur: et fiat in corde illorum quod factum est in facie ceci huius, et sentiant Deum illos exaudire,  qui, ut peccatores saluaret, uenit in mundum.

»A seculo non est auditum, quia quis aperuit oculos ceci nati. Nisi esset hic a Deo, non poterat facere quidquam,« libere, constanter, et ueraciter. Hec enim que facta sunt a Domino, a quo fierent, nisi a Deo? Aut quando a discipulis talia fierent, nisi in eis Deus habitaret?

»Responderunt et dixerunt ei: In peccatis natus es totus.« Quid est »totus?« cum oculis clausis; sed qui aperuit oculos, saluat et totum. Ipse dabit in corde resurrectionem, qui in facie dedit illuminationem. »In peccatis natus es totus, et tu doces nos? Et eiecerunt eum foras.« Ipsi illum magistrum fecerant, ut discerent toties interrogauerunt: et interrogatum  docentem proiecerunt.

»Dum ergo audiuit iehsu quia eiecerunt eum foras, et cum inuenisset eum, dixit ei: Tu credis in Filium Dei?« Modo lauat faciem cordis.

»Respondit, et dixit« quasi adhuc inunctus: »Quis est, Domine, ut credam in eum? Et dixit ei iehsu: Et uidisti eum, et qui loquitur tecum ipse est. Tunc prostratus adorauit eum.« Denique iam facie lota cordis, et mundata conscientia, agnoscens illum non filium Ioseph quod ante crediderat, sed Filium Dei quem uidebat, ait: »Credo, Domine.« Sed parum est dicere Credo. uis uidere qualem credat? »Procidens adorauit eum.« Si Deum Dei Filium non credidisset quem uidebat, nullatenus adorasset eum. Incumbite ergo orationibus peccatores. Confitemini  peccata uestra, orate ut deleantur, orate ut minuantur, orate ut uobis proficientibus ipsa deficiant.



HOMILIA LIII. FERIA QUINTA POST Letare.

 »In illo tempore, dixit iehsu turbis Iudeorum: Pater meus usque modo operatur, et ego operor,« et reliqua. Operatur Pater et Filius, ut naturarum diuersitas permaneat, que in prima conditione mundi condite sunt. Ideo dictum est in Psalmis: »Qui finxit sigillatim corda eorum .« Non incognita animarum genera, sed eiusdem substantie animas, que in primo homine condita  est, reformat. Quapropter Psalmista, cum non solum primordialem mundi creationem, sed et quotidianam creature gubernationem ad laudem Creatoris referret, ait inter cetera: »Omnia in sapientia fecisti .« Si Christum Dei uirtutem et Dei sapientiam recte confitemur, et omnia in sapientia hac regit Deus, constat nimirum quia Pater usque modo operatur, operatur et Filius. Ergo Pater meus, inquit, non sex solum, ut putatis, diebus primis operatus est, uerum usque modo operatur, non nouum creature genus instituendo, sed que in principio creauerat, ne deficiant, propagando. »Et ego operor,« subauditur, usque modo, cum eo cuncta disponens, regens, accumulans. Ac si aperte dicat: Quid mihi inuidetis? cur me uituperatis, ceci legis doctores,  quod in forma hominis sabbato salutem unius hominis operatus sum, qui in natura Diuinitatis una cum Deo Patre totum genus humanum, imo totam mundi machinam, et cuncta uisibilia et inuisibilia quietus semper operor? Sed ipsi talis ac tanti mysterii minus capaces,

»Propterea magis querebant eum interficere, quia non solum soluebat sabbatum, sed et Patrem suum dicebat Deum, equalem se faciens Deo.« In eo maxime dolebant, quia is quem uerum ex infirmitate carnis hominem nouerant, se uerum Dei Filium credi uoluisset, id est non gratia adoptatum, ut ceteros sanctos, quibus loquitur Propheta: »Ego dixi: Dii estis, et filii Excelsi omnes ,« sed natura Patri per omnia equalem. Notandum sane  quod dictum est: »equalem se faciens Deo,« ad Iudeorum personam dictum, qui putabant Dominum Iesum predicando facere quod non esset, et non ueraciter intimare quod esset. Commoti ergo sunt Iudei, et indignati; merito quidem, quod audebat homo equalem se facere Deo; sed ideo immerito, quia in homine non intelligebant Deum. Carnem uidebant, Deum nesciebant; habitaculum cernebant, habitatorem ignorabant. Caro enim illa templum erat, Deus inhabitabat intus. Non ergo iehsu carnem equabat Patri, non formam serui Domino comparabat: non quod factum est propter nos, sed quod erat quando fecit nos. Quisnamque sit Christus  nostis, quia bene credidistis non uerbo tantum, sed »uerbum caro factum est, et habitauit in nobis  .« Recensete de uerbo quid nostis? »In principio erat uerbum, et uerbum erat apud Deum, et Deus erat uerbum « Hic equalitas cum Patre, sed »uerbum caro factum est, et habitauit in nobis.« Hac carne maior est Pater; ita Pater et equalis et maior. Aequalis uerbo, maior carne: equalis ei per quem fecit nos, maior eo qui factus est propter nos. »Commoti sunt uero et turbati Iudei,« quia se equalem Christus Patri fecit, qui hominem tantummodo intellexerunt, non Deum: carnem uiderunt, Diuinitatem non crediderunt.

»Dixit enim: Non potest a se Filius facere quidquam, nisi quod uiderit Patrem facientem.« Non alia opera facit Pater que uideat Filius: et alia  Filius que uiderit Patrem facientem, sed eadem opera ipsa Pater et Filius similiter. Quecunque enim ille fecerit, hec et Filius similiter facit. Non cum ille fecerit alia, Filius similiter facit; sed quecunque ille fecerit, hec et Filius similiter facit. Sed hec facit Filius que fecerit Pater, per Filium facit Pater. Si per Filium facit, que facit Pater, non alia Pater, alia Filius facit, sed eadem opera sunt Patris et Filii. Et quomodo ea facit et Filius et eadem et similiter? Ne forte eadem, sed dicis »similiter.« Eadem, inquit, et similiter: et quomodo possit eadem non similiter, dum omnia que Pater facit, per Filium facit, sicut dictum est: »Omnia per ipsum facta sunt, et sine ipso factum est nichil .« Ideo similiter dixit: quia eadem facit Filius que facit et  Pater, quia una Patris et Filii in Diuinitate substantia et operatio, una uoluntas et potestas, una uita et essentia. Et equalia omnia sunt in Patre et Filio, nisi quod Pater Pater est, et Filius Filius est. Separatio est in personis, sed unitas in natura. »Non enim potest Filius a se facere quidquam, nisi quod uiderit Patrem facientem.« Non debemus carnaliter intelligere hanc sententiam, quasi duorum hominum Patris et Filii, unius ostendentis, alterius uidentis: unius loquentis, alterius audientis: quia nec Pater minorem habet potestatem, nec maiorem Dei Filius, cum Patre et Filio distantia Diuinitatis non sit, sed una maiestas. Ideo subiecit: »Omnia enim quecunque facit Pater, eadem et Filius facit similiter.« Significationem unius nature ostendit, et unius operationis:  quia communis est operatio Patris et Filii, quorum est una natura, una etiam operatio. Ideo consequenter subiunxit:

»Pater diligit Filium, et omnia demonstrat ei que ipse facit.« Ut ostenderet omnem hanc Patris demonstrationem fidei nostre esse doctrinam; et ut nequaquam hic ignoratio in Filio possit intelligi, cui Pater opera omnia que ipse faceret monstraret, continuo ait:

»Et maiora his opera demonstrabit ei, ut uos admiremini. Sicut enim Pater suscitat mortuos et uiuificat, sic et Filius quos uult uiuificat.« Ea enim Patrem demonstrare Filio dicit, que mirentur: et que eadem essent, illa mox docuit. »Sicut enim Pater suscitat mortuos, et uiuificat, sic et Filius  quos uult uiuificat.« Exequata uirtus est per nature indissimilis unitatem, et demonstrationem operum. Non ignorationis instructio est, sed nostre fidei, que non Filio scientiam ignoratorum, sed nobis confessionem natiuitatis inuexit. Demonstrare enim Patrem, est per Filium facere que facturus est. Nam maiora opera sunt resurrectio mortuorum, que erit in nouissimo die, quam istius languentis sanitas, qui Christi uerbo sanatus est, ex quo nata est huius occasio tota sermonis. Dicit enim: »ut uos miremini;« et hoc difficile est uidere, quomodo tanquam temporaliter Filio ceterno aliqua demonstret eternus Pater, omnia scienti que est apud Patrem. Que sunt tamen illa maiora? Maiora ergo sunt opera mortuos  suscitare, quam languidos sanare. Sed sicut suscitat Pater mortuos et uiuificat, sic et Filius quos uult uiuificat. Non enim alios Pater, alios Filius uiuificat, sed una potestas unam uiuificationem facit, que etiam potestas uno honore honoranda est. Et ideo consequenter subiunxit:

»Pater enim non iudicat quemquam, sed omne iudicium dedit Filio: ut omnes honorificent Filium, sicut honorificant Patrem. Qui non honorificat Filium, non honorificat Patrem, qui misit illum.« Pater non iudicat quemquam, quia Patris persona in homine suscipitur, nec in iudicio uidebitur, sed sola Filii forma, que iudicata est iniuste, et iuste iudicat uiuos ac mortuos. Nec enim Filius uidebitur in iudicio in ea natura, qua consubstantialis  est Deo Patri, sed in ea qua consubstantialis est matri, et homo factus est. Ita intelligendum est, »Pater non iudicat quemquam, sed omne iudicium dedit Filio,« ac si diceretur: Patrem nemo uidebit in iudicio uiuorum et mortuorum, sed omnes Filium: quia et Filius hominis est, ut possit et ab impiis uideri, cum et illi uidebunt in quem pupugerunt. Quod ne coniicere potius quam aperte demonstrare uideamur, proferimus eiusdem Domini certam manifestamque sententiam, quam ostendimus ipsam fuisse causam, ut diceret: »Pater non iudicat quemquam, sed omne iudicium dedit Filio:« quia iudex in forma Filii hominis apparebit, que forma non est Patris, sed Filii. Nec ea Filii in qua equalis est Patri, sed in qua minor est Patre, ut sit in iudicio conspicuus  bonis et malis, »ut omnes honorificent Filium, sicut honorificant Patrem.« Qui non honorificat Filium, non honorificat Patrem. Quid est enim, »honorificat Patrem,« nisi quod habeat Filium? Aliud est enim, cum tibi commendatur Deus, quia Deus est: et aliud, cum tibi commendatur Deus, quia Pater est. Cum tibi quia Deus est commendatur, Creator tibi commendatur, omnipotens tibi commendatur: Spiritus quidam summus, eternus, inuisibilis, incommutabilis tibi commendatur. Cum uero tibi, quia Pater est, commendatur, nichil tibi aliud quam Filius commendatur. Quia Pater dici non potest, si Filium non habet: sicut nec Filius, si Patrem non habet. Sed ne forte Patrem quidem honorifices tanquam maiorem, Filium uero tanquam minorem, ut  dicas: Honorifico Patrem: scio enim quod habeat Filium, et non error in Patris nomine. Non enim Patrem intelligo sine Filio, honorifico tamen et Filium tanquam minorem. Corrigat te ipse Filius, et reuocet te, dicens: »Et omnes honorificent Filium,« non inferius, sed sicut honorificant Patrem. »Qui ergo non honorificat Filium, nec Patrem honorificat, qui misit illum.« Ego, inquit, maiorem honorem uolo dare Patri, minorem Filio. Ibi tollis honorem Patri, ubi maiorem das Filio. Quid enim tibi aliud uidetur ista sententia, nisi quia Pater equalem sibi Filium generare aut noluit, aut non potuit? Si noluit, inuidit; si non potuit, defecit. Non ergo uides, quia ita sentiendum, ubi maiorem honorem uis dare  Patri, ibi es contumeliosus in Patrem. Proinde sic honorifica Filium quomodo honorificas Patrem, si uis honorificare et Filium et Patrem.

»Amen amen dico uobis, quia qui uerbum meum audit, et credit ei qui misit me, habet uitam eternam. Et in iudicium non ueniet, sed transit a morte in uitam.« Et hoc attendite, »qui uerbum meum audit,« et non dixit, Crede mihi, sed »credit ei qui me misit.« uerbum ergo Filii audiat, ut Patri credat. Quare uerbum audit tuum et credit alteri? Nonne cum uerbum alicuius audimus, eidem uerbum proferenti credimus, loquenti nobis fidem accommodamus? Quid ergo uoluit dicere, »qui uerbum meum audit, et credit ei qui misit me,« nisi quia uerbum eius est in me? Et quis est qui audit uerbum  meum, nisi qui audit me, et qui credit in me? Credit autem ei qui misit me, quia cum illi credit, uerbo eius credit; cum autem uerbum eius credit, mihi credit: quia uerbum Patris ego sum. Non enim transiret de morte ad uitam, nisi primo esset in morte. Mortuus ergo erat et reuixit, perierat et inuentus est. Fit proinde iam quedam resurrectio, et transeunt omnes a morte quadam ad quamdam uitam: a morte infidelitatis ad uitam fidei, a morte falsitatis ad uitam iustitie. Est ergo et ista resurrectio mortuorum. Aperiat illam plenius, et lucescat nobis ut cepit.

»Amen, amen dico uobis, quia uenit hora et nunc est, quando mortui audient uocem Fili Dei, et qui audierint uiuent.« Hoc proprium est piorum, qui  sic audiunt de incarnatione eius, ut credant quia Filius Dei est; id est, sic eum propter se factum, accipiunt minorem Patre in forma serui, ut credant quia equalis est Patri in forma Dei. Et ideo sequitur:

»Sicut enim Pater habet uitam in semetipso, ita dedit et Filio uitam habere in semetipso.« Quod ergo ait: »Dedit Filio uitam habere in semetipso, breuiter dicat, genuit Filium uitam in se habentem.« Neque enim erat sine uita, et accepit uitam, sed nascendo uita est. Pater uita est non nascendo, Filius uita est nascendo. Pater de nullo Patre, Filius de Deo Patre. Pater propter Filium est; Filius uero, et quod Filius est, propter Patrem est: et quod est, a Patre est. Hoc dixit, »uitam dedit Filio,« ut haberet  eum in semetipso, tanquam diceret: Pater, qui est uita in semetipso, genuit Filium, qui esset in semetipso. Pro eo enim quod genuit, uoluit intelligi dedit, tanquam si cuiquam diceremus: Dedit tibi Deus esse. Sequitur enim et dicit:

»Et potestatem dedit ei iudicium facere, quia Filius hominis est.« Puto nichil esse manifestius. Nam Filius Dei equalis Patri non accipit hanc potestatem iudicium faciendi, sed habet illam cum Patre in occulto. Accepit autem illam, ut boni et mali eum uideant iudicantem, quia Filius hominis est. uisio quippe Filii hominis exhibebitur et malis. Nam uisio forme Dei, nonnisi mundis corde, quoniam ipsi Deum uidebunt, id est solis piis, quorum dilectioni  hoc ipsum promittit, quia ostendet seipsum illis. Et ideo uide quid sequitur:

»Nolite mirari hoc,« inquit. Quid nos prohibet mirari, nisi illud quod reuera miratur omnis qui non intelligit? Et ideo diceret Patrem dedisse ei potestatem iudicium facere, quoniam filius hominis est, cum magis quasi hoc exspectaretur, ut diceret, quoniam Filius Dei est: sed quia Filium Dei, secundum id quod in forma Dei equalis est Patri, uidere iniqui non possunt, oportet ut iudicem uiuorum et mortuorum, cum coram iudicabuntur, et iusti uideant et iniqui. »Nolite, inquit, mirari, quoniam uenit hora in qua omnes qui in monumentis sunt audient uocem Filii Dei. Et procedent qui bona egerunt, in resurrectionem uite: qui mala gesserunt, in  resurrectionem iudicii.« Ad hoc ergo oportebat ut ideo acciperet illam potestatem, qui filius hominis est, ut resurgentes omnes uiderent eum in forma, in qua uideri ab hominibus potest, sed alii ad damnationem, alii ad uitam eternam. Que est autem uita eterna, nisi illa uisio que non conceditur impiis? »Ut cognoscant te, inquit, unum uerum Deum, et quem misisti Iesum Christum .« Quomodo et ipsum Iesum Christum, nisi quemadmodum unum uerum Deum qui ostendit seipsum illis? Non quomodo se ostenderet etiam puniendis in forma filii hominis. Secundum illam uisionem bonus est, secundum quam uisionem Deus apparet mundis corde, ut ait Psalmista: Quoniam »quam bonus Isrel Deus rectis corde .« Quando autem iudicem  uidebunt mali, non eis uidebitur bonus, quia non ad eum gaudebunt corde, sed tunc se plangent omnes tribus terre, in numero utique malorum omnium et infidelium. Propter hoc etiam ille, qui eum dixerat magistrum bonum, querens ab eo consilium consequende uite eterne, respondit: »Quid me interrogas de bono? Nemo bonus, nisi unus Deus ,« cum hominem alio loco dicat bonum ipse Dominus: »Bonus homo, de bono thesauro cordis sui profert bona: et malus homo, de malo thesauro cordis sui profert mala .« Sed quia ille uitam eternam querebat, uita autem eterna est in illa contemplatione, quia non ad penam uidetur Deus, sed ad gaudium sempiternum, duas hic resurrectiones ipse Dominus iehsu Christus in his  uerbis nobis demonstrat: primam, que in fide est, resurgendo a peccatis, de qua ait: »Amen, amen, dico uobis, quia uenit hora in qua mortui audient uocem Filii Dei.« Alteram ubi ait: »Amen, amen dico uobis, quia uenit hora in qua omnes qui in monumento sunt, audient uocem Flii Dei.« Illa prior est resurrectio animarum, illa sequens resurrectio erit corporum. Qui uero in hac prima non resurgit, nec ibi ad eum resurget. »Hora autem nunc est, ut resurgant mortui.« Hora erit in fine seculi, ut resurgant et mortui. Sed si resurgant nunc in mente, tunc in carne resurgent. Nunc in mente per uerbum Dei, id est per Filium Dei, resurgent: tunc in carne per uerbum Dei caro factum, filium hominis. Neque  enim ad iudicium uiuorum et mortuorum Pater ipse uenturus est, nec tamen recedit a Filio Pater. Quomodo ergo non ipse uenturus est? Quia non ipse uidebitur in iudicio. uidebunt in quem pupugerunt. Forma illa erit iudex que stetit sub iudice: illa iudicabit, que iudicata est. Iudicata est enim inique, iudicabit iuste. Talis apparebit iudex, qualis uideri possit a quibus coronatus est. Distinctio est inter illud uerbum, quod superius dixit, »quod mortui audient uocem Filii Dei:« et inter illud, quod hic ait: »uenit hora quando omnes qui in monumentis sunt audient uocem Filii Dei.« Ibi uero ait, »audient,« id est obedient; ideo ista resurrectio est ad uitam; illa uero que futura est, de qua dicit, »audient uocem Filii Dei,« id est, audient ut resurgant  ad iudicium. Non addidit hic, ad uitam: quia omnes ad gloriam non resurgent, sed multi ad penam. Ideo addidit de futura resurrectione. »Qui bene fecerunt, in resurrectionem uite; qui male egerunt, in resurrectionem iudicii,« id est, damnationis, quia hic iudicium pro pena posuit. Tunc erit ultima palea, ut separet bonos a malis, triticum a paleis. Tunc ibunt impii in ignem eternum, iusti autem in uitam eternam.



HOMILIA LIu. FERIA SEXTA POST Letare.

 »In illo tempore, erat quidem languens Lazarus a Bethania, de castello Marie et Marthe sororum eius,« et reliqua Plurima uero in hoc miraculo  resuscitationis Lazari, quia manifesta sunt, expositione in singulis non indigemus. In superiore lectione manifestat euangelista, quod Dominus exiit de manibus eorum qui lapidare eum uoluerant, et abiit trans Iordanem, ubi Ioannes baptizabat. Ibi ergo Domino constituto, infirmabatur in Bethania Lazarus, quod castellum erat proximum Hierosolymis.

»Maria autem erat que unxit Dominum unguento, et extersit pedes eius capillis suis, cuius frater Lazarus infirmabatur. Miserunt ergo sorores eius, dicentes:« Iam intelligimus quod miserunt ubi erat Dominus, quoniam absens, trans Iordanem scilicet, miserunt ad Dominum, nuntiantes quod egrotaret frater earum, ut si dignaretur, ueniret ut eum ab egritudine liberaret. Ille distulit sanare, ut posset  resuscitare. Quid ergo annuntiauerunt sorores eius? »Domine, ecce quem amas infirmatur.« Non dixerunt, ueni, amanti enim tantummodo nuntiatum fuit; non ause sunt dicere, ueni et sana; non sunt ause dicere: Ibi iube, et hic fiet. Cur enim non iste laudantur, si fides illius centurionis inde laudatur, quod ait: »Non sum dignus ut intres sub tectum meum, sed tantum dic uerbo, et sanabitur puer meus?«  Nihil horum iste, sed tantummodo: »Domine, ecce quem amas infirmatur.« Sufficit ut noueris, non enim amas et deseris. Dicit quis, quomodo per Lazarum peccator significabatur, et a Domino sic amabatur? Audiat eum dicentem: »Non ueni uocare iustos, sed peccatores :« quod nequaquam diceret, si peccatores conuersos non amaret.

»Audiens autem iehsu, dixit illis: Infirmitas hec non est ad mortem, sed pro gloria Dei, ut glorificetur Filius Dei per eam.« Talis glorificatio ipsius non ipsum auxit, sed nobis profuit. Hoc ergo ait, »non est ad mortem,« quia ipsa mors non est ad mortem, sed potius ad miraculum, quo facto, crederent homines in Christum, et uitarent ueram mortem. Nam sunt heretici qui hoc negant, quod Filius Dei sit Deus, ecce audiant: »Infirmitas ergo hec, inquit, non est ad mortem, sed pro gloria Dei.« Qua gloria? Cuius Dei? Audi quod sequitur: »Ut glorificetur Filius Dei per eam .« Per quam? Per illam infirmitatem.

 »Diligebat autem iehsu Martham et sororem eius Mariam et Lazarum.« Ille autem languens, ille tristes, omnes electi: sed diligebat et languentium saluator, imo etiam mortuorum suscitator, et tristium consolator.

»Ut ergo audiuit quod infirmabatur, tunc quidem mansit in eodem loco duobus diebus.« Nuntiauerunt ille, mansit illic ille. Tandiu ductum est tempus, quoadusque quadriduum compleretur: non frustra, quia forte, imo quia certe et ipse numerus dierum intimat aliquod sacramentum.

»Deinde post hec dicit discipulis suis: Eamus in Iudeam iterum.« Ubi pene fuerat lapidatus, qui propterea inde discessisse uidebatur, ne lapidaretur. Discessit enim ut homo, sed in redeundo quasi oblitus  infirmitatem, ostendit potestatem. »Eamus, inquit, in Iudeam.« Deinde, hoc dicto, uidete quemadmodum discipuli territi fuerint.

»Dicunt ei discipuli: Rabbi, nunc querebant te Iudei lapidare, et iterum uadis illuc? Respondit iehsu: Nonne duodecim sunt hore diei?« Quid sibi uult ista responsio? Illi dixerunt: »Modo te uolebant Iudei lapidare, et iterum uadis illuc, ut te lapident?« Et Dominus: »Nonne duodecim hore sunt diei?«

»Si quis ambulauerit in die, non offendit, quia lucem huius mundi uidet. Si autem ambulauerit in nocte, offendit, quia lux non est in eo.« De die quidem locutus est, sed ad nostram intelligentiam, quasi adhuc nox est, inuocemus diem, ut repellat  noctem, et cor lumine illustret. Quid enim Dominus dicere uoluit? Quantum mihi uidetur, quantum subiacet altitudo profunditasque sententie, redarguere uoluit dubitationem illorum et infidelitatem. uoluerunt enim dare Domino consilium ne moreretur, qui uenerat mori, ne ipsi morerentur. Sic etiam quodam alio loco sanctus Petrus diligens Dominum, sed adhuc non plene intelligens cur uenisset, timuit ne moreretur. Et uite displicuit, id est ipsi Domino. Cum ergo uellent dare consilium homines Deo, discipuli magistro, serui Domino, egroti medico, corripuit eos et ait: »Nonne duodecim sunt hore diei? Si quis ambulauerit in die, non offendit.« Me sequimini, si non uultis offendere. Nolite mihi consilium  dare, quos a me consilium oportet accipere. Quo ergo pertinet, »Nonne duodecim hore sunt diei?« Quia ut diem se esse ostenderet, duodecim discipulos elegit. Si ego sum, inquit, dies, et uos hore, nunquid hore diei consilium dant? Hore diem sequuntur, non horas dies. Si ergo illi hore, quid ibi Iudas, et ipse inter duodecim horas? Si hora erat, lucebat, si lucebat, quomodo diem ad mortem trahebat? Sed Dominus in hoc uerbo, non ipsum Iudam, sed successorem ipsius preuidebat. Iuda enim cadente, successit Matthias, et duodenarius mansit. Non enim frustra duodecim discipulos elegit, nisi quia ipse spiritualis est dies. Sequantur ergo hore diem, predicent hore diem. Hore illustrentur a die. Hore illuminentur a die. Per horarum predicationem,  credat mundus diem. Ergo ait de compendio: Me sequimini, si non uultis errare.

»Ex post hec dicit eis: Lazarus amicus noster dormit, sed uado ut a somno excitem eum.« uerum dixit; sororibus mortuus erat, Domino dormiebat: hominibus mortuus erat, qui cum suscitare non poterant. Nam Dominus tanta facilitate suscitabat de sepulcro, quanta tu non excitas dormientem de lecto. Ergo secundum potentiam suam dixit dormientem, quia et alii mortui dicti sunt in Scripturis sepe dormientes, sicut Apostolus dicit: »De dormientibus autem nolo uos ignorare, fratres, ut non contristemini sicut et ceteri, qui spem non habent .« Ideo et ipse dormientes appellauit, quia resurrecturos pronuntiauit. Et in alio loco: Omnes quidem dormiemus,  sed non omnes resurgemus , mortem nostram dormitionis nomine significans. Nam corpus dum deseritur ab anima, dormit in sepulcro usque ad resuscitationem in nouissimo die. Anime uero dum deserunt corpora, diuersas receptiones habent: gaudium bone, male tormenta. Sed cum facta fuerit resurrectio, et bonorum gaudium amplius erit et malorum tormenta grauiora, quando cum corpore torquebuntur. Dum Dominus de dormitione amici dixerat, discipuli responderunt, quomodo intellexerunt:

»Domine, si dormit, saluus erit.« Solent enim somnia esse egrotanti interitus uel salutis indicia.

»Dixerat autem iehsu de morte eius, illi autem  putauerunt quia de dormitione somni diceret. Tunc ergo dixit eis iehsu manifeste.« Subobscure enim dixerat, »dormit.« Ait ergo manifeste:

»Lazarus ergo mortuus est, et gaudeo propter uos ut credatis, quia non eram ibi.« Aeger enim, non mortuus fuerat nuntiatus, sed ut lateret qui creauerat, et ad cuius manus anima morientis exierat. Hoc est, quod ait, »gaudeo propter uos ut credatis quia non ibi eram,« ut iam inciperent admirari, quia Dominus potuit dicere mortuum, quod nec uiderat, nec audierat. Ubi sane meminisse debemus, quod adhuc etiam ipsorum discipulorum, qui in eum non crediderant, miraculis edificabatur fides: non ut esse inciperet, sed ut ea que iam esse ceperat,  cresceret: quamuis tali uerbo usus sit, quasi tunc credere inciperent. Non enim ait, gaudeo propter uos, ut uestra fides augeatur, siue firmetur; sed ut credatis, quod intelligendum est, ut amplius robustiusque credatis.

»Sed eamus ad eum. Dixit ergo Thomas, qui dicitur Didymus, ad condiscipulos: Eamus et nos, ut moriamur cum eo. uenit itaque iehsu, et inuenit eum quatuor dies iam in monumento habentem.« De quatuor diebus multa quidem dici possunt, sicut se habent obscura Scripturarum, que pro diuersitate intelligentium multos sensus pariunt. Dicamus et nos, quid nobis uideatur significare mortuus quatriduanus. Quomodo enim in illo ceco intelligimus quodammodo humanum genus, sic forte et in isto  mortuo multos intellecturi sumus; diuersis enim modis una res significari potest. Homo quando nascitur, iam cum morte nascitur, quia de Adam peccatum trahit; unde dicit Apostolus: »Per unum hominem peccatum intrauit in mundum, et per peccatum mors: et ita in omnes homines pertransiit, in quo omnes peccauerunt .« Ecce habes unum diem mortis, quod homo trahit de morte propaginem. Deinde crescit, incipit accedere ad rationales annos, ut legem sapiat naturalem, quam omnes habent in corde fixam. Quod tibi fieri non uis, alteri ne feceris. Nunquid hoc de paganis dicitur, et non in natura ipsa quodammodo legitur? Furtum facere uis? pati utique non uis. Ecce lex in corde tuo: Quod non uis pati, facere noli. Et hanc legem transgrediuntur  homines: ecce alter dies mortis. Data est etiam lex diuinitus per famulum Dei Moysen. Dictum est illic: »Non occides, non mechaberis, non falsum testimonium dices. Honora patrem tuum et matrem, non concupisces rem proximi tui .« Ecce lex scripta est, et ipsa contemnitur, et ad tertium diem mortis qui restat, uenitur. Et Euangelium predicatur, regnum celorum diffamatur ubique, Christus minatur gehennam, uitam promittit eternam. Et ipsum contemnitur, transgrediuntur homines Euangelium. Ecce quartus dies mortis. Merito iam putet. Nunquid de talibus neganda est misericordia? Absit. Etiam ad tales excitandos non dedignatur accedere.

»Multi autem ex Iudeis uenerant ad Martham et  Mariam, ut consolarentur eas de fratre suo. Martha autem ut audiuit quia iehsu uenit, occurrit illi. Maria autem domi sedebat. Dixit ergo Martha ad Iesum: Domine, si fuisses hic, frater meus non fuisset mortuus. Sed et nunc scio, quia quecunque poposceris a Deo, dabit tibi Deus.« Non dixit, sed et rogo te modo ut suscites fratrem meum. Hoc tantum dixit: scio quia potes si uis; utrum autem facias, iudicii tui est, non presumptionis mee.

»Dicit illi iehsu: Resurget frater tuus. Dicit ei Martha: Scio quia resurget in nouissimo die.« De illa resurrectione secura sum, de hac incerta sum.

»Dicit ei iehsu: Ego sum resurrectio et uita.« Dicis, resurget frater tuus in nouissimo die; uerum  est, sed per quem tunc resurget, potest et modo resurgere: quia »ego sum resurrectio et uita.« Ideo uita, quia resurrectio. »Quia si credit in me, non morietur in eternum.« Quid est hoc, »Qui credit in me, etiam si mortuus fuerit, uiuet?« Sicut Lazarus mortuus est et uiuet? Quia non est Deus mortuorum, sed uiuorum. De olim mortuis patribus, hoc est Abraham, Isaac, Iacob, tale responsum Iudeis dedit: »Ego sum Deus Abraham, et Deus Isaac, et Deus Iacob .« Non est Deus mortuorum, sed uiuorum. Omnes enim illi uiuunt. Crede ergo, et si mortuus fueris, uiues: si autem non credis, et cum uiuis mortuus es. Unde est ergo mors in anima? Quia non est fides in ea. Unde est in corpore? Quia non est ibi anima. Ergo anime tue  uita, fides est. Sicut anima corporis, uita est corporis; ita fides anime, uita est anime. »Qui credit in me, etiam si mortuus fuerit in carne, uiuet in anima,« donec resurgat caro nunquam postea moritura. Hoc est, qui credit in me, licet moriatur, uiuet.

»Et omnis qui uiuit« in carne, »et credit in me,« etsi morietur ad tempus propter mortem carnis, »non morietur in eternum« propter uitam spiritus, et immortalitatem resurrectionis. Hoc est quod ait: »Et omnis qui uiuit et credit in me, non morietur in eternum.«

»Credis hoc? Ait illi: Utique Domine. Ego credidi quia tu es Christus Filius Dei qui in hunc mundum uenisti.« Quando hoc credidi quia tu es resurrectio, credidi quia tu es uita, credidi quia qui  credit in te, etsi moriatur, uiuet. Et qui uiuit et credit in te, non morietur in eternum.

»Et cum hec dixisset, abiit et uocauit Mariam sororem suam silentio, dicens: Magister adest, et uocat te.« Aduertendum est, quemadmodum suppressam uocem silentium nuncupauit. Nam quomodo siluit, que dixit, »Magister adest, et uocat te.« Aduertendum etiam quemadmodum euangelista non dixerit, ubi uel quando, uel quomodo Mariam Dominus uocauerit, ut hoc in uerbis Marthe potius intelligeretur, narrationis ueritate seruata.

»Illa ut audiuit, surrexit cito, et uenit ad eum. Nondum enim uenerat iehsu in castellum, sed erat adhuc in illo loco ubi occurrerat ei Martha. Iudei igitur, qui erant cum illa in domo, et consolabantur  eam, cum uidissent Mariam, quia cito surrexit et exiit, secuti sunt eam, dicentes: quia uenit ad monumentum, ut ploret ibi.« Quare hoc pertinuit ad euangelistam narrare? Ut uideamus que occasio fecerit, ut plures ibi essent quando Lazarus resuscitatus est. Putabant enim Iudei propterea illam festinare, ut doloris sui solatium lacrymis quereret, secuti sunt eam, ut tam grande miraculum quadriduani mortui resurgentis testes plurimos inueniret.

»Maria ergo cum uenisset ubi erat iehsu, uidens eum, cecidit ad pedes eius, et dixit ei: Domine, si fuisses hic, non esset mortuus frater meus. iehsu ergo ut uidit eam plorantem, et Iudeos  qui cum illa erant plorantes, fremuit spiritu et turbauit seipsum, et dixit: Ubi posuistis eum?« Aliquid nobis insinuauit fremendo spiritu, et turbando seipsum. Quis enim eum posset, nisi ipse seipsum, turbare? Itaque primo hic attendite potestatem, et sic inquirite significationem: Turbaris tu nolens, turbatur Christus quia uoluit; contristatus est iehsu, uerum est, sed quia uoluit; esuriuit iehsu, uerum est, sed quia uoluit; dormiuit iehsu, uerum est, sed quia uoluit; mortuus est iehsu, uerum est, sed quia uoluit. In illius potestate erat, uel sic affici, uel non affici. ueram enim animam suscepit et carnem, totius hominis sibi coaptans in persone unitate naturam. Nam et anima Apostoli uerbo illustrata est; anima Petri et anima  Pauli uerbo illustrata est; aliorum apostolorum, sanctorum prophetarum anime uerbo illustrate sunt; sed de nulla dictum est: »uerbum caro factum est ,« de nulla dictum est: »Ego et Pater unum sumus .« Anima Christi, et caro Christi, cum uerbo Dei una persona est, unus Christus est. Ac per hoc ubi summa potestas, secundum uoluntatis nutum turbatur infirmitas, hoc est quod ait: »Turbauit semetipsum.« Quid est ergo quod turbat semetipsum Christus, nisi ut significet tibi, quomodo turbari tu debeas, cum tanta mole peccata grauaris et premeris? Attendisti enim te, uidisti te, computasti tecum; illud feci, et pepercit mihi Deus; illud commisi, et sustinuit me; Euangelium audiui, et contempsi; baptizatus sum, et  iterum ad eadem reuolutus sum; quid facio? quo eo? unde euado? Quando ista dicis, iam fremit spiritus, quia fides fremit. In uoce frementis apparet spes resurgentis. Ergo fides tua de Christo, Christus in corde tuo; ergo fremat Christus in corde tuo. Fleuit ergo Christus amicum mortuum, quem uenit resuscitaturus. Quare enim fleuit, nisi quia hominem flere docuit, oppressum pondere peccatorum? Quare fremuit et turbauit semetipsum, nisi quia fides hominis sibi merito displicentis, fremere hunc admodum debet in accusatione malorum operum, ut uiolentie penitendi cedat consuetudo peccandi?

Et dixit: »Ubi posuistis eum?« Scis quia mortuus sit, et ubi sit sepultus ignoras? Et ista significatio  que est? Non ausus sum dicere, nescit. Quid enim ille nescit? sed quasi nescit. Unde hoc probamus? Dominum audi dicturum in iudicio: »Non noui uos, discedite a me .« Quid est, non noui uos? Non uos uideo in luce mea, non uos uideo in illa iustitia, quam noui. Sic et hic, tanquam nesciens talem peccatorem, dixit: »Ubi posuistis eum?« Talis est uox Domini in paradiso, posteaquam peccauit Adam: »Adam, ubi es ?« »Dicunt ei: Domine, ueni et uide.« Quod est, uide et miserere. uidet enim Dominus, quando miseretur. Unde illi dicitur: »uide humilitatem meam et laborem meum, et dimitte omnia peccata mea.« 

 »Lacrymatus est Christus. Dixerunt ergo Iudei: Ecce quomodo amabat eum.« Quid est, amabat eum? Non uenit uocare iustos, sed peccatores ad penitentiam .

»Quidam autem dixerunt ex ipsis: Non poterat hic, qui aperit oculos ceci nati, facere ut hic non moreretur?« Qui noluit facere ut non moreretur, plus est quod facturus est, ut mortuus suscitetur.

»iehsu ergo, rursus fremens in semetipso, uenit ad monumentum.« Fremit et in te, si disponis reuiuiscere. Omni homini dicitur, qui premitur pessima consuetudine: »uenit ad monumentum.« »Erat autem spelunca et lapis superpositus erat ei.« Mortuus sub lapide, reus sub lege. Scitis enim  quia lex que data est Iudeis, in lapide scripta est: omnes autem rei sub lege sunt. Bene uiuentes enim, in lege non sunt, iusto lex posita non est. Quid est ergo lapidem remouere? Gratiam predicare. Apostolus enim Paulus ministrum se dicit Noui Testamenti, non littera, sed spiritu. Nam »littera, inquit, occidit, spiritus autem uiuificat .« Littera occidens, quasi lapis est premens.

»Remouete, inquit, lapidem,« remouete legis pondus, gratiam predicate. »Dicit ei Martha, soror eius qui mortuus fuerat: Domine, iam fetet, quatriduanus enim est. Dicit ei iehsu: Nonne dixi tibi, quoniam si credideris, uidebis gloriam Dei?« Quid est, uidebis gloriam Dei? Quia et fetentem, et quatriduanum suscitat. »Omnes enim  peccauerunt, et egent gloria Dei .« Et: »Ubi abundauit peccatum, superabundauit gratia .«

»Tulerunt ergo lapidem. iehsu autem eleuatis sursum oculis dixit: Pater, gratias ago tibi, quoniam audisti me. Ego autem sciebam, quia semper me audis, sed propter populum, qui circumstat, dixi, ut credant quia tu me misisti. Hec cum dixisset, uoce magna clamauit.« Fremuit, lacrymauit, uoce magna clamauit, ut animo perpendas quam difficile surgit, quem moles male consuetudinis premit; sed tamen surgit, occulta gratia intus uiuificatus. Surgit post uocem magnam, qua clamauit: »Lazare, ueni foras. Et statim prodiit qui fuerat mortuus, ligatus pedes et manus institis, et  facies illius sudario erat ligata.« Quomodo processit ligatis pedibus miraris, et non miraris quia surrexit quatriduanus? In utroque potentia Domini erat, non uires mortui. Processit, et adhuc ligatus est, adhuc inuolutus, tamen foras iam processit, quid significat? Quando contemnis, mortuus iaces: et si tanta quanta dixi contemnis, sepultus iaces; surgis, quando confiteris. Quid est enim procedere, nisi ab occultis uelut exuendo manifestari? Sed ut confitearis, Deus facit clamando, id est magna gratia uocando. Ideo processit mortuus, adhuc ligatus, adhuc reus, ut soluerentur peccata eius. Ministris ergo hoc dixit:

»Soluite eum, et sinite abire.« Potuit enim ligamenta  soluere, qui mortuum resuscitauit. Sed propter unitatem sancte Ecclesie, et indiuiduam caritatem dicitur ministris, id est discipulis Christi: »Soluite eum.« Quia sine unitate catholice fidei, et caritate ecclesiastice sanctitatis, peccata non soluuntur.

»Multi autem ex Iudeis, qui uenerant ad Mariam, et uiderant que fecit iehsu, crediderunt in eum. Quidam autem ex ipsis abierunt ad Phariseos, et dixerunt eis que fecit iehsu.« Non omnes ex Iudeis qui conuenerant ad Mariam, sed quidam, siue ex eis qui non crediderant, abierunt ad Phariseos, et dixerunt que fecit iehsu: siue annuntiando, ut et ipsi crederent, siue potius prodendo, ut seuirent: sed quomodolibet, et a quibuslibet,  ad Phariseos ista perlata sunt.



HOMILIA Lu SABBATO POST Letare.

. »In illo tempore: Dixit iehsu turbis: Ego sum lux mundi. Qui sequitur me, non ambulat in tenebris,« et reliqua. Ubi manifeste docet, non solum qua auctoritate mulieri peccata dimiserit , sed etiam quod ipse sit »uera lux, que illuminat omnem hominem uenientem in hunc mundum .« Cuius perpetuum splendorem humana fragilitas uidere non potuisset, nisi nube carnis tegeretur, per quam quasi per quoddam lucidissimum speculum, diuini luminis claritas humanis mentibus innotesceret, que fide purganda est,  ut tanti luminis aspectu digna efficiatur. Unde secutus ait: »Qui sequitur me, non ambulat in tenebris, sed habeat lumen uite.« Qui meis modo iussis et exemplis obsequitur, non timebit in futuro tenebras damnationis, sed lucem potius uite, ubi nunquam prorsus moriatur, habebit. Itaque, fratres mei, sequamur Christum lumen mundi, ne ambulemus in tenebris. Tenebre metuende sunt, morum, non oculorum: etsi oculorum, non exteriorum, sed interiorum. Unde discernitur non album et nigrum, sed iustum et iniustum. Antequam ergo ueniret Dominus noster iehsu Christus, multas ante se lucernas propheticas accendit, et misit. De his erat etiam Ioannes Baptista, cui tam magnum ipsum lumen,  quod est Dominus Christus, perhibuit testimonium, quali nulli hominum. Ait enim: »Inter natos mulierum non surrexit maior Ioanne Baptista .« Hic tamen, quo nemo erat maior inter natos mulierum, dicit de Domino nostro Iesu Christo: »Ego quidem baptizo uos in aqua. Qui autem uenit post me, fortior me est, cui non sum dignus calceamenta soluere .« uidete quemadmodum se lucerna diei submittat. Lucernam uero ipsum Ioannem fuisse Dominus ipse testatur. Ille erat  lucerna ardens et lucens, et uos uoluistis ad horam exsultare in lumine eius.«

»Responderunt ergo Pharisei: Tu de teipso testimonium dicis, testimonium tuum non est  »uerum.« uideamus quid audiant, audiamus et nos, sed non sicut illi: illi contemnentes, nos credentes; illi Christum occidere uolentes, nos per Christum uiuere cupientes. Interim ista distantia distinguat aures mentesque nostras, et audiamus quid Iudeis responderit Dominus.

»Respondit iehsu, et dixit eis: Et si ego de meipso testimonium perhibeo, uerum est testimonium meum: quia scio unde uenio et quo uado.« Patrem uolebat intelligi. Et si Patri gloriam dabat Filius, equalis glorificat eum a quo est missus, quantum debet homo glorificare eum a quo est creatus? »Scio unde uenio, et quo uado.« Iste qui in presentia uobis loquitur, habet quod non deseruit, sed tamen uenit. Non enim ueniendo inde discessit,  aut redeundo nos dereliquit, qui dixit: »Ecce ego uobiscum sum omnibus diebus, usque ad consummationem seculi .« Ergo uerum est testimonium luminis, siue se ostendat, siue aliter: quia sine lumine non potest uideri lumen, et sine lumine non potest uideri quodlibet aliud, quod non est lumen. Sicut enim lumen et seipsum ostendit, et que circa sunt: ita et Christus, et seipsum ostendit, et alios illuminat, qui caritate circa se sunt, et sequuntur illum, non pedum gressibus, sed caritatis officiis. Duos aduentus Domini nostri Iesu Christi legimus in Scripturis sanctis a prophetis esse predictos: unum misericordie, qui peractus est, alterum iudicii, qui uenturus est. Prima ergo dispensatio Domini nostri Iesu Christi medicinalis,  non iudicialis. Nam si primo uenisset iudicaturus, neminem inuenisset cui premia iustitie redderet. Quia ergo uidit omnes peccatores, et omnino esse neminem immunem a morte peccati, prius erat eius misericordia preroganda, et post exercendum iudicium. Quia de illo cantauerat Psalmus: »Misericordiam et iudicium cantabo tibi, Domine .« Non enim ad iudicium et misericordiam. Nam si primum esset iudicium, nulla esset misericordia; sed primo misericordia, postea iudicium. Que est prima misericordia? Creator hominis homo esse dignatus est, factus quod fecerat, ne quod fecerat periret. Quid huic misericordie addi potest? Addidit tamen. Nam reprobatus ab hominibus, pro quorum salute uenerat in mundum, irrisiones sustinuit, flagella,  sputa, opprobria inimicorum, turpissimam mortem crucis. Hec omnia sustinuit, quia uoluit, ut saluaret hominem quem creauerat. Nullum genus mortis intolerabilius fuit cruce, propter longos cruciatos: sed nichil gloriosius quam signum crucis portare in fronte. Unde Apostolus ait, gloriam crucis predicans: »Mihi autem absit gloriari, nisi in cruce Domini Iesu Christi, per quem mihi mundus crucifixus est et ego mundo .« Quia uenit neminem iudicare, consequenter Iudeis respondit:

»uos secundum carnem iudicatis, ego non iudico quemquam.« Pertulit iniustum iudicium, ut ageret iustum: sed in eo quod pertulit iniustum, misericordie fuit. Denique ita humilis factus est, ut perueniret  ad crucem. Distulit quidem potentiam, sed publicauit misericordiam. Unde distulit potentiam? Quia de cruce descendere noluit, qui potuit de sepulcro resurgere. Unde publicauit misericordiam? Quia pendens in cruce, dixit: »Pater, ignosce illis, quia nesciunt quid faciunt .« Siue ergo propter hoc, quia non uenerat iudicare mundum, sed saluare mundum, dixit: »Ego non iudico quemquam;« siue, quemadmodum commemoraui, quoniam dixerat, »uos secundum carnem iudicatis,« addidit, »Ego non iudico quemquam:« ut intelligamus, Christum non secundum carnem iudicare, secundum quod ab hominibus iudicatus est. Non ut cognoscatis iam ut iudicem Christum, audite quid sequitur:

»Et si iudico ego, iudicium meum uerum est.«  Ecce habet et iudicium. Sed agnosce Saluatorem, ne sentias iudicium. Quare autem dixit iudicium suum uerum esse? »Quia solus, inquit, non sum, sed ego et qui misit me, Pater.« Quid est missio Christi, nisi incarnatio eius? Missus est Christus, idem est, si dicas, incarnatus est Christus. Et a Patre missus erat, et a Patre nunquam recessit. Et hic fuit per incarnationem, et hic est modo per diuinitatem. Fides ergo mundat corda nostra, ut intellectus impleat corda nostra. Et ut intelligamus, mysterium salutis nostre altum est, profundum est, secretum est, una substantia est, una diuinitas est, una maiestas Patris et Filii. Pater non passus est, sed solus Filius. Ergo intelligamus missionem Filii nominatam incarnationem Filii: Patrem autem incarnatum esse non credas.  Unde ergo uerum est iudicium eius, nisi quia uerus est Filius Patris? Ideo dixit: »Iudicium meum uerum est, quia solus non sum, sed ego, et qui me misit Pater.« Idem ergo in alio loco dixit: »Ego et Pater unum sumus .« Unum in substantia, duo in persona. Unum dixit, in substantie unitate; sumus dixit, propter personarum distinctionem. Audi quid dixit: »Ego, et qui me misit, Pater.« Distingue personas: agnosce quia Pater, Pater est; agnosce, quia Filius, Filius est; ne in barathrum Sabellianum peruenias. Et noli dicere, aliud et aliud: sed dic, alius et alius. Non aliud in substantia, sed alius in persona. Non Pater maior, non Filius minor in diuinitatis gloria: sed crede, unum sumus. In eo quod dixit ipsa ueritas, unum, libera te ab Ario; quod dixit,  sumus, libera te a Sabellio. Si unum, non ergo diuersum; si sumus, non ergo unus. De iudicio dixerat: »Ego non iudico quemquam;« de testimonio nunc uult dicere.

»In lege,« inquit, »uestra scriptum est.« uestra dicit, tanquam diceret, In lege que uobis a Deo data est, sicut dicimus: Panem nostrum quotidianum, quem a Deo nobis dari poposcimus. Quid est quod in lege eorum scriptum est: »Quia duorum hominum testimonium uerum est.« Nunquid semper duo homines uerum dicunt testimonium? Nonne duo falsi testes contra Susannam falsum protulerunt testimonium ? Et Iudeis querentibus falsum testimonium contra Christum, dicit euangelista: »uenerunt nouissime  duo falsi testes .« Nunquid quia duo erant, ideo falsi testes non erant? Quid de duobus dicimus uel tribus? Uniuersus populus mentitus est contra Christum. Si ergo totus populus, qui constat ex magna hominum multitudine, falsum testimonium dicere inuentus est, quomodo accipiendum est: »In ore duorum uel trium testium stabit omne uerbum ,« nisi quia hoc modo per mysterium Trinitas commendata est, in qua perpetua stabilitas ueritatis est? Si uis habere bonam causam, habeto duos uel tres testes, Patrem et Filium et Spiritum sanctum. Denique, quando Susanna, casta femina fidelisque coniux, a duobus falsis testibus urgebatur, Trinitas illi in conscientia atque in occulto suffragabatur. Illa Trinitas de occulto unum testem  Danielem excitauit, et duos conuicit. Ergo quia in lege uestra scriptum est duorum hominum testimonium uerum esse, accipite uerum testimonium, ne sentiatis iudicium: »Ego enim,« inquit, »non iudico quemquam, sed testimonium perhibeo de meipso.« Differo iudicium, non differo testimonium. Eligamus, fratres, testimonium Dei, quia testimonium Dei uerum est; et quomodo testis est omnium que agimus, iudex erit omnium que fecimus. Et alium non querit testem, nisi seipsum: qui omnia secreta cordis nostri considerat, et quid, uel ex quo fonte procedat. Ideo testis, quia non querit alium unde cognoscat qui sis, uel qualis sit uita tua, qui reddit unicuique secundum opera sua. Responderunt ergo Iudei Domino loquenti de Patre suo, et dixerunt:

»Ubi est Pater tuus?« Patrem Christi carnaliter  acceperunt, quia uerbo Christi secundum carnem iudicauerunt. Erat autem qui loquebatur, in aperto caro, in occulto uerbum: homo manifestus, Deus occultus. uideamus ergo quid ad hec Dominus respondit: »Ubi est,« inquiunt, »Pater tuus?« Audiuimus enim te dicere, »solus non sum, sed ego et qui me misit Pater.« Nam solum te uidemus; Patrem tuum tecum non uidemus. Quomodo te dicis solum non esse, sed cum Patre tuo esse? Age, ostende nobis tecum esse Patrem tuum. Et Dominus: Nunquid me uidetis, et Patrem meum non uidetis? Hoc enim sequitur, hoc suis uerbis ipse respondit, quorum uerborum expositionem nos ante premisimus. uidete enim quid dixerit. »Respondit iehsu:  Neque me scitis, neque Patrem meum. Si me sciretis, forsitan et Patrem meum sciretis.« Dicitis ergo: »Ubi est Pater tuus,« quasi iam sciatis, quasi totum hoc sim, quod uidetis. Ergo quia me non nostis, ideo uobis Patrem meum non ostendo. Hominem queritis, quia secundum carnem iudicatis. Quia uero, secundum quod uidetis aliud sum, et aliud secundum quod non uidetis, Patrem autem meum loquar occultum. Occultus prius est, ut me noueritis, tunc et Patrem meum scietis: »Si enim me sciretis, forsitan et Patrem meum sciretis.« Ille qui omnia scit, quando dicit forsitan, non dubitat, sed increpat. Attende enim quomodo increpatiue dicatur ipsum forsitan, quod uidetur esse uerbum dubitationis: sed  dubitationis uerbum est, quando dicitur ab homine dubitante: ideo dubitante, quia nesciente. Cum uero dicitur a Deo uerbum dubitationis, cum Deum nichil utique lateat, illa dubitatione arguitur infidelitas, non opinatur diuinitas. Homines enim de his rebus quas certas habent, aliquando increpatiue dubitant, id est uerbum dubitationis ponunt, cum corde non dubitant. uelut, si indigneris seruo tuo, et dicas: Contemnis me? considera, forsitan dominus tuus sum. Hinc et Apostolus ad quosdam contemptores suos loquens, ait: »Puto autem quod et ego spiritum Dei habeo .« Quod dicit puto, dubitare uidetur, sed ille increpabat, non dubitabat. Et Dominus Christus alio loco increpans infidelitatem futuram generis humani: »Cum uenerit,« inquit, »Filius hominis, putas inueniet fidem in terra ?«  Scit ergo omnia, per quem facta sunt omnia, et tamen dubitando increpat: »Si me sciretis, et Patrem meum forsitan sciretis.« Increpat infideles, admonet fideles, ut sciant unam esse cognitionem Patris et Filii, quatenus sciant cognitionem Filii Dei cognitionem esse et Patris. Ideo discipulo electo poscenti ut ostenderet eis Patrem, respondit: »Tanto tempore uobiscum sum, et non cognouistis me? Philippe, qui uidet me, uidet et Patrem .« Si dissimilis esset Filius Patri, nunquid diceret discipulis suis: »Qui me uidet, uidet et Patrem?« Nunquid diceret Iudeis: »Si me sciretis, et Patrem meum sciretis?«

»Hec uerba locutus est iehsu in gazophylacio, docens in templo.« Magna fiducia sine timore. Non enim pateretur, si nollet: quia nec nasceretur, si  nollet. Quid est quod hec uerba iehsu in gazophylacio, docens in templo, locutus est? Gazophylacium est, ubi thesauri conduntur. iehsu in gazophylacio loquebatur Iudeis, dum in parabolis locutus est turbis: nam gazophylacium fuit Christi, in quo omnia latuerunt mysteria tunc aperienda, dum ipse, qui latuit in littera, loquebatur: non in prouerbiis, sed palam omnia fidelibus suis enarrans. Nam et gazophylacia adherebant templo, quia ipse Christus templum est, de quo ipse ait: »Soluite templum hoc .« Cui omnia mysteria ueteris legis adherebant, et ad eum omnia respiciebant, donec ueniret ad aperienda singulorum gazophylacia mysteriorum, aperiente eo sensus fidelium suorum, ut intelligerent que latebant,  sicut euangelista ait: »Tunc aperit illis sensum, ut intelligerent Scripturas .« Denique quid sequitur, audiamus: »Nemo apprehendit eum, quia necdum uenerat hora eius.« Scilicet omnia sunt dispositionis sue, omnia uoluntatis sue. Quia qui uoluntate natus est, uoluntate et passus est. Si ergo pati nollet, non pateretur; sed si non pateretur, sanguis illius non funderetur; si sanguis ille non funderetur, mundis non redimeretur. Agamus itaque gratias et potestati diuinitatis, et miserationi infirmitatis eius, de occulta potentia, quam Iudei non nouerant, unde illis modo dictum est:

»Neque me nostis, neque Patrem meum.« Et de carne suscepta, quam Iudei nouerant, et cuius patriam  sciebant. Unde illis alio loco dixit: »Et me scitis, et unde sim scitis.« Utrumque nouerimus in Christo, et unde equalis Patri, et unde illo maior est Pater: illud uerbum est, illud caro; illud Deus est, illud homo; sed unus Christus, Deus et homo.



HOMILIA LuI. OMINICA QUINTA IN QUADRAGESIMA, QUAE DICITUR IN PASSIONE DOMINI.

. »In illo tempore: Dicebat iehsu turbis Iudeorum, et principibus sacerdotum: Quis ex uobis arguet me de peccato? Si ueritatem dico, quare uos non creditis mihi?« et reliqua Postquam Dominus Iudeos conuicit, et eos filios diaboli esse ostendit, dicens : »uos ex patre diabolo  estis, et desideria patris uestri facere uultis:« et postquam , demonstrauit nichil prodesse nobilitatem carnis sine nobilitate mentis, adiunxit, dicens: »Amen amen dico uobis, quia omnis qui facit peccatum, seruus est peccati. Seruus autem non manet in domo in eternum.« Ut ergo ostenderet quia si eum imitari uellent, filii Dei esse possent, adiunxit hoc quod in capite huius lectionis habetur: »Quis ex uobis arguet me de peccato?« Quis, pronomen infinitum, aliquando uim interrogantis habet, aliquando abnegantis. Interrogantis, sicut per Psalmistam dicitur : »Domine, quis habitabit in tabernaculo  tuo? aut quis requiescet in monte sancto tuo?« Ad quam interrogationem protinus respondetur, cum subditur: »Qui ingreditur sine macula, et operatur iustitiam.« Abnegantis, sicut Salomon ait: »Quis potest dicere, Mundum est cor meum, purus sum a peccato ?« Et iterum: »In inferno autem quis confitebitur tibi ?« ubi subaudiendum est per singula, nullus. Ita et in hoc loco abnegatiue ponitur, cum a Domino dicitur: »Quis ex uobis arguet me de peccato?« subauditur, nullus. Nemo eum de peccato arguere poterat, qui ut peccatores a peccato solueret, in mundum absque peccato uenerat. Alii namque homines similes sibi de peccatis redarguere possunt, siue de preteritis, siue de futuris, que perpetrari possunt: Dominum autem  Iesum Christum nec de preteritis, nec de futuris ullus redarguere preualet, quia carnem quidem ex carne traxit Adam, sed tamen nullam culpam peccati ex origine traxit Ade. De quo ueracissime apostolus Petrus ait: »Qui peccatum non fecit, nec inuentus est dolus in ore eius .« Et ipse Dominus de seipso: »uenit ad me princeps huius mundi, et in me non habet quidquam .« Nec solum eius sancta conceptio atque natiuitas absque peccato fuit, sed etiam omnis eius operatio, predicatio, atque inter homines conuersatio irreprehensibilis apparuit, sicut ipse ait in Euangelio: »Si male locutus sum, testimonium perhibe de malo .« Et iterum: »Opera  que ego facio in nomine Patris mei, ipsa testimonium perhibent de me .« Ut autem ostenderet eos a peccatis liberari posse, si in eum credere uellent, subiunxit, dicens: »Si ueritatem dico, quare non creditis mihi?« ueritas ipse est qui ait: »Ego sum uia, ueritas, et uita .« Ac si diceret: Cum mihi qui ueritas sum, a Patre ueritatis ueniens, ueritatem uobis loquenti non creditis, profecto filios illius uos esse ostenditis, qui ab initio mendax fuit, et in ueritate non stetit, quoniam ueritas in eo non est.

»Qui est ex Deo, uerba Dei audit.« In his uerbis unusquisque suam conscientiam probare potest, utrum ex Deo sit an non. Qui enim uerbum Dei libenter audit, et libentius opere complet, nullo modo  se ex Deo esse dubitet, quoniam sicut Dominus ait in Euangelio: »Non est arbor mala faciens fructus bonos .« Qui uero uecors et durus uerbum Dei audire contemnit, uel si cum aure corporis audierit, illud nullo studio uel labore in opere mittere conatur, profecto se ex Deo non esse manifestat; quales erant isti, quibus a Domino dicitur: »Propterea uos non auditis, quia ex Deo non estis.« In quibus uerbis questio oritur, quare Dominus dicat Iudeis: »uos ex Deo non estis,« cum alibi scriptum sit: »uidit Deus cuncta que fecit, et erant ualde bona .« Et iterum: »Qui manet in eternum, creauit omnia simul .« Ad quod dicendum, quia non negat eos natura ex Deo esse, sed uitio. Aliud est enim natura in homine, aliud  peccatum: Natura in homine, a Deo creata ualde bona est, peccatum a diabolo inuentum est. Bonum quippe sine malo esse potest, malum uero sine bono esse non potest; quia priuatio boni, nichil aliud est, nisi inuentio mali. Igitur conditione ex Deo erant, sed uitio ex Deo non erant. Quod apertius cognoscimus, si paululum huius lectionis superiora attendamus. Legimus enim quia eosdem Iudeos filios Abrahe confessus est, dicens : »Scio quia filii Abrahe estis;« et post pauca esse filios Abrahe negauit, subiiciens: »Si filii Abrahe estis, opera Abrahe facite.« Ergo per propaginem carnis filii erant Abrahe, sed per imitationem humilitatis et fidei, non erant filii Abrahe. Sic ergo, ut dictum est, natura ex Deo erant, sed uitio ex Deo  non erant. Quod genus locutionis adeo usitatissimum est in Scripturis, ut etiam in communi locutione reperiatur. uerbi gratia: uideo hominem peccatorem; cum hominem nominamus, naturam intelligimus; cum subiungimus peccatorem, uitium. Similiter etiam et homines bonos dicimus et homines malos: bonos, quia a Deo sunt conditi; malos, quia uitiosi. Et dicimus angelum bonum, et angelum malum: non quod ipse per naturam malus esse possit, sed quod uitio se malum esse fecit. Sed quod Dominus uerbis de Iudeis testatur, scilicet quod ex Deo non essent, ipsi de se operibus manifestant. Nam ex correptione, qua emendari debuerant, deteriores effecti sunt. Quia sicut sequitur:

 »Responderunt, et dixerunt ei: Nonne bene dicimus nos, quia Samaritanus es tu, et demonium habes?« Quod ut ad uituperationem pertineat, illos Dominum demonium habere dixisse, manifestum est. Sed quid uituperationis habeat, quod eum Samaritanum nominauerint, propter eos, qui historiam ignorant, commemorandum est. Legimus enim in Regnorum libris , quod decem tribus filiorum Isrel in Samaria ad suggestionem Ieroboam, qui peccauit, et peccare fecit Isrel, relicto Deo patrum suorum, uitulos aureos et argenteos, quos ipse in Bethel et Dan statuerat, coluerint. Et idcirco suscitauit Dominus contra illos Salmanasarregem Assyriorum, qui duxit eos captiuos in exteras nationes, ita tamen, ut in eorum regione alias gentes  constitueret. Que etiam cum ibi deos suos colerent, misit Dominus in eos pessimas bestias, ursos scilicet et leones, ad quorum morsus et plagas cum plures morerentur, miserunt nuntios ad regem, dicentes: »Terra in qua habitamus optima est, sed habitatores suos deuorat, eo quod ignoremus legitima Dei terre colere.« Tunc rex, inito consilio, misit unum de sacerdotibus Hebreorum, qui eos legitima Dei terre colere doceret, et eo tempore ipse gentes Deum celi coluerunt, non tamen idola sua relinquentes. Tribus autem Iuda et Beniamin, in quibus reges de stirpe Dauid regnabant, sicut ei Dominus promiserat lucernam ei se daturum ex semine eius in eternum, necdum adhuc ducte in captiuitatem, in Ierusalem manebant. Ex quo tempore Iudei dicti  sunt, non ut quidam putant, a Iuda Machabeo. Tanta igitur discordia inter Iudeos et predictos Samaritanos excreuit, ut nullus Iudeorum familiariter colloquium habere dignaretur cum eis, nec conuiuium participare, nec aliquam societatem habere, sicut ostendit mulier Samaritana, que Domino dixisse fertur, sicut in Euangelio legitur: »Quomodo tu Iudeus cum sis, bibere a me poscis, que sum mulier Samaritana? Non enim coutuntur Iudei Samaritanis .« Quemcunque autem Iudei improperio lacessere uolebant, illum Samaritanum uocabant. Unde contra Dominum felle commoti, quia nec uera mala que exprobrarent inuenire poterant, falsa improperia imposuerunt, dicentes eum demonium habere, et Samaritanum esse. Et  cum in ueritate eis respondere posset, uos demonium habetis, noluit, sed uerum malum quod in ipsis esse cognouit, patienter tacuit, imitabilem nobis patientiam ostendens, ut quotiescunque a proximis iniurias patimur, eorum uera mala patienter taceamus, ne forte talis correptio non ex dilectione, sed ex uindicta nata uideatur.

»Respondit iehsu et dixit illis: Ego demonium non habeo.« Notandum autem quod duo ei opposita fuerunt, sed ipse unum negauit, alterum uero tacendo consensit. Negauit se demonium habere, non tamen negauit se esse Samaritanum. Samaritanus quippe interpretatur custos. Noluit ergo Dominus se Samaritanum esse negare, se nostrum nouerat  esse custodem, illum scilicet, cui Propheta suam fragilitatem custodiendam commendauit, cum dixit: »Custodi me, Domine, ut pupillam oculi .« Et iterum: »Custodi me a laqueo, quem statuerunt mihi .« Et: »Non dormitabit neque dormiet, qui custodit Isrel .« Et: »Custodiens paruulos Dominus .« Iste est enim ille Samaritanus, qui proximum suum inueniens uulneratum, alligauit uulnera eius, et imponens illum in iumentum suum, duxit in stabulum, et curam eius egit . De quo per prophetam Isaiam dicitur: »Onus Duma ad me clamat ex Seir: Custos, quid de nocte, custos, quid de nocte? Dixit custos: uenit mane et nox. Si queritis, querite; conuertimini et uidete .« »Sed  honorifico Patrem meum, et uos inhonorastis me.« In multis locis Euangelii inuenimus Filium Patrem honorificasse. Non solum enim incarnationis sue mysterium ad Patris gloriam retorsit, sed etiam predicationem, miraculorum ostensionem et infirmorum, sicut ipse ait: »Ego a meipso non ueni, sed Pater meus misit me .« Et iterum: »Mea doctrina non est mea, sed eius qui misit me, Patris .« Et alibi: »Pater maior me est .« Et iterum: »Pater sancte, manifestaui nomen tuum hominibus, quos dedisti mihi .« Et iterum: »Ego a meipso nichil facio .« Et in passione: »Pater, si fieri potest, transeat a me calix iste .« Sed Iudei Filium Patrem honorantem inhonorauerunt,  quando dixerunt: »In Beelzebub principe demoniorum eiicit demonia .« Et iterum: »Nonne bene dicimus nos, quia Samaritanus es tu, et demonium habes ?« Et: »Hic homo non est a Deo, qui sabbatum non custodit .« Et: »Si non esset hic malefactor, non tibi tradidissemus eum .«

»Ego non quero gloriam meam: est qui querat et iudicet.« Cum Filius Dei multa signa faceret, multas uirtutes ostenderet, gloriam suam non quesiuit. Ut nos eius exemplo instructi, dicamus de bono quod agimus non gloriari, ne forte dirigatur ad nos illa sententia, que ait: »Quid superbis, terra et cinis ?« Unde Apostolus gloriantem in se presumptionem reprimit, dicens: »Quid habes  quod non accepisti? quid gloriaris quasi non acceperis ?« Sed queritur quare dicat: »Ego non quero gloriam meam, est qui querat et iudicet,« cum alibi dixisse legatur: »Pater non iudicat quemquam, sed omne iudicium dedit Filio ?« Si Pater omne iudicium dedit Filio, quare idem Filius post acceptam contumeliam dicit: »Est qui querat et iudicet?« Ad quod dicendum, quia iudicium in Scripturis duplicem significationem habet. Aliquando autem ad discretionem, aliquando pertinet ad damnationem. Nisi enim ad discretionem pertineret, nequaquam Psalmista diceret: »Iudica me, Deus, et discerne causam meam de gente non sancta .« Et: »Deus, in nomine tuo  saluum me fac .« Et nisi ad condemnationem pertineret, Saluator nullo modo in Euangelio dixisset: »ueniet hora, quando mortui audient uocem Filii Dei, et procedent qui bona egerunt, in resurrectionem uite: qui uero mala, in resurrectionem iudicii .« Ergo in hoc loco iudicium ad discretionem pertinet, cum ait: »Ego non quero gloriam meam, est qui querat et iudicet.« Ac si diceret: Est Pater meus qui discernit inter causam meam et uestram. Mittens enim Deus Pater Filium suum in mundum, non solum a reprobis, sed etiam a iustis eius causam longe discretam ostendit. Alii enim cum peccato nascuntur, ille sine peccato est natus; alii ad mensuram accipiunt Spiritum sanctum, in eo autem habitat omnis plenitudo diuinitatis corporaliter, sicut Isaias ait: »Et requieuit super eum spiritus  Domini, spiritus sapientie et intellectus, spiritus consilii et fortitudinis, spiritus scientie et pietatis, et repleuit eum spiritus timoris Domini .« De qua discretione per Psalmistam dicitur: »Unxit te Deus Deus tuus oleo letitie pre participibus tuis .« Secundum uero illud iudicium, quo reprobi in condemnationem mittentur, Pater non dicitur quemquam iudicare, sed omne iudicium dedit Filio: quia iustum et equum est ut Filius Dei, qui ab hominibus iniuste est iudicatus, in uniuersali iudicio iudex uiuorum et mortuorum appareat, et segreget bonos a malis, sicut ipse ait: »Cum sederit Filius hominis in sede maiestatis sue, tunc congregabuntur ante eum omnes gentes, et separabit  eos ab inuicem, sicut pastor separat oues ab hedis .« De quo iudicio alibi in Euangelio legitur: »Potestatem dedit ei Pater facere iudicium, quia filius hominis est .« Et Apostolus: »Omnes nos manifestari oportet ante tribunal Christi, ut referat unusquisque prout gessit, siue bonum, siue malum .« Nec alicui impossibile debet uideri, uno iudicii nomine duas habere significationes, cum multa talia inueniantur in Scripturis. Est enim tentatio adducens gloriam, et est tentatio adducens peccatum. Est timor seruilis, quem perfecta caritas foras expellit: et est timor castus, qui permanet in seculum seculi. Sic est et iudicium quod pertinet ad discretionem, et iudicium quod ad condemnationem. Sed nec ingratus Dominus  beneficium sue predicationis subtrahit. Nam quos per increpationem corrigi non uidebat, blanda promissione ad corrigendum prouocat, dicens:

»Amen, amen dico uobis, si quis sermonem meum seruauerit, mortem non uidebit in eternum.« Semper enim amen in Euangelio geminatur, ut quod dicit, credatur uerius. Queritur autem quare dicat: »Si quis sermonem meum seruauerit, mortem non uidebit in eternum,« cum legamus sanctos patres seruasse Domini sermonem, et tamen mortem corporis nullo modo euasisse, excepto Elia et Enoch, qui quamuis adhuc uiuant, mortem tamen corporis non euadent. Ex quo enim primus parens noster preceptum uite contempsit, se suamque sobolem  conditioni mortis substrauit, iuxta sententiam Domini comminantis: »Quocunque die comederitis ex ligno scientie boni et mali, morte moriemini .« Et unde Scriptura dicit: »Quis est homo qui uiuet, et non uidebit mortem?«  Subauditur, nullus. Hec autem lex humane conditioni constituta est, ut qui gustauerit uitam, gustet et mortem, maxime cum de Domino scriptum est: »Et Domini Domini exitus mortis .« Quare ergo dicit: »Si quis sermonem meum seruauerit, mortem non uidebit in eternum?« Ad quod dicendum, quia alia est mors anime, et alia corporis. Anima namque per peccatum moritur, sicut scriptum est: »Anima que peccauerit, ipsa morietur :« corpus uero propter penam peccati, quia  sicut ait Scriptura: »Peccata cum consummata fuerint, generant mortem .« Utriusque igitur genus mortis Dominus comprehendit, cum dicit: »Sine mortuos sepelire mortuos suos ,« id est ut mortui anime sepeliant mortuos corporis. uita quippe corporis, anima est: et uita anime Deus est. Sicut enim moritur corpus sine anima, sic anima sine Deo. De hac ergo morte, id est de morte anime, de morte perpetua, de morte gehennali dicit: »Si quis sermonem meum seruauerit, mortem non uidebit in eternum.« Quoniam quicunque preceptum Domini custodierit, licet in mortem corporis incidat, tamen a morte anime liberabitur, canens cum Propheta: »Si ambulauero in medio umbre mortis, non timebo mala, quoniam tu mecum es .«  Unde Dominus in Euangelio: »Ego sum resurrectio et uita, qui credit in me, etiam si mortuus fuerit, uiuet. Et omnis qui uiuit et credit in me non morietur in eternum .« Et Ioannes in Apocalypsi: »Beatus et sanctus qui habet partem in resurrectione prima .« In his secunda, id est anime, mors non habet potestatem, id est quando anima de uitiis in hoc seculo transit ad uirtutes. Quod ut facilius intelligatur, aliquod ponamus exemplum. uerbi gratia, quibusdam dictum est: Adorate idola, alioquin interficiemini. At illi magis mortem corporis timentes quam anime, adorauerunt, et in mortem anime inciderunt, nec tantum mortem corporis perenniter euaserunt. De talibus scriptum est: »Mors peccatorum pessima .« Aliis  etiam dictum est: Adorate idola, alioquin mittemini in caminum ignis ardentis. Illi uero magis mortem anime quam corporis timentes, fiducialiter responderunt, dicentes: »Potens est nos Dominus de camino ignis ardentis, et de manibus tuis, o rex, liberare. Quod si noluerit, notum sit tibi, quia deos tuos non colimus, et statuam auream quam erexisti, non adoramus .« Et ideo quia magis dilexerunt uitam anime, quam timuissent mortem corporis, et istam ad tempus euaserunt. Et si in camino morerentur, »pretiosa est in conspectu Domini mors sanctorum eius .« Sed queritur quare dixerit, »Mortem non uidebit in eternum.« cum hec uisum potius auferat, quam tribuat. Ad quod etiam  respondendum, quia uidere in hoc loco pro sentire uel experiri ponitur. Sicut enim et fossa ceca dicitur, non quod oculis careat, quos nunquam habuit, sed quia eos, quos intra se retinet, non uidentes facit; et sicut tristes lupinos dicimus, non quod ipsi tristes uel leti esse possint, sed quia de se gustantes tristes reddunt, propter amaritudinem: sic et mors uideri dicitur, eo quod amaritudinem suam sentiri facit. Sed quia Iudei in mortem inciderant anime, ita ut eam minime uiderunt, dixerunt:

»Nunc cognouimus quia demonium habes. Abraham mortuus est et prophete: et tu dicis: Si quis sermonem meum seruauerit, non gustabit mortem in eternum.« Quomodo intellexerunt, ita et responderunt. Ac si dicerent: Et si hucusque indubii  fuimus te demonium non habere, nunc ueraciter credimus, cum dicis: »Si quis sermonem meum seruauerit, mortem non gustabit, cum Abraham mortuus sit.« Quod enim Dominus de morte anime dicebat, illi de morte corporea intelligentes, cum quodam iurgio responderunt, dicentes:

»Nunquid tu maior es patre nostro Abraham, qui mortuus est? et prophete mortui sunt. Quem teipsum facis?« Ac si dicerent: Nimium extolleris, superflue eleuaris, ultra modum erigeris, cum seruatores sermonum tuorum Abrahe et prophetis preferre presumis, quos constat et sermonem Domini seruasse, et tamen mortuos corpore esse. Et quia temporalem gloriam non permanentem uidit eos querere, ad humilitatem sectandam prouocando eos,  respondit: »Si ego glorifico meipsum, gloria mea nichil est .« Ac si diceret: Gloria mea nichil esse posset, si ego meipsum glorificare uellem. Ergo gloria uestra nichil est: quia ab inuicem gloriam queritis: et gloriam que a solo Deo est, non desideratis. Scriptum est enim: »Laudet te alienus, et non os tuum: extraneus, et non labia tua .« Unde et subditur:

»Est Pater meus qui glorificat me, quem uos dicitis quia Deus noster est.« Si quis historiam sancti Euangelii recenseat, facile potest reperire qualiter Pater Filium glorificauerit. Glorificauit Filium Pater, quando eo baptizato uox de celo intonuit, dicens: »Tu es Filius meus dilectus, in te complacui .« Glorificauit etiam, quando et  coram discipulis in monte transfiguratus est, et eadem uox intonuit, dicens: »Hic est Filius meus dilectus, in quo mihi bene complacui, ipsum audite .« Glorificauit, quando tales uirtutes et signa per eum fecit, ut ipsum hominem Deum esse ostenderet. Unde eodem Filio dicente: »Clarifica me tu, Pater, apud temetipsum, claritate quam habui priusquam mundus fieret ,« respondit Pater: »Et clarificaui, et iterum clarificabo .« Clarificauit alibi Filius Patrem, quando dixit: »Ego a meipso non ueni, sed Pater meus misit me .« Clarificat etiam quando opera et uirtutes, quas fecit, ad Patris gloriam reduxit, dicens: »Mea doctrina non est mea,  sed eius qui misit me Patris .« Unde alibi scriptum est: »Pater sancte, ego te clarificaui super terram, opus consummaui quod dedisti mihi ut facerem .« Ex nulla uero causa alia magis Iudei contra Dominum irascebantur, quam ex ea, quod Deum illorum Patrem suum esse dicebat, sicut idem Ioannes alibi ostendit, cum dicit: »Propterea querebant Iudei Iesum interficere, quia non solum sabbatum soluebat, sed etiam Patrem suum dicebat Deum, equalem se faciens Deo .« Sed quamuis irascerentur, quamuis indignarentur, quamuis fremerent, ueritas semper tamen dicebat ueritatem, ostendens nobis quia quotiescunque pro ueritate scandalum nascitur, melius est ut scandalum sustineatur, quam ueritas relinquatur.

 »Et non cognouistis eum.« In hoc se Iudei Patrem non cognouisse ostenderunt, quia Filium eius ab eo missum non crediderunt. Si enim Patrem cognouissent, utique et Filio eius credidissent, sicut ipse Filius eis dicit: »Si Deus Pater uester esset, diligeretis utique et me, quia a Deo exiui et ueni .« Bene etiam subditur: »Ego autem noui eum.« Aliter enim Filius Patrem nouit, et aliter nos. Nos uero ex tempore ab illo illuminati, parum de eius subtili natura sentimus. Illi autem nosse Patrem est, ceternum et consubstantialem semper cum eo esse, sicut ipse dicit: »Sicut nouit me Pater, et ego agnosco Patrem .« »Et si dixero quia nescio eum, ero similis uobis, mendax.« Cum enim  »omnis homo mendax ,« Deus  autem solus uerax, sicut ipse ait: »Ego sum ueritas ,« multo deterius Iudei mendaces erant, qui Filium Dei demonium habere dicebant. »Sed scio eum, et sermonem eius seruo.« Ac si diceret: Sed inuisibilem Deum uidere non ualetis, ex operibus, que in nomine eius facio, me ab illo missum esse cognoscere potestis, sicut ipse ait: »Si mihi non creditis, uel operibus credite .« Et iterum: »Opera que ego facio in nomine Patris mei, ipsa testimonia perhibent de me . « Et quia inde me eum cognoscere manifesto, quia sermonem eius seruo, profecto uos falso illum cognoscere gloriamini, cuius precepta contemnitis. Unde Ioannes apostolus: »Si quis dixerit, quoniam diligo Deum, et mandata eius non custodit, mendax est  .«

»Abraham pater uester exsultauit ut uideret diem meum; uidit, et gauisus est.« Querit fortasse aliquis, ubi uel quando beatus Abraham patriarcha diem Christi uidisse, et gauisus esse inueniatur. Sed si eius opera diligenter inspicimus, et ea spiritualiter consideramus, citius cognoscimus, ubi uel quando diem Christi uiderit, et gauisus sit. Legimus enim in Genesi quia, cum esset senex prouecteque etatis, seruum seniorem domus sue uocauit ad se, et ait illi: »Mitte manum tuam sub femore meo, et iura mihi per Deum celi, quod non accipias uxorem filio meo de filiabus Chanaan, inter quos habito, sed proficiscaris ad terram et cognationem meam, et  inde filio meo Isaac accipias uxorem .« Quid sibi uult talis adiuratio? Quid Deus celi ad femur Abrahe pertinet, aut femur Abrahe ad Deum celi? Si autem per femur, ut quid per Deum? et si per Deum, ut quid per femur adiurauit? Nimirum per femur propago carnis designatur? Cum igitur seruum per Deum celi et femur adiurauit, ostendit quia intellexit illum de stirpe sua nasciturum, qui sic ad eius femur pertinet, ut merito Deus celi crederetur, et sic uidit Abraham diem Christi, et gauisus est; ineffabili namque gaudio potuit exsultare, quando eum de stirpe sua preuidit nasciturum, per quem non solum ipse saluaretur, sed etiam totus mundus redimeretur, et impleretur promissio Domini ad eum dicentis: »In semine tuo benedicentur  omnes gentes .« Siue aliter: Abraham diem Christi uidit, et gauisus est, quando in figura sancte Trinitatis tres angelos meridie hospitio suscepit . Tres enim uidit, et unum adorauit, quia in Trinitate unitatem credidit. Ibi ergo personam Christi intellexit, et tunc diem eius uidit, et gauisus est. Unde ipsa Scriptura statim subiunxit, dicens: »Credidit Abraham Deo, et reputatum est illi ad iustitiam .« Et quia sepe prefati perfidi Iudei profundum diuinitatis mysterium penetrare nequibant, in etate humanitatis cecis mentibus oberrabant, dicentes:

»Quinquaginta annos nondum habes et Abraham uidisti?« Quia uiderunt Dominum Iesum Christum hominem, non considerabant Deum esse coniunctum,  ad humanitatem tantum respicientes, ideo dicebant nondum eum quinquaginta annos habere. Et quoniam Dominus iehsu Christus uerus Deus, sine initio et sine fine ubique presens est, ante quinquaginta annos Abraham uiderat, et uidebat. Sed ille qui minus quam quinquaginta annos per humanitatem habebat ut ostenderet se ante omnia secula per diuinitatem esse, adiunxit:

»Amen, amen dico uobis, antequam Abraham fieret, ego sum.« Ubi notandum, ut ostenderet se uerum Deum esse, non dixit, Ego fui, sed, »antequam Abraham fieret, ego sum.« Sum quippe presentis temporis uerbum, nec preteritum, nec futurum sonat, sed semper presens. Et ideo illi soli congruit, cui nec preterita transeunt, nec futura succedunt,  sed semper illi est esse, eternum et incommutabilem permanere. Unde querenti Moysi: »Si dixerint mihi« filii Isrel, »quod est nomen« tuum, quid dicam eis? respondit: Hec dices filiis Isrel: »Ego sum qui sum; qui est, misit me ad uos .« Nec solum ante Abraham est, sed etiam ante omne initium, sicut ipse ait: »Ego principium, qui et loquor uobis , « cui in laude sapientie dicitur: »Dominus possedit me initio uiarum suarum .« Et iterum: »Ego ex ore Altissimi prodiui .« Postquam a Domino se superatos esse uiderunt, ita ut uerba uerbis opponere non possent, felle inuidie commoti, lapidibus eum necare conati sunt. Unde et subditur:

 »Tulerunt ergo lapides, ut iacerent in eum.« Recte ad lapides cucurrerunt, qui lapideum cor habebant, quibus bene congruit, quod eorum patribus per prophetam dictum fuerat: »Neruus ferreus ceruix tua, et frons tua enea .« Non enim erant de illis quibus Dominus per prophetam ait: »Auferam a uobis cor lapideum, et dabo uobis cor carneum ,« sed in saxorum soliditate duri erant, quoniam Dominum Iesum Christum Dei Filium, qui per eorum prophetas eis fuerat promissus, miracula facientem, predicantem, et operantem, sicut scriptum habebant, presentialiter uidebant et non recognoscebant, sed lapidare uolebant. Et quia non uenerat potestate, sed humilitate hostes suos uincere, iure subditur: »iehsu autem abscondit se,  et exiuit de templo.« ue Iudeis a quibus se abscondit. Abscondit enim se ab aspectibus eorum corpore, qui non merebantur eum uidere mente. Non enim Dominus ante manus persequentium sese abscondit, ut mori timeret, qui pro nobis mori uenerat, sed humilitatis gratia, ut congruo tempore congruam mortem susciperet, uidelicet crucis. Dignum namque erat ut, quia primus homo per lignum uetitum ceciderat, per lignum sancte crucis restauraretur, quod in sequentibus manifestius habetur. Sed pulchre utraque Domini natura in fine huius lectionis, diuina scilicet et humana, nobis demonstratur, si hanc cum altera conferamus. Legimus enim quia cum ducerent eum usque ad supercilium montis, super quem ciuitas eorum edificata erat, ut inde  eum precipitarent, ipse transiens per medium illorum ibat . Et in eodem Ioanne, quia cum misissent principes et sacerdotes milites, qui eum comprehenderent, iehsu processit obuiam illis, et interrogauit eos: »Quem queritis? At illi responderunt: Iesum Nazarenum. Ait illis: Ego sum.« Statim ut dixit, ego sum, abierunt retrorsum et ceciderunt in terram . Quasi ergo homo ab oculis lapidantium se abscondit, sed quasi Deus per medium persequentium transiuit, et inimicos prostrauit suos. Qui enim solo uerbo inimicos prostrauit, Deus est. Qui autem corporaliter, ut homo inter alios homines, se abscondit, homo uerus erat.



HOMILIA LuII. FERIA SECUNDA POST Iudica.


 »In illo tempore: Miserunt principes et Pharisei ministros, ut apprehenderent Iesum.« Miserunt ministros, ut eum comprehenderent, quem apprehendere non potuerunt, adhuc nolentem ut comprehenderetur, sed audierunt docentem, qui uenerant apprehendere innocentem.

»Dixit ergo eis iehsu: Adhuc modicum tempus uobiscum sum.« Quod modo uultis facere, facturi estis, sed non modo, quia modo nolo. Quare adhuc modo nolo? »Quia adhuc modicum tempus uobiscum sum, et tunc uado ad eum qui misit me.« Implere debeo dispensationem meam, et sic peruenire ad passionem meam.

 »Queretis me et non inuenietis me, et ubi sum ego, uos non potestis uenire.« Hic iam resurrectionem suam predixit. Noluerunt enim agnoscere presentem, et postea quesierunt eum, cum uiderent multitudinem iam credentem. Magna enim signa facta sunt, etiam cum Dominus resurrexit, et cum in celum ascendit, tunc per discipulos facta sunt magna, sed ille per illos, qui et per ipsum. Ille quippe illis dixerat: »Sine me nichil potestis facere .« Quare non potuerunt uenire? Quia non uoluerunt credere, quia nullus sine fide saluari potest.

»Dixerunt ergo Iudei,« non ad ipsum, sed ad semetipsos: »Quo hic iturus est, quia non inueniemus eum? Nunquid in dispersionem gentium iturus est, et docturus gentes?« Non enim sciebant  quid dixerunt, sed quia ille uoluit prophetauerunt. Iturus enim erat Dominus ad gentes, non presentia corporis sui, sed potestate diuina in discipulis suis, de quibus dixit per prophetam: »Quam pulchri pedes euangelizantium pacem, euangelizantium bona!«  In his pedibus Christus iturus erat ad gentes, et per eos docturus gentes, ut fidem acciperent gentes, quam Iudei spreuerunt. Qui uerum nescientes prophetauerunt qui ignorauerunt Christum dicentem: »Et ubi sum ego uos non potestis uenire.« Quare uos non potestis uenire? Quia non uultis credere. Quid est quod dixit, »ubi sum ego,« nisi in sinu Patris, consempiternus Patri? In terra loquebatur, sed in Patris sinu se esse monstrabat. Ante ceteras dispensationes  Domini nostri, et doctrinas salutis nostre, et dubitationes Iudeorum de Domino Iesu Christo, que dixit, quibus alii confunderentur, alii docerentur, nouissimo festiuitatis illius die  uocat Dominus Christus, et hoc non utcunque loquendo, sed clamando, ut qui sitit, ueniat ad eum. Sitimus, ueniamus: et non pedibus, sed affectibus, nec migrando, sed amando ueniamus. Quanquam etiam secundum interiorem hominem, et qui amat migrat. Et aliud est migrare corpore, aliud corde. Migrat corpore, qui motu corporis mutat locum. Migrat corde, qui motu cordis affectum mutat. Si aliud  amas, aliud amabas, non ibi eras. Clamat ergo nobis Dominus, stabat enim et clamabat:

»Si quis sitit, ueniat ad me et bibat. Qui credit in me, sicut dicit Scriptura, flumina de uentre eius fluent aque uiue.« Quod hoc esset quando Euangelista exposuit, immorari non debemus. Unde enim dixerit Dominus: »Si quis sitit, ueniat ad me, et bibat. Et qui credit in me, flumina de uentre eius fluent aque uiue,« consequenter exposuit euangelista, dicens:

»Hoc autem dixit de Spiritu, quem accepturi erant credentes in eum.« Hoc tantum sciamus, quod de caritate hoc clamabat Dominus iehsu. Clamabat ergo et dicit, ut ueniamus et bibamus, si intus  sit animus. Et dicit, quia, cum biberimus, flumina aque uiue fluent de uentre nostro. uenter interioris hominis est conscientia cordis eius. Bibito ergo isto liquore, reuiuiscit purgata conscientia, et hauriens fontem habebit, etiam ipsa fons erit. Quid est fons, uel quid est fluuius, qui manat de uentre interioris hominis? Beneuolentia, qua uult consulere proximo. Bibunt ergo, qui credunt in Domino. Si enim putat, quia quod bibit, soli ipsi debeat sufficere, non fluit aqua uiua de uentre eius. Si autem proximo festinat consulere, ideo non siccatur, quia manat. uidebimus quid nunc sit, quod bibunt, qui credunt in Deum, quia utique Christiani simus, et si credidimus, bibimus. Et unusquisque in se debet cognoscere quod bibit, si bibit ex eo quod bibit. Non  enim nos deseret fons, si non deseramus fontem. Exposuit euangelista, et dixit unde Dominus clamasset, ad qualem potum inuitasset, quid bibentibus propinasset, dicens: »Hoc autem dicebat de Spiritu quem accepturi erant credentes in eum. »Nondum enim erat Spiritus datus, quia iehsu nondum fuerat glorificatus.« Quem dicit spiritum, nisi sanctum Spiritum? Nam unusquisque homo habet in se proprium spiritum, id est animum. Animus enim cuiuscunque eius est spiritus, de quo dicit Paulus apostolus: »Quis enim scit hominum, que sunt hominis, nisi spiritus qui in ipso est ?« Sed quid est quod ait: »Nondum enim erat Spiritus datus, quia iehsu nondum erat glorificatus?« Nunquid non Spiritus sanctus fuit in sanctis  Dei et prophetis, patriarchis, qui multa per Spiritum sanctum futura predixerunt? Igitur et de Elizabeth legitur , Spiritu sancto repletam esse, et de Zacaria similiter dicente euangelista: »Et Zacarias repletus est Spiritu sancto, et prophetauit.« Quid est quod dicit, Spiritus sanctus nondum fuerat datus? Multa ergo indicia precedentis Spiritus sancti habemus, antequam Dominus glorificaretur resurrectione carnis. Non enim alium Spiritum etiam prophete habuerunt, qui Christum uenturum prenuntiauerunt, sed modus quidam futurus erat donationis huius, qui omnino antea congregatos homines accepto Spiritu sancto, linguis omnium gentium fecit locutos fuisse. Post resurrectionem autem suam, primum quando apparuit discipulis suis, dixit  illis: »Accipite Spiritum sanctum .« De hoc ergo dictum est: Non erat Spiritus datus, quia iehsu nondum fuerat glorificatus, et insufflauit in faciem eorum. Quo flatu primum hominem quem fecit, uiuificauit et de limo erexit. Quo flatu animam membris eius dedit, significans eumdem esse spiritum, quem insufflauit in faciem eorum, ut a luto exsurgerent, et luteis operibus renuntiarent. Tunc primum post resurrectionem suam, quam dicit euangelista glorificationem, dedit discipulis suis Spiritum sanctum. Deinde commoratus cum eis quadraginta diebus, ut liber Actuum apostolorum demonstrat , ipsis uidentibus, et uidendo deducentibus, ascendit in celum. Ibi peractis decem diebus  pentecostes, misit illis desuper Spiritum sanctum, qui  fuerant uno in loco congregati. Accepto autem Spiritu sancto, omnium gentium linguis locuti sunt. Querit aliquis forsitan, baptizati in Christo, et in caritate preceptorum eius uiuentes, quare omnium gentium linguis non loquantur, dum certum est Spiritum sanctum eos accepisse? Quia ipsa Ecclesia, que est corpus Christi, omnium gentium linguis loquitur. Quod tunc in primitiua Ecclesia presignatum est, que in Iudea tantummodo gente initiata est, nunc uero ex omnibus gentibus congregata. Quomodo uero unus tunc homo loquebatur linguis, ita modo unitas sancte Ecclesie omnibus loquitur linguis. Accepimus ergo et nos Spiritum sanctum, si amamus Ecclesiam, si  caritate compaginamur, si catholico nomine et fide gaudemus. Igitur quantum quisque amat Ecclesiam Christi, tantum habet Spiritum sanctum. Habemus ergo Spiritum sanctum, si amamus Ecclesiam. Amamus autem, si in eius compage et caritate consistimus, quam Apostolus omnibus uirtutibus fiducialiter preposuit. Quicunque ipsam habet cuncta habebit bona: quia sine illa nichil proderit, quidquid habere potuerit homo, de qua beatus Iacobus apostolus ait: »Qui autem offenderit in uno, factus est omnium reus .« De hac etiam et ipsa ueritas ait: »In hoc enim cognoscent omnes quia discipuli mei estis, si dilectionem habueritis ad inuicem .«



HOMILIA LuIII. FERIA TERTIA POST Iudica.


 »In illo tempore: Ambulabat iehsu »in Galileam, non enim uolebat in Iudeam ambulare, quia querebant eum Iudei interficere,« et reliqua.

Hoc infirmitati nostre prebebat exemplum, non ipse perdiderat potestatem, sed nostram consolabatur fragilitatem. Futurum erat  ut aliquis fidelis eius absconderet se, ne a persecutoribus inueniretur. Et ne illi pro crimine obiiceretur latibulum, precessit in capite, quod in membris confirmaretur. Potuit enim Christus ambulare inter Iudeos et non occidi, qui ait: »Potestatem habeo ponendi animam meam, et potestatem habeo iterum sumendi eam.« Hanc potestatem ostendit dum uoluit,  dum ad uocem illius retro ceciderunt, qui eum cum armis uenerunt apprehendere.

»Erat autem in proximo dies festus Iudeorum scenopegia.« Scenopegia dies festus erat Tabernaculorum, quo Iudei mense septimo in tabernaculis sub ramis arborum habitare diebus septem iubebantur, ad memoriam habitationis illorum in eremo. Iste erat dies festus, quem Iudei magna solemnitate celebrabant, ut reminiscerentur beneficiorum Domini, qui eos eduxit de terra Aegypti. Dies festus more Iudeorum, dicitur non unus dies, sed quotquot illius festiuitatis fuerunt, quasi unum diem festum, propter unius festiuitatis consuetudinem nominare solebant.

 »Dixerunt ergo ad cum fratres eius: Transi hinc, et uade in Iudeam,« Fratres enim Domini usitatissimo sancte Scripture more, consanguinei sancte Marie semper uirginis dicebantur. Nam Abraham et Lot fratres sunt dicti, cum Abraham patruus esset Lot. Et Laban et Iacob fratres sunt dicti, cum esset Laban auunculus Iacob. Cum ergo audieritis fratres Domini, Marie cogitate consanguinitatem, non iterum parientis ullam propaginem. Diximus fratres qui fuerint, audiamus quid dixerint: »Transi hinc, et uade in Iudeam, ut discipuli tui uideant opera tua que facis.« Opera Domini discipulos non latebant, sed istos latebant. Isti enim fratres, id est, consanguinei Christum consanguineum habere potuerunt. Credere autem in eum ipsa propinquitate fastidierunt,  ideo continuo euangelista secutus est:

»Neque enim fratres eius credebant in eum.« Quare in eum non credebant? Quia humanam gloriam requirebant, dicentes ad eum: »Transi hinc et uade in Iudeam, ut discipuli tui uideant opera tua que facis.«

»Nemo quippe in occulto aliquid facit, et querit ipse in palam esse. Si hec facis, manifesta teipsum mundo.« Nam his uerbis ostenditur, gloriam illius carnaliter querere eos; quasi dixissent: Facis mirabilia, sed abscondite. Transi in Iudeam, ut principatus gentis, et ciuitas caput regni, uideant mirabilia tua. Innotescere, appare omnibus, ut laudari possis ab omnibus. Quid ergo ad hec Dominus iehsu dicit, audiamus:

 »Meum tempus nondum aduenit, tempus autem uestrum semper est paratum.« Apostolus dicit: »Postquam uenit plenitudo temporis, misit Deus Filium suum .« Tempus uero glorie Christi necdum uenit, cum hec locutus est, quod illi uidentur querere, qui ei suadebant ire in Iudeam miracula facere, mundo innotescere, ne latens ignobilis putaretur. Sed ille uoluit altitudinem humilitate procedere et ad ipsam celsitudinem per humilitatis uiam peruenire. »Tempus autem uestrum,« id est, mundi gloria, »semper est paratum.« Est enim tempus glorie, ut qui uenit in humilitate, ueniat in altitudine: qui uenit iudicandus, ueniat iudicaturus: qui uenit occidi a mortuis, ueniat  iudicare de uiuis et mortuis.

»uos ascendite ad diem festum hunc.« Quid est hunc? Ubi gloriam humanam queritis. Quid est hunc? Ubi extendere uultis carnalia gaudia, non eterna cogitate.

»Ego enim non ascendam ad diem festum hunc, quia tempus nondum impletum est.« In die festo gloriam uos humanam queritis »meum uero tempus,« id est, gloria mea, »nondum uenit.« Ipse enim dies festus meus, non diebus istis percurrens et transiens, sed permanens in eternum, ipse erit festiuitas, gaudium sine fine, eternitas sine labe, serenitas sine nube.

»Hec cum dixisset, ipse mansit in Galilea. Ut  autem ascenderunt fratres eius, tunc et ipse ascendit ad diem festum, non manifeste, sed quasi in occulto.« Ideo non ad diem festum hunc, quia non gloriari temporaliter, sed aliquid salubriter docere, corrigere homines, de die festo eterno admonere, ab amore seculi auertere, et ad Deum conuertere. Quid est autem quod quasi latenter ascendit ad diem festum? Non uacat et hoc Domini opus. Nam omnes dies festi Iudeorum, in figura fuerunt. Ideo Christus latenter ascendebat in eis, quia Christus latuit in illis: populo uero priori occultus, modo uero meliori populo manifestus. Quia quod ille populus in umbra agebat, nos uero manifesta luce facimus. Licet quidam intelligere uelint, hanc Domini responsionem, qua ait: »Ego non ascendo ad diem festum  hunc ,« ad passionem illius pertinere: quia Christus non in festiuitate scenopegie, sed in festiuitate paschali, qua agnus occidi solebat, cruce ascendit.

»Iudei autem querebant eum in die festo,« antequam ascenderet. Priores enim fratres ascenderunt, et non tunc ascendit ille quando illi putabant et uolebant ut iam hoc impleretur quod ait: Non ad hunc, id est, ad quem uos uultis, primum uel secundum diem. Ascendit autem postea, ut Euangelium loquitur, mediato die festo, id est cum iam illius diei festi tot dies preterissent, quod remansissent. Ipsam enim festiuitatem quantum intelligendum est, diebus plurimis celebrant.

»Dicebant ergo: Ubi est ille? Et murmur multum  erat de eo in turba.« Unde murmur? De contentione. Que fuit contentio? »Quidam enim dicebant: quia bonus est. Alii autem dicebant: non, sed seducit turbas.« De omnibus eius seruis hoc dicitur modo, quicunque eminent in aliqua gratia. Alii dicunt, »bonus est:« alii, »non, sed seducit turbas.« Unde hoc? quia uita nostra abscondita est cum Christo in Deo. Hoc patitur corpus Christi usque in finem seculi a mundi amatoribus, quod tunc passus est a Iudeorum murmuratoribus. Necdum frumentum a paleis segregatum est , ut grana frumenti congregentur in horreum, et palee comburantur igne eterno. Quod dictum est ergo de Domino, ualet ad consolationem, de quocunque hoc dictum fuerit Christiano.

 »Nemo tamen palam loquebatur de illo propter metum Iudeorum.« »Quidam dicebant, bonus est: alii autem dicebant, non, sed seducit turbas.« Sonitus eorum apparebit tanquam aridorum fluuiorum: »seducit turbas,« clarius sonabant: »bonus est,« pressius susurrabant. Modo autem fratres, quamuis nondum uenerit illa gloria Christi que nos eternos factura est, modo tamen ita crescit Ecclesia eius, ita enim dignatus est per cuncta diffundere, ut etiam susurretur, seducit turbas; sed clarius personat, bonus est. Nam noua heresis in angulis occulte susurrat: Christus est adoptiuus: sed clarius uniuersalis sancte Ecclesie uox resonat: Christus est Filius Dei. Propitius sibilant quoque serpentino ore,  Christus nuncupatus est Deus: sed expressius firmiusque fidelium omnium unanimitas clamat: Christus Deus est, bonus est, uerus Deus est, teste egregio predicatore, qui ait: Quorum patres ex quibus Christus, qui est super omnia Deus benedictus.



HOMILIA LIX. FERIA QUARTA POST Iudica.

. »In illo tempore, facta sunt encenia Hierosolymis, et hiems erat. Et ambulabat iehsu in templo in porticu Salomonis,« et reliqua. Encenia autem uocabatur solemnitas dedicationis templi, quam populus Dei ex antiqua patrum traditione, per annos singulos celebrare consueuerat. Sed notandum  est quod hec encenia, que hic leguntur, non ad primam templi dedicationem, sed ad ultimam pertinent: quod ex eo facile colligitur, quia hieme facta referuntur. Prima siquidem templi dedicatio a Salomone tempore autumni; secunda autem a Zorobabel et Iesu sacerdote tempore uerno; tertia a Iuda Machabeo tempore hiemis est facta, quando specialiter constitutum esse legitur, ut eadem dedicatio per omnes annos in memoriam solemnibus reuocaretur officiis: quam etiam ad tempus usque Dominice incarnationis obseruatam fuisse, sicut modo, cum legeretur euangelium, audiuimus. Que etiam dedicatio, salubri consuetudine, in Ecclesiis Christi reseruari moderno tempore dinoscitur. Considerandum nobis est quare euangelista dixisset  hec encenia hiemis tempore facta esse. Omnino propter duritiam Iudeorum et infidelitatem, que frigoris nomine sepe designari legitur. »Et ambulabat iehsu in templo in porticu Salomonis.« Si ergo Dei Filius ambulare uoluit in templo, in quo caro et sanguis brutorum animalium offerebatur, multo magis nostre orationis domum, ubi carnis ipsius ac sanguinis sacramenta celebramus, uisitare gaudebit. Si perambulare non despexit porticum, in quo rex quondam mortalis ac terrenus quamuis potentissimus ad orandum stare solebat, quanto magis penetralia cordium nostrorum inuisere, atque illustrare desiderat, si tamen ea porticum esse Salomonis, hoc est, si ea timorem suum, qui est »initium sapientie ,« habere perspexerit.  Neque enim putandum est, quia domus solummodo sit, in qua ad orandum uel ad mysteria celebranda conuenimus: multo magis templum eius appellamur et sumus, cum manifeste dicat Apostolus: »uos estis templum Dei uiui, sicut dixit Deus: Inhabitabo in eis, et inter illos ambulabo .« Ostendit uero euangelista cur dixisset hiemis tempore, dum inquit:

»Circumdederunt eum Iudei.« Circumdederunt itaque eum tentationis gratia, non ueritatis agnoscende uoluntate. »Et dicebant: Quousque animam nostram tollis? Si tu es Christus, dic nobis palam.« Hec uero non uoluntate fidei inquirendo, sed illi quem interrogabant insidiando, et calumniam instruendo  dicebant, ut inuenirent quomodo accusarent eum, nolentes eum credere Deum, sed hominem purum tantummodo futurum, et regem ceteris omnibus excelsiorem esse uenturum. Qua etiam dementia posteri eorum usque in presens, et donec Antichristum pro Christo suscipiant, errare non cessant. Etsi Christum esse responderet, cogitabant eum tradere potestati presidis puniendum, quasi contra Augustum repugnans, illicitum sibi usurparet imperium. Sed ipse nostre saluti consulens propter quos hec scribenda erant, ita responsum temperauit suum, ut ad calumniantium ora concluderet, et quia Christus est, fidelibus aperta uoce panderet. Illi enim de homine Christo querebant, ipse autem diuinitatis sue, qua equalis est Patri, palam mysteria  narrat. Quid ergo Iudei circumdantes Dominum dixerunt, uideamus. »Quousque, inquiunt, animam nostram tollis? Si tu es Christus, dic nobis palam.« Non uenit Christus in se credentibus animam tollere, sed animam uiuificare. Sed ipsi sibi Iudei animam per infidelitatem tulerunt, qui tentare Christum, non in Christum credere congregati sunt.

»Respondit eis iehsu: Loquor uobis, et non creditis.« Proprie ostendit quis esset dum dixit: »Loquor uobis,« id est, uerbum Dei, ceternum Patri, »quia opera que ego facio in nomine Patris mei, hec testimonium perhibent de me.« Quod est Filius Dei, qui gloriam suam non quesiuit, sed eius qui misit illum, quia una est gloria Patris et Filii. Sed hanc fidem corda infidelium accipere nequiuerunt,  de quibus ait:

»Sed uos non creditis.« Causamque reddit cur non crederent: »Quia non estis ex ouibus meis.« Oues sunt credendo, oues sunt pastorem sequendo, oues sunt Redemptorem non contemnendo, oues sunt per ostium intrando, oues sunt exeundo, et pascua inueniendo. Quomodo ergo istis dixit: »Non estis ex ouibus meis?« Quia uidebat eos ad sempiternam futuros perditionem, non ad uitam eternam sui sanguinis pretio comparatos.

»Oues mee uocem meam audiunt, et ego cognosco eas, et sequuntur me, et ego uitam eternam do eis.« Dicit enim »Cognosco eas.« Consuetudo sancte Scripture est dicere, Deum nosse quidquid eligit. Apostolo dicente : Nouit Dominus  qui sunt eius: et illud nescire, quod non approbat dignum uite eterne. Unde ad impios dicturus erit: »Non noui uos .« Sequitur de ouibus: »Et ego uitam eternam do eis.« Hec sunt pascua que superius promisit ouibus suis, ubi nulla herba arescit, totum uiret, totum uiget, totum integrum permanet: et quidquid semel accipitur, semper habetur. »Et non peribunt in eternum.« Hic subaudiendum est, quomodo uos peribitis qui non estis ex ouibus meis. »Et non rapiet eas quisquam de manu mea,« id est de potestate mea.

»Pater meus quod dedit mihi, maius omnibus est.« Quod dedit Pater Filio, maius omnibus est ut ipse illi esset ungenitus Filius, equalis et consubstantialis.  Quid est quod dedit? Utique gignendo dedit, quia non minorem sibi genuit, non tempore posteriorem, sed ceternum, sine initio temporis semper Deum. Non est dicendum, non erat antequam natus erat: nunquam enim non natus erat, qui Patri ceternus erat. Qui sapit, capiat: qui non capit, credat. Nutriatur fide, ut possit capere uerbum Dei, quia uerbum Filius. Semper ergo Filius et semper equalis. Non enim crescendo, sed nascendo equalis est, qui semper natus de Patre Filius, de Deo Deus, de eterno ceternus. Pater autem non de Filio Deus, Filius de Patre Deus. Ideo Deus Pater, ideo gignendo dedit ut Deus esset, gignendo dedit ut equalis esset: hoc est quod maius est omnibus. Ideo transcendit iste Ioannes omnes altitudines  creaturarum, et millia exercitus angelorum, et magna omnia, peruenit ad illud quod maius est omnibus, et dixit: »In principio erat uerbum, et uerbum erat apud Deum, et Deus erat uerbum .« Hoc est quod maius omnibus est, id est, ut sim uerbum eius, ut sim unigenitus Filius eius, ut sim splendor lucis eius. Ideo nemo rapit oues de manu mea, et nemo potest rapere de manu Patris mei. Manus Patris et manus Filii, una manus, id est una potestas, una diuinitas, una maiestas, una eternitas, una equalitas. Quam uidelicet equalitatem ipse Dominus in diuinitate habuit, priusquam mundus esset apud Patrem, ipse in humilitate ex tempore incarnationis accepit.

»Et nemo potest rapere de manu Patris mei.«  Aperte dat intelligi unam atque indissimilem esse manum, hoc est uirtutem suam et Patris, atque ideo se Christum esse credendum, qui non sicut ceteri sancti factus per gratiam ex tempore, sed uerus semper exstiterit Filius Dei , quod etiam sequenti sententia luce clarius aperit dicens

»Ego et Pater unum sumus.« Unum, inquit, sumus, una nobis substantia, una est diuinitas, una est eternitas, perfecta equalitas, dissimilitudo nulla. Quibus profecto uerbis non presentem solummodo Iudeorum questionem, quam, an ipse esset Christus, interrogabant, explicauit, sed etiam hereticorum perfidiam, quam futuram preuidit, quantum sit exsecranda, monstrauit. Conticescat Sabellius, audiens:, »Ego et Pater,« qui unam personam Patris  et Filii praua doctrina disseruit. Nam, et »ego et Pater,« due persone. Item erubescat Arius, audiens, »unum sumus,« qui duas naturas in Patre et Filio astruit, dum »unum,« unam naturam significat, sicut »sumus,« duas personas. Sequamur apostolicam fidem, quam beatus Petrus princeps apostolorum confessus est: »Tu es Christus Filius Dei uiui .« Iudei uidelicet uerba Domini audientes, hucusque festinauerunt. Dum uero ait: »Ego et Pater unum sumus,« non pertulerunt, sed more suo duri ad lapides cucurrerunt, sicut euangelista dicit:

»Tulerunt lapides ut lapidarent eum.« Dominus non patiebatur quod nolebat pati, et non est passus  nisi quod uoluit pati. Adhuc eos lapidare cupientes alloquitur.

»Sustulerunt lapides Iudei, ut lapidarent eum. Respondit eis iehsu: Multa bona opera ostendi uobis a Patre meo, propter quod eorum opus me lapidatis? At illi responderunt: De bono opere non lapidamus te, sed de blasphemia, et quia tu, homo cum sis, facis teipsum Deum.« Ad illud responderunt quod dixerat: »Ego et Pater unum sumus.« Ecce Iudei intellexerunt quod Ariani non intelligunt. Ideo enim irati sunt, quoniam senserunt non posse dici: »Ego et Pater unum sumus,« nisi ubi equalitas est Patris et Filii. Deus autem uidete quid responderit prauis. uidet eos non ferre splendorem ueritatis, et eos tentauit in uerbis.

 »Nonne scriptum est in lege uestra,« id est uobis data, »quia: Ego dixi: Dii estis?« Deus dicit per prophetam in psalmo omnibus: »Ego dixi: Dii estis.« Et legem appellauit Dominus generaliter omnes illas Scripturas, quamuis alibi specialiter dicat legem, a prophetis eam distinguens, sicuti est: »Lex et prophete usque ad Ioannem .« Et iterum: »In his duobus preceptis tota lex pendet et prophete .« Aliquando autem in tria distribuit easdem Scripturas, ubi ait: »Oportebat impleri omnia que scripta sunt in lege Moysi, et prophetis, et psalmis de me .« Nunc uero etiam psalmos legis nomine nuncupauit, ubi scriptum est: »Ego dixi: Dii estis.«

»Si illos dixit deos ad quos sermo Dei factus est,  et non potest solui Scriptura, quem Pater sanctificauit et misit in mundum, uos dicitis, quia blasphemas, quia dixi, Filius Dei sum?« Si sermo Dei factus est ad homines, ut dicerentur dii, ipsum uerbum Dei quidem apud Deum, quomodo non est Deus? Si per sermonem Dei fiunt homines dii, unde participant non est Deus? Si lumina illuminata dii sunt, lumen quod illuminat quomodo non est Deus? Si calefacti quodammodo igni salutari dii efficiuntur, unde calefiunt non est Deus? Accedis ad lumen, illuminaris, et inter filios Dei numeraris: si recedis a lumine, obscuraris et in tenebris computaris. Illud tamen lumen non accedit ad se, quia non recedit a se. Si ergo uos deos fecit sermo Dei, quomodo non est uerbum Dei Patris? Ergo sanctificauit Filium suum, et  misit in mundum. Forte aliquis dicat: Si Pater eum sanctificauit aliquando non sanctus fuit. Ad quod dicendum: Sanctificauit quomodo genuit eum, ut sanctus esset. Gignendo ei dedit, quia sanctum genuit eum. Nam si quod sanctificater, ante non erat sanctum, quomodo dicimus Deo Patris, »Sanctificetur nomen tuum?«

»Si non facio opera Patris mei, nolite credere mihi. Si autem facio, et si mihi non uultis credere, operibus credite, ut cognoscatis et credatis quia in me est Pater, et ego in Patre.« Non enim Filius sic dicit: »In me est Pater, et ego in illo,« quomodo possunt dicere homines. Si enim bene cogitemus, in Deo sumus, et si bene uiuamus, Deus in nobis  est. Fideles enim participantes eius gratiam, et illuminati ab ipso, in illo sumus et ipse in nobis: sed non sicut unigenitus Filius ille in Patre, et Pater in illo, tanquam equalis in eo, cui est equalis. Denique nos aliquando possumus dicere: In Deo sumus, et Deus in nobis: non autem possumus dicere: Ego et Deus unum sumus. Nonne possumus dicere: In Deo es, quia Deus te continet? Deus est in te, quia templum Dei factus es? Sic. Sed nunquid quia in Deo es, Deus es? uel quia in te Deus est, potes dicere: Qui me uidet Deum uidet, quomodo Unigenitus dixit: »Qui me uidet, uidet et Patrem?« . Et iterum: »Ego et Pater unum sumus?« Non. Agnosce proprium Domini, et munus serui. Proprium Domini est equalitas Patris; munus serui est participatio  Saluatoris.



HOMILIA LX. FERIA QUINTA POST Iudica.

 »In illo tempore, cum audissent quidam de turba sermones Iesu, dicebant: Hic est uere propheta,« et reliqua. Cum ergo loquebatur Christus in die nouissimo festiuitatis ea que supra huius textu Euangelii posita sunt, nata est de illo in turba dissensio, aliis putantibus quod ipse esset Christus, aliis dicentibus quia de Galilea non exsurget Christus. Qui uero missi fuerant ut eum tenerent, redierunt immunes a crimine, et pleni signo admirationis. Nam et testimonium perhibuerunt diuine doctrine eius, cum dicerent a quibus missi erant:

 »Quare non adduxistis eum? Responderunt eis: Nunquam se audisse hominem sic locutum.« Non enim usquam sic loquitur homo. Ille autem sic locutus est, quia Deus erat et homo. Tamen Pharisei testimonium eorum repellentes, dixerunt eis:

»Nunquid et uos seducti estis?« uidemus enim delectatos uos esse sermonibus illius.

»Nunquid aliquis de principibus credidit in eum, aut ex Phariseis? Sed turba hec, que non nouit legem, maledicti sunt.« Qui non nouerant legem, ipsi credebant in eum qui miserat legem. Et eum qui miserat legem, contemnebant illi qui docebant legem, ut impleretur quod dixerat ipse Dominus: Ego ueni, ut non uidentes uideant, et uidentes ceci fiant. Ceci enim facti sunt Pharisei doctores, illuminati  sunt populi legem nescientes et in auctorem legis credentes. Nicodemus tamen, unus ex Phariseis, qui ad Dominum nocte uenerat, et ipse quidem non credulus, sed timidus , respondit Iudeis:

»Nunquid lex uestra iudicat hominem nisi audierit ab ipso prius et cognouerit quid faciat?« uolebant enim illi peruersi ante esse damnatores quam cognitores. Sciebat enim Nicodemus, uel potius credebat, quia si tantummodo eum patienter uedent audire, forte similes fierent illis, qui missi sunt tenere eum, et maluerunt credere illi quam tenere illum. Responderunt ex preiudicio cordis sui:

 »Nunquid et tu Galileus es?« Id est quasi a Galileo seductus. Dominus enim Galileus dicebatur, quoniam de Nazareth ciuitate erant parentes eius: secundum Mariam dixi parentes, non secundum uirile semen. Non enim quesiuit in terra nisi matrem, quia iam habebat desuper Patrem. Nam utraque eius natiuitas mirabilis fuit: diuina, sine matre; humana, sine homine patre. Inquiunt ergo illi quasi legis doctores ad Nicodemum: »Scrutare Scripturas, et uide quia propheta a Galilea non surgit.« Sed Dominus prophetarum secundum ordinem prophetarum inde surrexit.

»Et reuersi sunt, inquit euangelista, unusquisque in domum suam.«



HOMILIA LXI. FERIA SEXTA POST Iudica.


 »In illo tempore, collegerunt pontifices et Pharisei concilium aduersus Iesum, et dicebant: Quid facimus, quia hic homo multa signa facit?« et reliqua. Nec tamen dicebant, credamus in eum. Plus enim perditi homines cogitabant quomodo nocerent et perderent, quam quomodo sibi consulerent ne perirent, et tamen timebant et quasi consulebant. Dicebant enim: »Quid facimus, quia hic homo multa signa facit?«

»Si dimittamus eum sic, omnes credent in eum. Et uenient Romani, et tollent nostrum locum et gentem.« Temporalia perdere noluerunt, etiam uitam eternam non cognouerunt, ac sic utrumque  amiserunt. Nam et Romani propter Domini passionem et glorificationem tulerunt ab eis locum et gentem, et pugnando et transferendo. Et illud eos sequitur, quod alibi dictum est: »Filii autem regni ibunt in tenebras .« Hoc autem timuerunt, ne si omnes in Christum crederent, nemo remaneret, qui aduersus Romanos ciuitatem Dei templumque tutaret: quoniam contra ipsum templum, et contra suas paternas leges doctrinam Christi esse sentiebant.

»Unus autem ex ipsis, Caiphas nomine, cum esset pontifex anni illius, dixit eis: uos nescitis quidquam, nec cogitatis quia expedit uobis ut unus moriatur homo pro populo, et non tota gens pereat. Hoc autem a semetipso non dixit, sed cum esset pontifex anni illius, prophetauit.«  Hic docuit etiam per homines malos prophetie spiritum futura predicere, quod tamen euangelista diuino attribuit sacramento, quia pontifex fuit, id est summus sacerdos. Potest autem uos mouere quomodo dicatur pontifex anni illius, cum Dominus statuerit unum summum sacerdotem, cui mortuo unus succederet. Sed intelligendum quod per ambitiones et contentiones inter Iudeos postea constitutum est ut plures essent qui per annos singulos suis uicibus ministrarent. Nam de Zacaria hoc dicitur: »Factum est autem, ut cum sacerdotio fungeretur in ordine uicis sue ante Deum, secundum constitutionem sacerdotii sorte exiit ut incensum poneret. Ingressus autem in templum Domini,« etc.   Hinc apparet plures eos fuisse et uices suas habuisse. Nam incensum non licebat ponere, nisi summo sacerdoti, et sorte etiam unum annum administrabant, quibus alio anno alii succedebant, ex quibus sorte exiebat qui incensum poneret. Quid est ergo quod prophetauit Caiphas, quia iehsu moriturus erat pro gente, et non tantum pro gente, sed ut filios Dei, qui erant dispersi, congregaret in unum? Hoc euangelista addidit. Nam Caiphas de sola Iudeorum gente prophetauit, in qua erant oues, de quibus ipse Dominus ait: »Non sum missus nisi ad oues que perierunt domus Isrel.« Sed nouerat euangelista alias oues, que non erant de hoc ouili, quas oportebat adduci, ut essent unum ouile et unus pastor. Hec autem secundum predestinationem dicta  sunt, quia neque oues eius, nec filii Dei adhuc erant, quia nondum crediderant.

»Ab illo ergo die cogitauerunt ut interficerent eum. iehsu autem iam non in palam ambulabat apud Iudeos, sed abiit in regionem iuxta desertum, in ciuitatem que dicitur Ephraim, et ibi morabatur cum discipulis suis.« Non quia potentia eius defecerat, in qua utique, si uellet, et palam cum Iudeis conuersaretur et nichil ei facerent: sed in hominis infirmitate uiuendi exemplum discipulis demonstrabat, in quo apparet non esse peccatum, si fideles eius, qui sunt membra eius, oculis persequentium sese subtraherent, et furorem sceleratorum latendo potius deuitarent quam se ostendendo magis accenderent.



HOMILIA LXII. SABBATO POST Iudica IN uIGILIIS PALMARUM.

 »In illo tempore, dixit iehsu turbis Iudeorum: Amen, amen dico uobis, nisi manducaueritis carnem filii hominis, et biberitis eius sanguinem, non habebitis uitam in uobis,« et reliqua. Quomodo quidem detur, et quisnam modus sit manducandi istum panem, ignoratis. uerumtamen »nisi manducaueritis carnem filii hominis, et biberitis eius sanguinem, non habebitis uitam in uobis.« Hec non utique cadaueribus, sed uiuentibus loquebatur. Unde ne istam uitam intelligentes de hac relitigarent, secutus adiunxit:

»Qui manducat meam carnem, et bibit meum  sanguinem, habet uitam eternam.« Hanc ergo non habet, qui istum panem non manducat, nec istum sanguinem bibit. Nam temporalem uitam sine illo utcunque homines in hoc seculo, qui non sunt per fidem in corpore eius, habere possunt: eternam autem nunquam, que sanctis promittitur. Ne autem putarent, sic in isto cibo et potu  promitti uitam eternam, ut qui eam sumerent, iam nec corpore morerentur, huic cogitationi est dignatus occurrere. Nam cum dixisset: »Qui manducat meam carnem et bibit meum sanguinem, habet uitam eternam,« continuo subiecit, et dixit:

»Ego resuscitabo eum in nouissimo die.« Ut scilicet  habeat interim secundum spiritum uitam eternam in requie, que sanctorum Spiritus suscipit: quod autem ad corpus attinet, nec id uita eterna fraudetur in resurrectione mortuorum in nouissimo die.

»Caro enim mea, inquit, uere est cibus, et sanguis meus uere est potus.« Cum enim cibo et potu id appetant homines ut non esuriant neque sitiant, hoc ueraciter non prestat, nisi iste cibus et potus qui eos a quibus sumitur immortales et incorruptibiles facit, id est societas ipsa sanctorum, ubi pax erit et unitas plena atque perfecta. Propterea quippe, sicut etiam hoc ante nos intellexerunt homines Dei, Dominus noster iehsu Christus corpus et sanguinem suum in eis rebus commendauit, que ad unum aliquid  rediguntur ex multis. Namque aliud, scilicet panis, in unum ex multis granis conficitur. Aliud, scilicet uinum, in unum ex multis acinis conficitur. Denique iam exponit quomodo id fiat quod loquitur, et quid sit manducare corpus eius et sanguinem bibere.

»Et qui manducat meam carnem, et bibit meum sanguinem, in me manet, et ego in eo.« Hoc est ergo manducare illam escam et illum bibere potum, in Christo manere, et illum manentem in se bibere. At per hoc qui non manet in Christo, et in quo non manet Christus, procul dubio nec manducat spiritualiter eius carnem, licet carnaliter, et uisibiliter premat dentibus sacramentum corporis et sanguinis  Christi, sed magis tante rei sacramentum ad iudicium sibi manducat et bibit, qui immundus presumpsit ad Christi accedere sacramenta, que alius nemo digne sumit, nisi qui mundus est, de quibus dicitur: »Beati mundo corde, quoniam ipsi Deum uidebunt .«

»Sicut me misit, inquit, uiuens Pater, et ego uiuo propter Patrem. Et qui manducat me, et ipse uiuet propter me.« Non enim Filius participatione Patris fit melior, qui natus est equalis: sicut participatione Filii, per unitatem corporis eius et sanguinis, quod illa manducatio potatioque significat, efficit nos meliores. uiuimus ergo nos, propter ipsum manducantes eum, id est, per ipsum accipientes eternam uitam, quam non habebamus ex nobis. uiuit autem  ipse propter Patrem missus ab eo, quia semetipsum exinaniuit, factus obediens usque ad lignum crucis. »Sicut me misit uiuens Pater, et ego uiuo propter Patrem. Et qui manducat me, et ipse uiuet propter me.« Ac si diceret: Ut uiuam propter Patrem, id est, ad illum tanquam ad maiorem referam uitam meam, exinanitio mea fecit, in qua me misit. Ut autem quisquam uiuat propter me, participatio facit, quia manducat me. Ego itaque humiliatus uiuo propter Patrem, ille rectus uiuit propter me. Non de ea natura dixit qua semper est equalis Patri, sed de ea in qua minor factus est Patre; de qua etiam superius dixit: »Sicut Pater habet uitam in semetipso, ita dedit Filio uitam habere in semetipso  ,« id est genuit Filium uitam habentem in semetipso.

»Hic est panis qui de celo descendit,« ut illum manducando uiuamus, quia eternam uitam ex nobis habere possumus. »Non sicut manducauerunt, inquit, Patres uestri manna et mortui sunt. Qui manducat hunc panem, uiuet in eternum.« Quod ergo illi mortui sunt, ita uult intelligi, ut non uiuant in eternum. Nam temporaliter profecto et hi morientur qui Christum manducant: sed uiuunt in eternum, quia Christus est uite eterne signum. Qui manducat et bibit, hoc est, si manet et manetur, si habitat et inhabitatur, si heret ut non deseratur. Hoc ergo nos docuit et admonuit mysticis uerbis, ut simus in eius corpore sub ipso capite in membris  eius, edentes carnem eius, non relinquentes unitatem eius. Sed qui aderant plures, non intelligendo scandalizati sunt. Non enim cogitabant hec audiendo, nisi carnem, quod ipsi erant. Apostolus autem dicit, et uerum dicit: »Sapere secundum carnem, mors est .« Carnem suam dicit nobis Dominus manducare, et sapere tamen secundum carnem mors est. Cum de carne sua dicat, quia cibus est uite eterne, ergo nec carnem debemus sapere secundum carnem, sicut in his uerbis:

»Multi itaque audientes,« non ex discipulis, sed »ex eius discipulis, dixerunt: Durus est hic sermo, quis potest eum audire?« Si discipuli durum habuerunt istum sermonem, quid inimici? Et tamen sic oportebat ut diceretur, quod non ab omnibus  intelligeretur. Secretum Dei intentos debet facere, non aduersos. Isti autem cito defecerunt, talia loquente Domino Iesu Christo, non crediderunt aliquid magnum dicentem, et uerbis illis aliquam gratiam cooperantem: sed prout uoluerunt, ita intellexerunt, et more hominum, quasi qui apud eos erat iehsu, hoc disponeret carnem, qua indutum erat uerbum, ueluti concisam distribuere credentibus in se. »Durus est, inquiunt, hic sermo, quis potest eum audire?«

»Sciens autem iehsu apud semetipsum quia murmurabant discipuli eius de eo.« Sic enim apud se ista dixerunt, ut ab illo non audirentur: sed ille qui eos nouerat in seipsis, audiens apud semetipsum, respondit et ait: »Hoc uos scandalizat?« Quia dixi,  carnem meam do uobis manducare, et sanguinem meum bibere, hoc uos nempe scandalizat.

»Si ergo uideritis Filium hominis ascendentem ubi erat prius.« Quid est hoc? Hic soluit quod illos mouerat, hinc eruet unde fuerant scandalizati, hinc plane uidebitur quod non intelligerent. Illi enim putauerunt illum erogaturum corpus suum, ille autem se dixit ascensurum in celum, utique integrum. »Cum uideritis filium hominis ascendentem ubi erat prius,« certe uel tunc uidebitis quia non eo modo quo putatis, erogat corpus suum: certe uel tunc intelligetis, quia gratia eius non consumitur morsibus. In his uerbis perspicue intelligitur Christum esse unam personam, dum dixit filium hominis  esse prius in celo. In terra loquebatur, in celo se esse dicebat. Quo pertinet, nisi ut intelligamus unam personam esse Christum Deum et hominem, non duas? ne fides nostra sit quaternitas, non trinitas. Christus ergo unus est, uerbum, anima, caro: unus Christus, Filius Dei et filius hominis. Unus Christus Filius Dei semper filius hominis ex tempore. Tamen unus Christus secundum unitatem persone in celo erat, quando in terra loquebatur. Sic erat filius hominis in celo, quomodo Filius Dei erat in terra: Filius Dei in terra, in suscepta carne: filius hominis in celo, in unitate persone. Quod mox latius exponit, quid intersit inter spiritum et carnem, et quid inter carnaliter Christum manducare uelle, uel spiritaliter accipere. Ait enim:

 »Spiritus est qui uiuificat, caro non prodest quidquam.« Paulo ante dixit: »Nisi manducaueritis carnem filii hominis, et biberitis eius sanguinem, non habebitis uitam in uobis;« et modo dicit: »Caro non prodest quidquam,« id est si carnaliter uultis intelligere que dico. »Caro non prodest quidquam,« si sic carnem intelligitis manducandam, sicut alium cibum, sicut carnes que emuntur in macellis. »Spiritus ergo est qui uiuificat,« per spiritum prodest caro, que per seipsam non prodest: quia »littera occidit, spiritus autem uiuificat.« Nam per carnem spiritus aliquid pro salute nostra egit. Caro uas fuit, quod habebat, per quam spiritus saluauit nos, utens organo carnis ad salutem humani generis: quia diabolus utebatur serpente quasi organo ad subuersionem  primi parentis nostri. »Spiritus est qui uiuificat, caro autem non prodest quidquam,« sicut illi intellexerunt carnem, non sicut ego do ad manducandum meam carnem. Proinde: »uerba, inquit, que ego locutus sum uobis, spiritus et uita sunt.« Diximus enim hoc Dominum commendasse in manducatione carnis sue et potatione sanguinis sui, ut in illo maneamus et ipse in nobis. Manemus autem in illo cum sumus membra eius, manet autem ipse in nobis cum sumus templum eius. Ut autem simus membra eius, unitas nos compaginat; ut compaginet unitas, quid facit, nisi caritas Dei? Unde Apostolus: »Charitas, inquit, Dei diffusa est in cordibus nostris per Spiritum sanctum, qui datus est nobis .« Ergo spiritus est qui uiuificat, spiritus enim facit uiua  membra. Nec uiua membra spiritus facit, nisi que in corpore, quod uegetat ipse spiritus, inuenit. Nam spiritus qui est in te, o homo, quo constas ut homo sis, nunquid uiuificat membrum, quod separatum inuenerit a carne tua? Spiritum tuum dico animam tuam. Anima tua non uiuificat, nisi membra que sunt in carne tua: unum si tollis, iam ex anima tua non uiuificatur, quia unitati corporis tui non copulatur. Hec dicuntur ut amemus unitatem et timeamus separationem. Nihil enim sic debet formidare Christianus quam separari a corpore Christi. Si enim separatur a corpore Christi, non est membrum eius; si est membrum eius, non uegetatur spiritu eius. »Quisquis autem, inquit Apostolus, spiritum  Christi non habet, hic non est eius.«---»Spiritus ergo est qui uiuificat, caro non prodest quidquam. uerba que ego locutus sum uobis, spiritus et uita sunt.« Quid est »spiritus et uita sunt?« Spiritaliter intelligenda sunt. Si ergo intellexisti spiritaliter, spiritus et uita tibi sunt: si intellexisti carnaliter, etiam sic illa spiritus et uita sunt, sed tibi non sunt, o homo, qui spiritaliter ea non intelligis, nec fide ea uenerari nosti.

»Sed sunt quidam in uobis qui non credunt.« Et ideo non intelligunt quia non credunt. Propheta enim dixit: »Nisi credideritis, non intelligetis .« Per fidem copulamur, per intellectum uiuificamur. Prius hereamus per fidem ut sic post uiuificemur per intellectum. »Sciebat  enim ab initio iehsu qui essent credentes, et quis traditurus esset eum.« Nam ibi Iudas erat inter eos qui scandalizati sunt, quem Christus non siluit, nec aperte ostendit, ut omnes timerent, quamuis unus periret. Sed posteaquam dixit et distinxit credentes a non credentibus, expressit causam quare non credant.

»Propterea dixi uobis, inquit, quia nemo potest uenire ad me, nisi fuerit ei datum a Patre meo.« Dabitur enim a Patre credentibus fides, ut nemo glorietur in fide sua, que a se non est, quasi propria, sed a Deo data, quasi grata.

»Ex hoc multi discipulorum eius abierunt retro, et iam non cum illo ambulabant.« Abierunt retro, non post Christum, sed post Satanam. Isti autem sic  redierunt retro, quomodo precisi a corpore Christi, nec ultra redeuntes ad eum, quia fixi fideliter in corpore eius non fuerunt; et hi non pauci, sed multi. Audiamus ergo quod ad paucos dixerit, qui remanserunt.

»Dixit ergo iehsu ad duodecim: Nunquid et uos uultis abire?« Non discessit tunc Iudas, sed quia remanebat cum Domino, iam non apparebat, postea manifestatus est. Respondit Petrus pro omnibus, unus pro multis, unitas pro uniuersis. Ait enim euangelista:

»Respondit ergo ei Simon Petrus: Domine, ad quem ibimus?« Quasi dicat: Repellis nos a te? da nobis alterum similem te, ad quem ibimus, si te relinquimus? Si a te recedimus, »ad quem ibimus?«

 »uerba uite eterne habes.« uidete quemadmodum Petrus dante Domino, recreante Spiritu sancto, intellexit. Unde, nisi quia credidit uerba uite eterne? uitam enim eternam habes in ministratione corporis et sanguinis tui.

»Et nos credimus, quia cognouimus.« Non dixit: Nos cognouimus et credimus, sed »credimus et cognouimus.« Credimus enim ut cognosceremus. Nam si prius cognoscere et deinde credere uellemus, nec cognoscere nec credere ualeremus. Quid credimus, uel quid cognouimus? »Quia tu es Christus Filius Dei.« Id est, quia ipsa uita eterna tu es, et non das in carne et sanguine tuo nisi quod es.

»Respondit iehsu: Nonne ego uos duodecim elegi,  et unus ex uobis diabolus est? Dicebat autem de Iuda Simonis Scariothis. Hic enim erat eum traditurus, cum esset unus ex duodecim.« Unus ex duodecim erat, non fide, sed numero; non ueritate, sed simulatione. Sed quomodo intelligendum est: »Nonne ego uos duodecim elegi,« dum ille unus, id est filius diaboli dicitur esse, nisi quia aliter electi sunt illi undecim, aliter et ille unus? Electi sunt illi ut manerent in Christo, et ut sonus illorum exiret per orbem terrarum: electus est ille unus, ut dispensatio diuine misericordie in salute humani generis impleretur per eum: unde bonitas Dei bene utitur malitia eius. Sicut in uenditione Ioseph bene usus est Deus malitia fratrum, ut ex opere malo illorum bonitas Dei ostenderetur in salutem multorum: sic  malum Iude in bonum uersum est nostrum. Quod facit malus male utendo bonis Dei, sibi nocet, non bonitatem Dei destruere poterit. Quare duodecim elegit Christus? Duodenarius numerus sacratus est. Non enim quia periit inde unus, ideo illius numeri honor ademptus est, nam in loco pereuntis alius subrogatus est. Mansit numerus consecratus, numerus duodenarius: quia per uniuersum orbem, hoc est, per quatuor cardines mundi, Trinitatem fuerant annuntiaturi. Ideo quaterni electi sunt, ut sancta Trinitas per quatuor partes orbis predicaretur. Nam et annus duodenario numero currit, et ordo signorum in celis, per que sol et luna currere noscuntur, duodenario numero distinguitur. Ideo hoc numero primos predicatores Dominus Christus direxit in  mundum. Nec numerus Iuda pereunte uiolatus est, sed alius eo loco subrogatus, de cuius numeri sacratissima significatione ipse Christus in Euangelio ait, de excellentissima sanctorum gloria: »Cum autem sederit filius hominis in sede maiestatis sue, sedebitis et uos super sedes duodecim, iudicantes duodecim tribus Isrel .«



HOMILIA LXIII. DOMINICA PALMARUM.

 »In illo tempore, cum appropinquassent Hierosolymis, et uenissent Bethphage,« et reliqua. Cum appropinquassent, Dominus uidelicet et apostoli illius, Hierosolymis, tendebat iehsu ad passionem, quia iam instabat tempus passionis sue. Quinque  siquidem dies ante paschalem festiuitatem, uenit cum turba multa in Ierusalem. Post hanc autem uicem non recessit inde, donec ibi pateretur et ibi resurgeret. »Ad montem Oliueti.« Mons Oliueti non longe ab Ierusalem erat, sed distat  spatium mille passuum. Bethphage uiculus est, uiculus dico, quia in terra repromissionis omnes uille maxime murate erant, unde et uici et uille una appellatione censentur. Bethphage enim interpretatur domus bucce uel maxillarum, ea de causa, quoniam sacerdotes in templo Domini per octonos dies uicem sue administrationis explentes, completo diuino mysterio, nocte ad eumdem uiculum succedebant, et hostias et sacrificia que in die  a populo accipiebant, nocte ibi consumebant et comedebant. uel certe ideo domus bucce uel maxillarum interpretatur, quia sacerdotes ibidem iugiter legem Domini corde meditabantur et ore ruminabant. Cum ergo Dominus ad hunc montem Oliueti uenisset, et ad hunc uiculum Bethphage:

»Misit duos discipulos, dicens eis: Ite in castellum quod contra uos est.« Castellum despectiue appellauit Ierusalem. Que enim antea ciuitas magni regis appellabatur, et urbs sancta, postmodum, imminente tempore Dominice passionis, quia Dominum erat interfectura, non iam ciuitas, sed castellum despectiue nuncupatur. De quo bene dicitur, »quod est contra uos,« quia et doctrine Christi, et doctrine apostolorum contraria existebat. Spiritualiter  Bethphage significat Ecclesiam primitiuam. Et bene Bethphage uicus in monte positus dicitur, quia omnis Ecclesia Christi in monte consistit, hoc est, in Christo. Unde per prophetam dicitur: »uenite, ascendamus ad montem Domini,« etc.  Et bene etiam in latere montis positus esse dicitur, quia uidelicet ex Domini latere precessit consecratio et redemptio primitiue Ecclesie. Legimus enim cum Dominus in cruce positus esset, et iam spiritum emisisset, unus ex militibus lancea latus eius aperuit, et continuo exiuit sanguis et aqua. Quo sanguine sancta Ecclesia redimitur, aqua uero quotidie a peccatis abluitur. Cum ergo uenisset Dominus per incarnationis mysterium ad populum Iudeorum saluandum, misit duos discipulos Ierusalem, hoc est in  hunc mundum, ut sua predicatione rebellium corda gentilium fidei Christi subiugarent, et uniuersas gentes fidei sue subiicerent. Et bene dicitur »quod est contra uos.« Quia totus mundus iugum fidei recipere nolebat, misit duos discipulos, hoc est duos ordines predicatorum, scilicet Iudeorum et gentium. uel duos misit propter gemine dilectionis preceptum, quo precipimur ut diligamus Deum ex toto corde, et proximum nostrum tanquam nosipsos. uel ideo binos misit, propter doctrinam et operationem, quia doctor et in doctrina et in opere perfectus debet esse. »Ite, et inuenietis asinam alligatam, et pullum cum ea.« Iuxta litteram quidem humilitas magna Saluatoris commendatur, qui Ierusalem tendens, non equo superbo neque phalerato inuehi ueluit,  sed potius asinam et pullum eius, uilia scilicet animalia, ad sedendum quesiuit. Iuxta spiritalem intelligentiam, per hec duo animalia onus duorum populorum aperte declaratur. Asina enim, que oneribus ferendis assueta est, populum Iudeorum significat, qui longo tempore sarcinam legis traxerat. Pullus ergo, qui lasciuus et liber est, significat gentilium plebem, que ante aduentum Domini sine legis doctrina et prophetarum quasi libera et uaga incessit. Et bene utrique alligati dicuntur fuisse, quia ueniens Redemptor in mundum, utrumque populum uinculis peccatorum suorum alligatum inuenit. Unde et apostolus Paulus dicit: »Quia non est distinctio, omnes enim peccauerunt, et egent gloria Dei .«  »Soluite.« Soluite gentes a uinculis peccatorum. »Et adducite mihi,« uestra predicatione et miraculis. Licet enim omnipotens Deus gentes ad tempus dereliquerit, ut saluaret, non tamen in eternum contempsit, ut perderet. Necesse est enim ut fiat hoc quod per Psalmistam dixit: »Homines et iumenta saluabis, Domine .«

»Et si quis uobis aliquid dixerit, dicite quia Dominus his opus habet.« Precepit Dominus apostolis suis ut tempore sue predicationis non cederent principibus et regibus gentium prohibentibus eos a doctrina et salute populorum. Legimus enim secundum alios euangelistas , quia cum discipuli uenissent ad domum soluentes pullum, dixerunt domini domus: »Quid facitis soluentes pullum?«  At illi dixerunt, quia Dominus operam eius desiderat. Mox enim ut sancti apostoli, accepto diuinitus precepto, mundo predicauerunt, statim reges gentium et principes eis obsistere ceperunt, ne pullum soluerent, id est ne populum gentilem a cultura idolorum auerterent: sed discipuli illis constanter insinuauerunt quod Dominus operam illorum desiderasset. Quo in loco queri potest cur discipuli de animalibus dicunt, »Dominus his opus habet,« cum Ecclesia ei decantet: »Bonorum meorum non indiges?«  Gentibus « ideo Dominus opus habet, ut damna patrie celestis, que labentibus prauis angelis contraxerat, multitudine gentium reparentur.  »Et confestim dimittet eos.« Completo ministerio illorum animalium, animalia quidem ad pristinum dominum reducta sunt, sed figura illorum animalium penes Dominum remansit. Non ergo debemus putare quod postquam animalia, hoc est populus credentium, ad Dominum adducuntur, iterum ad pristinos dominos, id est ad seruitium demonum dimittantur: sed ita potius intelligendum est quod dicit: »Et confestim dimittet eos,« quia cum homines ad fidem Christi adducuntur, mox remittuntur non in demoniacum seruitium, sed in liberum arbitrium rediguntur. »Hoc autem totum factum est.« Quid totum? Ut Dominus propter animalia adducenda discipulos in ciuitatem mitteret, ut uilibus animalibus in ciuitatem regiam portaretur. Consuetudo est beati  Matthei euangeliste ut cuncta que de Domino nostro Iesu Christo narrat esse completa, dicat etiam testimoniis propheticis ante fuisse predicta.

»Dicite filie Sion.« Hoc exemplum de Zacaria propheta sumptum est . Sciens enim sanctus propheta per Spiritum sanctum incredulitatem animi Iudeorum, prenoscens etiam Spiritu sancto reuelante, quod ueniente domo Ierusalem, essent eum contradicturi, et blasphemiis et contumeliis affecturi, presumptionem cordis eorum antea curauit reprimere, et aduentum Redemptoris studuit predicere, quibus indiciis possent eum agnoscere. Et est uox prophete conuersa ad apostolos et ceteros qui Dominum comitabantur, alloquentis: »Dicite filie  Sion.« uos apostoli et ceteri qui Dominum comitamini Ierusalem tendentem, »dicite filie Sion,« id est populo Ierusalem ad festiuitatem congregato. Historialiter filiam Sion appellat Ierusalem. Sion enim arx erat eminens in medio ciuitatis, et principatum tenens super edificia ciuitatis. »Ecce rex tuus,« non alienigena, non extraneus ut Herodes, de te carnis originem sumens. »uenit tibi.« Non uacat quod dixit »tibi« Hoc est, si intellexeris aduentum eius, et eum deuote receperis, »uenit tibi,« id est ut saluet te. Si autem non intellexeris aduentum illius, repelleris, ueniet contra te, hoc est ut perdat te. »Mansuetus.« Ista sunt indicia regis tui. Mansuetus, non ferox, non crudelis, sicut alii reges, qui antea dominabantur tui, sed mitis, sicut ipse dixit:  »Discite a me quia mitis sum et humilis corde.« 

»Sedens super asinam et pullum,« id est non uenit ad te sedens super equum amatorem litis et discordie, sed sedens super asinam, pacis et tranquillitatis amicam. Allegorice Sion illam partem sancte Ecclesie debemus intelligere que est in illis sanctis qui iam cum Christo regnant et claritatem illius contemplantur. Filiam uero Sion debemus intelligere presentem Ecclesiam, que adhuc a Christo peregrinatur in terra. Que merito filia superne ciuitatis dicitur, quia illi qui nos ad celestem patriam precesserunt, fidem et bona opera nos docuerunt, illi etiam sacro baptismate nos regenerauerunt. Est igitur uox prophete ad predicatores dicentis: Dicite,  uos sancti predicatores, qui adhuc peregrinamini in terris a Christo, dicite sancte Ecclesie: »Ecce rex tuus.« Rex sancte Ecclesie in primo aduentu uenit mansuetus, ut eam redimeret: in secundo etiam aduentu ueniet mansuetus, ut eam ab hoc seculo subtrahat, et in numerum celestium ciuium transferat. Iuxta litteram non facile est credendum, ut Dominus in tam paruo itinere utrique animali insederit. Ferunt enim doctores a monte Oliueti usque Ierusalem mille tantum spatium pedum interesse, sed aut asine insedit, et pullus liber incessit: aut, quod potius credendum est, pullo insedit, et asina absque sessore fuit. Sed ubicunque historia deficit, aut aliquid turpitudinis habet, ad spiritualem intellectum est recurrendum. Nam et si Dominus utrique animali  insidere non potuit, iuxta mysterium tamen utrique populo, Iudeorum uidelicet et gentium, presidet, et presidendo ducit eos Ierusalem, hoc est ad uisionem patrie celestis.

»Euntes autem discipuli.« Accepto predicandi precepto, apostoli uniuersum orbem peragrauerunt, et seminarium diuine fidei ubique disperserunt.

»Et imposuerunt super eos uestimenta sua.« uestimenta apostolorum, que nudis tergis animalium imposuerunt, significant doctrinam et precepta eorum, quibus corda gentium calefecerunt, ut Dominum potuissent habere sessorem. Nisi enim illi qui in Christo crediderunt, uestimentis apostolorum adornati  fuissent, nequaquam Dominum sessorem habere meruissent.

»Plurima autem turba.« Plurima turba que uestimenta sua strauit sub pedibus animalium Dominum portantium, multitudinem martyrum significat, qui uestimenta sua, id est corpora sua, in uia istius uite strauerunt, ut animalibus portantibus Dominum, id est simplicibus, iter gradiendi ad patriam celestem facerent: et ut nos quoque inoffenso gradu possimus peruenire ad Ierusalem, id est ad celestem patriam. Potest et aliter intelligi quod animalia Dominum portantia, super se quidem uestimenta apostolorum ferebant, quasi maioris dignitatis, turbe uero confuse et uulgaris uestimenta sub pedibus conculcabant. Turbarum enim uestimenta ceremonias  ueteris legis significant; uestimenta apostolorum, doctrinam et precepta Noui Testamenti demonstrant. Animalia ergo Dominus portantia uestimenta apostolorum super se habent, uestimenta turbarum sub pedibus suis conculcant: quia omnes in Christum credentes precepta apostolorum super se attendunt, mandata uero et neomenias atque institutiones Testamenti ueteris pro nichilo deputant. Quotiescunque enim circumcisionem spernimus, sabbatum uiolamus, neomenias abiicimus, quid aliud quam uestimenta turbarum pedibus nostris conculcamus?

»Alii cedebant ramos de arboribus.« Per arbores debemus intelligere diuinas Scripturas. Ramos ergo de arboribus cedunt, qui de Scripturis diuersis utilia  quedam excerpunt, ad utilitatem illorum qui ad celestem patriam tendunt. Potest et aliter intelligi. Per arbores possumus intelligere paganos; per ramos arborum, paganorum filios. Ramos ergo de arboribus abscidit quisquis filios paganorum a ritu et superstitione patrum suorum abstrahit.

»Turba autem que precedebat et que sequebatur.« Memores turbe mirabilium que Dominus inter eos fecerat, mortuos suscitando, leprosos curando, super mare non infusis uestigiis ambulando, et cetera talia mirabilia faciendo, appropinquante illo ad passionem, laudes et gratias ei deuota mente referre studebant de miraculis et bonis operibus, que inter eos fecererat, dicentes:

»Osanna filio Dauid,« etc. Sed spiritualiter  quod turba que Dominum precedebat, et que sequebatur, consona uoce laudis dominum collaudabant, hoc significat quod populus Iudeorum, qui in fide precessit, et gentes que eos secute sunt, pari et equali fide et concordi Deum omnipotentem collaudant. Eadem enim fides que fuit in patriarchis et prophetis ante aduentum Saluatoris, eadem est in omnibus gentibus post resurrectionem illius. »Osanna filio Dauid.« Osanna compositum est ex duobus sermonibus Hebreis. Osia enim apud illos saluifica uel saluum fac sonat, et na interiectio obsecrantis est, sed composito nomine fit osanna per elisionem i uocalis, et per geminationem n consonantis, cum rectius diceretur Osiana: interpretatur autem salua,  siue saluifica, ut subaudiatur, populum tuum Isrel, uel totum mundum, uel  interpretatur salus, ut sit sensus: »Osanna filio Dauid,« id est salus filio Dauid.

»Benedictus qui uenit in nomine Domini.« Quod dicit, benedictus qui uenit in nomine Domini, »intelligitur, quia Filius a Patre uenit in mundum. Quia quidquid secundum carnem in hoc mundo egit, totum ad gloriam et nomen Patris sui retulit, dicens: »Pater in me manens, ipse facit opera .« Quod addunt: »Osanna in excelsis,« est sensus quod incarnatio et passio Domini Saluatoris non solum hominibus salus fuit, sed etiam salus et gaudium angelorum in celo. Deus enim multitudo credentium ad celos transfertur, numerus angelorum,  qui labentibus prauis angelis imminutus fuerat, multitudine gentium restauratur.



HOMILIA LXIu. IN DIE SANCTO PALMARUM Passio Domini nostri Iesu Christi secundum Mattheum.

 »In illo tempore, dixit iehsu discipulis suis: Scitis quia post biduum Pascha fiet,« et reliqua. Legimus Dominum ante sex dies Pasche uenisse Hierosolymam, cum frequentia turbarum et cum ramis palmarum. Ab illo ergo die quo Hierosolymam uectus asino intrauit, usque ad hunc diem quo hec predicebat apostolis suis, intelligimus precessisse quadriduum et superesse biduum usque  ad Pascha. Allegorice uero biduum significat duo Testamenta, uetus et Nouum, que sectatores et obseruatores suos ad claritatem uite eterne perducunt. »Post biduum« uero, id est, post manifestationem duorum Testamentorum, uerum Pascha in mundo celebratum est. Pascha autem non est Grecum, ut quidam autumant, sed Hebreum. Hebraice enim PESACH interpretatur transitus. Primo ideo transitus, quia in hac die transit Dominus super Aegyptum. Aegyptios uastans et Isreliticum populum liberans. Deinde, quia ipsa die transiens exterminator per regnum Aegyptiorum, primogenita eorum interfecit. Tertio, quoniam in hac celebritate festiuitatis, Redemptor noster de hoc mundo transiuit ad Patrem, sicut Ioannes plenius manifestat, dicens:  »Ante diem festum Pasche sciens iehsu quia uenit eius hora ut transeat ex hoc mundo ad Patrem .« Quarto modo, ut nos mystice informaremur quia per Christi passionem transitum ab hac mortalitate ad ueram immortalitatem transire habuimus. »Et filius hominis tradetur ut crucifigatur.« Errant qui putant Dominum horruisse uel timuisse passionem, cum non solum ante biduum passionem suam predixit, uerum multo ante eamdem passionem predixerat. Et instante eadem passione, noluit declinare insidias, sed ceteris ire nolentibus, sponte se ad passionem obtulit. Multis modis traditus est Dominus: Primum tradidit eum Deus Pater, sicut Paulus apostolus dicit: »Proprio Filio  suo non pepercit Deus, sed pro omnibus tradidit illum .« Deinde tradidit ipse Filius semetipsum, sicut idem Paulus dicit: »Qui tradidit semetipsum pro nobis .« Tertio tradidit eum Iudas Iudeis, Iudei tradiderunt eum Pilato ad iudicandum, Pilatus militibus ad crucifigendum.

»Tunc congregati sunt principes sacerdotum, et seniores populi in atrium principis sacerdotum, qui dicitur Caiphas.« Reprehenditur in hoc loco iniquitas et maleuolentia Iudeorum. Qui enim uicino Pascha debuerant se preparare, parietes templi leuigare, pauimentum uerrere, et hostias et sacrificia, que offerenda erant in solemnitate Pasche, preparare, et semetipsos ad festum Pasche celebrandum preparare, congregantur ineuntes consilium,  quomodo Dominum morti tradant.

»Dicebant autem: Non in die festo, ne forte tumultus fieret in populo.« Sic uidetur simplex sermo sonare, quasi ob seditionem cauerint Iudei dominum in die festo comprehendere, timentes seditionem turbarum. Quod non procedit, sed potius ita intelligendum est, quia timebant ne auxilio populi de manibus illorum tolleretur, quia omnes sicut prophetam eum habebant. »Ne forte tumultus,« id est ne motio »fieret in populo.«

»Cum autem esset iehsu in Bethania, in domo Simonis leprosi.« Recte exsequendum putabat euangelista quid Dominus egerit in Bethania ante sex dies Pasche, pridie antequam iret Ierusalem sedens asino. Quod autem dicit, »in domo Simonis leprosi,«  Simonem hunc non debemus putare eo tempore fuisse leprosum, sed quidem leprosus fuerat, et mirabiliter a Domino curatus, pristino scilicet nomine permanente, ad memoriam curationis illius: sicut Mattheus publicanus dicitur, non quia adhuc publicanus esset, sed quia olim publicanus exstiterit. Et pulchre Dominus ante passionem in Bethania fuisse legitur. Bethania quippe interpretatur domus obedientie, ut aperte ostenderet quia per summam obedientiam ad passionem ueniret.

»Accessit ad eum mulier, habens alabastrum unguenti pretiosi.« Hec mulier ipsa est Maria Magdalena, de qua Dominus septem demonia eiecit. Que primum quidem ad Dominum accedens in domo Pharisei, lacrymis pedes eius abluit et capillis tersit.  Postomodum uero familiaris Domino effecta, ad ipsum caput ungendum accessit. Et quia multum dilexit, multorum peccatorum ueniam promeruit. Alabastrum genus est marmoris pretiosi, uariis coloribus intertincti, quod ferunt medici optimum esse ad unguenta incorrupta seruanda. »Pretiosi.« Alius euangelista dicit quomodo hoc unguentum fuerit pretiosum, narrans illud ex nardo pistica factum. Nardus autem frutex est aromatica, pingui et tenui radice, principatum tenens inter omnes species, de quibus conficiuntur unguenta. Pistica, id est fidelis, non corrupta, sicut solent medici quibusdam herbis ueritatem unguentorum corrumpere. Alius euangelista ut ostenderet hoc unguentum pretiosissimum fuisse,  narrat quia ex spicis nardi fuerit confectum. Fit quidem ex radice optimum, sed pretiosius est quod fit ex spicis. Mystice, deuotio Marie fidem Ecclesie significat, que Domini quidem caput ungit cum potentiam diuinitatis illius predicat, dicens cum Ioanne apostolo: »In principio erat uerbum .« Pedes ungit, cum infirmitatem humanitatis eius predicat, dicens cum eodem Ioanne: »Et uerbum caro factum est .«

»uidentes autem discipuli, indignati sunt dicentes: Ut quid perditio hec?« Hic uidentur dissonare Mattheus et Ioannes, cum Ioannes solummodo hanc indignationem Iude designauerit, reddens causam quare indignatus sit in effusione unguenti, scilicet quia fur erat, et loculos habens ea que mittebantur  portabat. Sed tropus quidam est, qui appellatur synecdoche, plerumque singularem pro plurali, frequenter uero pluralem pro singulari numero ponens. Hoc ergo genere locutionis possumus dicere hic a Mattheo positum esse plurale pro singulari, discipulos uidelicet dicens indignatos fuisse. Dicendum est autem quia si alii discipuli indignati sunt; Iudas autem non causa pauperum, sed causa inuidie, dolens sacculis suis subtrahi quod in Domini capite fundebatur.

»Potuit enim istud uenundari multo,« subauditur pretio, »et dari pauperibus.«

»Sciens autem iehsu, ait illis: Quid molesti estis huic mulieri? Opus bonum operata est in me.« Mitis et benignus magister non arguit discipulos de  mulieris indignatione, non addit ad ultimum ipsum suum proditorem et traditorem inuidia erga se laborantem, sed dixit: »Opus bonum operata est in me.«

»Nam semper pauperes habebitis uobiscum, me autem semper non habebitis.« Et hoc contrarium esse uidetur illi sermoni quo dicit Dominus: »Ecce ego uobiscum sum omnibus diebus usque ad consummationem seculi .« Sed illud de diuinitate accipiendum est, illud uero de humanitate: nam secundum humanitatem non semper cum eis est moraturus. »Nam, inquit, semper habebitis pauperes,« et misericordiam eis poteritis impendere, »me autem non semper habebitis.«

»Mittens enim hec unguentum hoc in corpus  meum, ad sepeliendum me fecit.« Et est sensus istorum uerborum: Unguentum quod uos putatis esse causam perditionis, officium est mee sepulture. »Mittens enim hec unguentum hoc in corpus meum, ad sepeliendum me fecit.« Id est, corpus meum preuenit ungere dum adhuc uiuo, quod factura est mortuo, si licuerit ei. Legimus namque quia Maria, posito Domino in monumento, cum aliis sanctis mulieribus emit aromata et alia unguenta pretiosa, ut uenientes ungerent corpus Domini. Quod tamen minime implere potuit, quia preuenta fuit resurrectione Domini. Hoc illo pertinet quod Dominus ait: »Ad sepeliendum me fecit,« id est quod mortuo factura est, si licuerit ei, uiuo mihi exhiberi studuit.

 »Amen dico uobis, ubicunque predicatum fuerit hoc Euangelium in toto mundo, dicetur et quod hoc fecit in memoriam eius.« Notandum est quia Dominus, post biduum passurus et crucifigendus a Iudeis, Euangelium suum predicit per uniuersum orbem esse predicandum. Predicatur ergo inter alia miracula Saluatoris etiam Marie beneuolentia, et eius deuotio ab omnibus laudatur, scilicet quod caput Domini unxerit, quod pedes illius lacrymis infuderit, quod capillis terserit. Et non tam deuotio Marie predicatur quam fides et deuotio sancte Ecclesie. »Dicetur et quod hoc« subaudiatur opus, »fecit in memoriam eius.«

»Tunc abiit unus de duodecim, qui dicitur Iudas Scarioth, ad principes sacerdotum.« Dicendo »tunc  abiit,« ostendit hunc non inuitum Dominum Saluatorem prodidisse, sed sponte ad perditionem accessisse, et, cupiditate ductum, eius perditionem promisisse.

»Quid uultis mihi dare, et ego uobis eum tradam?« Non constituit eis pretium, sed in illorum arbitrio posuit quid ei dare uellent, ut non Dominum, sed quasi uile mancipium uendere putaretur. »At illi constituerunt ei triginta argenteos.« Impletum est hoc quod omnipotens Deus per Zacariam questus fuerat, dicens: »Si bonum est in oculis uestris, afferte mihi mercedem: sin autem, quiescite, et appenderunt mercedem meam triginta argenteos, decorum pretium, quo appretiatus sum ab eis .« Pro uniuersis beneficiis que Dominus  operatus fuerat in eis, triginta argenteorum pretio appretiauerunt eum. Sciendum uero est, quod Ioseph non uiginti aureis uenditus est , sed potius uiginti argenteis, ne seruus pretio cariori Domino uenderetur.

»Et exinde querebat opportunitatem ut eum traderet.« Id est, opportunum locum, quo eum tradere posset, querebat. Quam opportunitatem querebat, alius euangelista manifestat, uidelicet, ut traderet eum sine turbis, id est sine suffragio populi: quia timebat eum de manibus suis adiutorio populi liberari.

»Prima autem die Azymorum accesserunt discipuli ad Iesum.« Primam Azymorum appellat  quartam decimam diem primi mensis, quando ad uesperam agnus immolabatur. Azyma autem dicebantur reliqui dies septem sequentes, eo quod sine zyma, id est sine fermento essent. Non enim licebat in illis diebus fermentatum aliquid comedere. Ponitur tamen et Azyma pro Pascha, et Pascha pro Azyma, sicut hic, ubi ipsam festiuitatem paschalem Azyma appellat. »Ubi uis paremus tibi comedere pascha?« Intelligimus in hoc loco quod Iudas simul cum aliis discipulis accesserit ad eum. Pauper, inquiunt, es, et pauperem te nos pauperes sumus secuti, causa tui amoris, quidquid habere potuimus, dereliquimus. »Ubi uis ergo paremus tibi comedere pascha?«

 »At iehsu dixit: Ite in ciuitatem ad quemdam, et dicite ei: Magister dicit, Tempus meum prope est, apud te facio Pascha cum discipulis meis.« Idioma Hebraice lingue est, sine denominatione certarum personarum loqui, quod in hac ratione seruatum est. Et pulchre Dominus non exprimit nomen illius, apud quem celebraturus it Pascha, ostendens quia nemo excipitur a celebritate paschali, quicunque cum Domino uoluerit ea celebrare. »Et dicite ei: Magister dicit, tempus meum,« id est tempus passionis mee, »prope est, apud te facio Pascha cum discipulis meis.«

»Et fecerunt discipuli sicut constituit illis iehsu, et parauerunt pascha.« Alius euangelista dicit, quia euntes discipuli inuenerunt cenaculum magnum  stratum, et ibi parauerunt. Non enim uacat a magno mysterio, quod Dominus in cenaculo Pascha celebrauerit. Significat enim cenaculum altitudinem spiritualis intelligentie. Transcensis ergo carnalis littere instrumentis, in cenaculo celebrauit Pascha, hoc est in altitudine Noui Testamenti, dans nobis exemplum, ut si Pascha cum Domino uolumus celebrare, ima et infima transcendamus, et in cenaculo, hoc est in diuine contemplationis altitudine, Pascha cum Domino celebremus.

»uespere autem facto, discumbebat cum duodecim discipulis suis.« uesper significat ultimam etatem, in qua uerus Sol occubuit patiendo crucem, quam pro salute generis humani sustinuit. Hoc ergo uespere discubuit cum duodecim discipulis suis, hoc  est, quietem eternam per sanguinis sui effusionem eis preparauit.

»Amen dico uobis, quia unus uestrum me traditurus est.« Poterat quidem Dominus traditorem nominatim exprimere, sed noluit, ne, impudentia uinctus, in barathrum negationis incideret. Admonet ergo illum generaliter ad salutem, ut admonitione correctus penitentiam ageret.

»Et contristati ualde, ceperunt singuli dicere: Nunquid ego sum, Domine?« Et uere ualde sunt contristati, quia non solum poterant mortem Domini meditari, sed etiam nec audire. Unde Petrus apostolus audiens Dominum de passione sua loquentem dixit: »Absit hoc a te, non morieris .« Sciebant quidem omnes apostoli, quod nil  tale in Dominum cogitauerunt, sed conscii sue fragilitatis, plus magistro quam sue fragilitati credentes, dicebant: »Nunquid ego sum, Domine?«

»At ipse respondens ait: Qui intingit mecum manum in paropside, hic me tradet.« Iam superius dixerat: »Unus uestrum me traditurus est,« sed quia ille admonitus non egerat penitentiam, iam apertius illum designat, dicens: »Qui intingit mecum manum in paropside, hic me tradet.« Paropsis uas est quadratum, dictum quod sit paribus absidibus, id est equis lateribus. Est autem uas escarum, quod Marcus euangelista catinum appellat, quod est uas fictile. Intelligitur ergo in mensa Domini fuisse aliquod uas escarum, quod contineret liquamen, in  quo Iudas manum cum magistro intinxit, ut bonam conscientiam mentiretur.

»Filius quidem hominis uadit,« subaudiatur ad passionem, »sicut scriptum est de illo.« ue autem »homini illi, per quem Filius hominis tradetur.« Sed usque hodie ue homini illi qui corpus sui Redemptoris non Iudeis, sed membris suis peccatoribus tradit, integritatem fidei corrumpentibus. Multi sunt qui scelus Iude detestantur, quod impie egerit, quod magistrum suum tradiderit: illum autem reprehendentes, ipsi reprehensionem minime in semetipsis cauent. Dum enim ueritatem pro pecunia subuertunt, quid aliud quam Christum tradunt? Ipse enim dixit: »Ego sum ueritas « Dum fraternam caritatem aliqua  fractione uiolant, quid aliud quam Christum tradunt? Unde scriptum est: »Deus caritas est .«---»Bonum erat ei si natus non fuisset homo ille.« Non ita est intelligendum quod Iudas antea fuisset, uel esse posset, quam nasceretur, qui nec bene nec male agere posset: sed simpliciter accipiendum est, quia melius est non subsistere quam male subsistere.

»Respondens autem Iudas, qui tradidit eum, dixit: Nunquid ego sum, rabbi?« Quod dicit rabbi, signum est infidelitatis, uel etiam argumentum est excusationis, quod non Dominum, sed magistrum eum uocat: quasi aliquam excusationem habeat, ut non Dominum, sed magistrum saltem tradiderit.

»Cenantibus autem eis, accepit iehsu panem, et  benedixit, ac fregit,« etc. Expletis solemniis Pasche, transit Dominus ad sacramenta noui Pasche demonstranda. Postquam cenauit, dedit eis panem et uinum, in mysterio uidelicet corporis et sanguinis sui. Quia enim panis confirmat cor hominis, et uinum auget sanguinem in homine, merito idem panis in carnem Domini mutatur, et idem uinum in sanguinem Domini transfertur: non per figuram neque per umbram, sed per ueritatem. Credimus enim quia in ueritate caro est Christi, similiter et sanguis. Sed quia humana fragilitas non consueuit carnibus crudis uesci, et sanguinem potare, translata est eadem caro in panem, et idem sanguis in uinum. Sed merito queritur cur nos ieiuni tantum sacramentum quotidie sumimus, cum Dominus, finito conuiuio,  panem corporis sui et calicem sanguinis sui in mysterio discipulis suis propinauerit. Ad quod dicendum est quia primum decebat significatiuum Pascha consummari, ac deinceps Pascha uerum induci. Postmodum uero patres Noui Testamenti, uidelicet apostoli et sequaces illorum, statuerunt ut in ueneratione tanti sacramenti a ieiunis quotidie sumeretur. Illud uero perpendendum est, quod a nullis panis solus, neque uinum sine aque permistione offertur Quia enim, dicente Ioanne, aque populi sunt, miscetur aqua uino, ut uidelicet nos intelligamus quia passio Christi pro nobis perpetrata est. Neque passio Christi absque utilitate generis humani celebrata est, et nos sine Christi passione saluari  non poteramus. Si enim solum uinum sine aque permistione offerretur, posset talis esse intelligentia, quod nos absque adiutorio Christi et passione saluari possemus. Sed iungitur aqua uino, et panis conficitur cum aqua, ut aperte detur intelligi quod neque passio Christi sine salute nostra possit fieri, neque nostra salus sine illius adiutorio consistere ualeat. »Accepit panem,« quod erat corpus suum, »benedixit et fregit,« ut ostenderet corpus suum omni benedictione esse repletum, et ita per passionem esse frangendum, ut tamen Diuinitatis plenitudine esset repletum. »Deditque discipulis suis, et ait: Accipite et comedite.« Hoc ualet contra eos qui mortuis hominibus eucaristiam largiuntur. Cum enim Dominus dicit, »accipite« statim subiunxit,  »et comedite:« quia non sufficit accipere, nisi quisquis comedat ad salutem suam, quia quod in uita sua accipere non potuerunt, post mortem accipere non poterunt.

»Similiter accipiens calicem, gratias egit, et dedit illis, dicens: Bibite ex hoc omnes.« Ut sciamus quia quicunque accipit, bibere debet.

»Hic est enim sanguis meus Noui Testamenti.« Quod enim dicit, »hic est Noui Testamenti sanguis,« ad differentiam ueteris Testamenti dicit. In ueteri Testamento sanguis hircorum et uitulorum effundebatur, et inde aspergebantur qui mundandi erant. »Qui pro multis effundetur in remissionem peccatorum.« Pro omnibus effusus est Christi sanguis, sed non omnibus prodest, sed illis solummodo qui credunt  in passionem suam: et illis qui eodem Spiritu sancto regenerantur quo Christus in utero Marie est conceptus.

»Dico autem uobis, non bibam amodo de hoc genimine uitis, usque in diem illum, cum illud bibam uobiscum nouum in regno Patris mei.« Iuxta litteram promittit se nunquam esse bibiturum de genimine uitis, donec resurgeret a mortuis. Postquam autem resurrexit, non solum comedit, sed etiam bibit cum discipulis suis, sicut Petrus apostolus declarat, dicens: »Nobis qui manducauimus et bibimus cum illo, postquam resurrexit a mortuis .« Sed qui altius intelligunt, spirituale mysterium ibi requirunt. uitis enim nomine significatur plebs Isrelitica, ut in Psalmo: »uineam de Aegypto  transtulisti .« Et iterum in Isaia: »uinea enim Domini Sabaoth, domus Isrel est .« Dicit ergo: »Non bibam de hoc genimine,« id est de generatione huius uitis, »donec bibam illud nouum in regno Patris mei.« Regnum Patris sui appellat hic fidem credentium. Ait ergo: Non recipiam ab hac hora mee passionis carnales uictimas ac ceremonias, donec uinum dulcissimum bibam, id est fidem illorum uobiscum in regno Patris mei. Nam post resurrectionem illud uinum bibit. Bibit enim dulcissimum uinum de genimine istius uitis. in illis uidelicet qui post resurrectionem crediderunt predicantibus apostolis, sicut in Actibus apostolorum legimus, predicante Petro, una die credidisse quinque  millia, alia die tria millia, et deinceps multa millia: in illis bibit uinum dulcissimum post suam resurrectionem.

»Et, hymno dicto, exierunt in montem Oliueti.« Hoc est, quod Psalmista ait: »Edent pauperes, et saturabuntur: et laudabunt Dominum, qui requirent eum .« Hinc etenim consuetudo exorta est, ut quando celesti pane pascimur, siue terreno cibo reficimur, hymnum Deo dicamus. uel etiam hymnum possumus intelligere illam orationem per quam Patri discipulos commendauit, quam Ioannes ad plenum exsecutus est, que ita inchoatur: »Pater, uenit hora, clarifica Filium tuum, ut Filius tuus clarificet te :« in qua non solum pro apostolis orauit, sed etiam pro omnibus qui credituri  erant per uerbum illorum in ipsum. Quod autem Dominus post cenam in montem Oliueti exiit, aperte dedit nobis exemplum, ut, postquam diuino pabulo pascimur, ad culmen uirtutum quantocius properemus.

»Tunc dixit illis iehsu: Omnes uos scandalum patiemini in me in ista nocte.« enim Grece, Latine dicitur offensio, siue impactio pedum. Predicit enim Dominus quod scandalum passuri essent in eum, ut ueniente hora scandali non desperarent propter scandalum, sed potius ad penitentiam conuerterentur. Et pulchre ait, »in ista nocte,« quoniam sicut qui inebriantur, nocte inebriantur, ita qui scandalum patiuntur, in nocte, hoc est, in tenebris incredulitatis et ignorantie, patiuntur. »Scriptum  est enim: Percutiam pastorem et dispergentur oues gregis.« Hoc in Zacaria propheta scriptum est, aliis quidem uerbis, et ex alterius persona. Ibi enim prophete persona loquitur ad Dominum : »Percute pastorem,« id est Christum, qui dicit: »Ego sum pastor bonus ,«---»et dispergentur oues gregis,« id est apostoli, qui, relicto eo, omnes fugerunt.

»Postquam autem resurrexero, precedam uos in Galileam.« Impletum est hoc, quando duodecim apostoli post resurrectionem abierunt in Galileam, in montem ubi constituerat illis iehsu. Et uidentes eum adorauerunt.

»Respondens autem Petrus, ait illi: Et si omnes scandalizati fuerint in te, ego nunquam scandalizabor.«  Non temeritatis quidem hec sunt uerba, sed potius ardoris magni, quem in Dominum Petrus habebat. Eodem autem ardore, quo et cetera loquebatur, et faciebat, etiam hec loquebatur. Sed Petrus, qui infirmus erat, de infirmitate sua presumebat, Dominus autem, omnium conscius, quod futurum erat predicebat.

»Tunc uenit iehsu cum illis in uillam que dicitur Gethsemani.« Gethsemani uallis est iuxta Ierusalem, in qua monstratur usque hodie locus ubi Dominus orauit, cum ecclesia superexstructa. Interpretatur autem Gethsemani uallis pinguium, uel pinguedinum. Non autem frustra in monte aliquando orabat, et aliquando in ualle. In monte etenim orat,  ut tempore orationis nostre humilitatem, et contritionem cordis nos habere doceat. Et hoc in ualle pinguium siue pinguedinum, ut scilicet oratio nostra condita sit pinguedine caritatis. uel aliter, in monte unusquisque orat, qui celestis patrie premia poscit. In ualle autem nichilominus orat, qui carnalia a Deo petit, mortem uidelicet inimicorum, ultionem hostium, abundantiam temporalium facultatum.

»Et assumpto Petro, et duobus filiis Zebedei, cepit contristari et mestus esse.« Contristabatur, non timore uicine passionis, propter quam sufferendam uenerat, sed propter perditionem Iude, et propter dispersionem populi Iudeorum, et scandalum discipulorum, et euersionem misere Ierusalem, his causis contristatur Dominus.

 »Tunc ait illis: Tristis est anima mea usque ad mortem.« Errant qui putant Dominum non ueram animam habere: si enim non habuit ueram animam, quare dicit: »Tristis est anima mea usque ad mortem?« Et notandum est, quia non dicit propter mortem, sed usque ad mortem, hoc est, donec apostolos meos et omnes credentes effusione sanguinis mei redimam. »Sustinete hic, et uigilate mecum.« Non admonet ergo Dominus uigiliam corporis, que tunc temporis non erat, sed potius spiritualem uigiliam mentis, ne uidelicet mens apostolorum siue fidelium sopore infidelitatis torperet.

»Et progressus pusillum, procidit in faciem suam.« Procidit autem Dominus in faciem suam, ut humilitate corporis humilitatem mentis demonstraret.  »Mi Pater,« Blandientis affectu loquitur. »Si possibile est, transeat a me calix iste.« Orat ut si fieri possit, quatenus genus humanum saluetur sine passione sua, transeat ab eo calix passionis, non timens eamdem passionem sufferre, sed dolens Iudeos tantum scelus admittere in passione sua. uel potest aliter intelligi: »Si possibile est, transeat a me calix iste,« id est, si possibile est ut Niniue saluetur, nisi cucurbita aruerit, hoc est, si fieri potest ut gentilitas per uniuersum mundum liberetur sine Iudeorum perditione et interitu, transeat a me calix passionis. Sed quia ex infirmitate carnis Patri hec dixerat, redit ad semetipsum: et quod per infirmitatem abnegauerat, ex Diuinitatis persona confirmat, dicens: »uerumtamen non sicut ego uolo, sed sicut  tu,« id est ut non hoc fiat, quod ego ex parte humanitatis loquor, sed propter quod ad terram tua uoluntate descendi.

Et uenit ad discipulos et inuenit eos dormientes.« Quia uidelicet grauati erant tam tristitia. quam Domini passione. »Et dicit Petro: Sic non potuistis una hora uigilare mecum?« Ac si diceret: Quomodo pro me mori poteritis, qui pro me una hora uigilare non potuistis?

»uigilate et orate, ut non intretis in tentationem.« Impossibile est hominem, quandiu in hac uita fuerit, non tentari: unde omnes tam iusti quam peccatores, quotidie in oratione dicunt: »Ne nos inducas in tentationem .« Non ergo precipit Dominus  orandum, ut non tentemur, sed ne in tentationem inducamur. Aliud est enim tentari, et aliud in tentationem induci. Tentatur quilibet, quando uel animo uel corpore in delectatione alicuius uitii titillatur: inducitur uero in tentationem, si sue delectationi ceperit consentire. uerbi gratia, tentatus est autem quidam martyr, cum cogeretur Dominum negare, sed non inductus est in tentationem. Si enim negasset Dominum, utique in tentationem induceretur.« Hoc ergo precepit Dominus, ut orent, ne intrent in tentationem, id est, ne metu persecutorum recedant a fide Christi, ut cogantur illum negare. »Spiritus quidem promptus est,« ad passionem sufferendam, »caro autem infirma.« Exponit quare superius dixerit, »tristis est anima mea usque ad mortem,«  quod scilicet spiritus illius promptus erat ad passionem sufferendam, »caro autem infirma« ad supplicia toleranda.

»Iterum secundo abiit, et orauit, dicens: Mi Pater, si non potest hic calix transire, nisi bibam illum, fiat uoluntas tua.« Id est, si non potest genus humanum sine passione mea saluari, uel si non potest uniuersus orbis salutem consequi, nisi populus Iudeorum in perditionem ruat, fiat uoluntas tua. Non secundum hoc fiat quod ex parte humanitatis loquor, sed propter quod ad terram tua uoluntate descendi.

»Et relictis illis iterum abiit, et orauit tertio eumdem sermonem dicens.« Orauit tertio, ut in ore duorum uel trium stet omne uerbum .  Orauit autem non pro se, sed pro nobis, scilicet ut illa oratio esset discipulorum confirmatio.

»Tunc uenit ad discipulos suos.« Postquam orauit ad Patrem, et impetrauit salutem discipulorum suorum, uenit ad eos et dixit:

»Dormite iam et requiescite. Ecce appropinquauit hora, et Filius hominis tradetur in manus peccatorum. Surgite, eamus. Ecce appropinquabit qui me tradet.« Intelligimus quia, cum dixisset ut dormirent discipuli et requiescerent, aliquantulum tacuisse, ut impleretur quod dixit, et inde diceret: »Surgite, eamus.«

»Adhuc ipso loquente, ecce Iudas unus de duodecim.« Unus non merito, sed numero, sicut superius Dominus dixit: »Nonne uos duodecim elegi, et  unus ex uobis diabolus est?« 

»Qui autem tradidit eum, dedit eis signum, dicens: Quemcunque osculatus fuero, ipse est, tenete eum.« Infelix Iudas estimans Dominum signa magicis artibus patrasse, recolens eum transfiguratum fuisse in monte coram tribus discipulis, estimans etiam eum in hora passionis sue similitudinem in aliam mutare, ideo dat signum persecutoribus suis, ut quemcunque oscularetur, ipsum comprehenderent, estimans Dominum persecutores suos eludere, et in aliam formam se transfigurare.

»Et confestim accedens ad Iesum, dixit: Aue, rabbi. Et osculatus est eum.« Summa dementia infelicis Iude! Nam osculum pacis porrigit ei quem  uult tradere persecutoribus suis. Adimpletum est hoc loco quod per Psalmistam dicitur: »Qui edebat panem meum, ampliauit aduersum me supplantationem .«

»Amice, ad quod uenisti?« Duobus modis est intelligendum et distinguendum est. Sed ita distinguendum est, ut dicamus: »Amice, ad quod uenisti?« ut interrogantis modo legatur, uox Domini est miserum increpantis, et dolentis quod a summo gradu apostolatus ad apostasiam deuolutus erat, ut sit sensus? »Amice, ad quod uenisti?« id est, ad quantum malum deiectus es, ut de apostolo fieres apostata, et de doctore ueritatis, fieres magister erroris? Si uero plenam distinctionem ibi fecerimus, ut dicamus: »Amice, ad quod uenisti,« ut subaudiatur, perfice,  ac si diceret: Relinque osculum pacis, et imple traditoris officium.

»Et ecce unus ex his qui erant cum Iesu, extendens manum, exemit gladium suum, et percutiens seruum principis sacerdotum, amputauit auriculam eius.« Hoc Petrus apostolus fecisse legitur secundum Ioannem eo ardore mentis, quo et cetera faciebat. Nam seruus principis sacerdotum, cuius auricula amputata est, Malchus uocabatur, qui interpretatur rex. In quo seruo nichil aliud quam Iudeorum populus designatur, cuius dextera auricula amputata est, quia, ablata spirituali intelligentia, sola in eis ariditas littere remansit, tanquam uidelicet sinistra auricula. Sed Dominus restaurauit tactu manus sue auriculam dexteram illius, quia in illis, qui  credituri sunt circa diem iudicii, spiritualem intelligentiam reparabit. Unde idem, rex et seruus principis sacerdotum dicitur. Quomodo enim rex et seruus? Si rex, quomodo seruus? Sed rex in illis, qui fidem Christi accepturi sunt: seruus in illis, qui in seruitute peccati remansuri sunt

»Tunc ait illi iehsu: Conuerte gladium tuum in locum suum. Omnes enim qui acceperint gladium, gladio peribunt.« Iuxta litteram non omnes accipientes gladium, gladio pereunt. Nam et multi homicidiis insistunt, et tamen gladio non ceduntur. Sed altius ostendit esse intelligendum, ac si diceret: Ea temeritate, qua alium punis uel iudicas, necesse est, ut eadem temeritate a Domino puniaris.

»An putas, quia non possum rogare Patrem meum,  et exhibebit mihi plusquam duodecim legiones angelorum?« Ac si diceret: Non indigeo auxilio duodecim apostolorum, quoniam si uoluero Patrem meum rogare, possum ab eo impetrare duodecim legiones angelorum. Legio enim apud ueteres sex millibus constabat. Duodecim autem legiones, septuaginta duo millia efficiunt. Tot autem gentes leguntur ad turrim Babel in diuersitatem linguarum diuise esse. Et est sensus: Non egeo auxilio et defensione duodecim apostolorum, quoniam si totus mundus in necem meam conspirauerit, possum rogare Patrem meum, et exhibebit mihi contra unamquamque gentem mille angelos.

»Tanquam ad latronem existis cum gladiis et  fustibus,« et tumultu, »ad me comprehendendum,« et in nocte, »qui manifeste uobis in die apparui, et in templo quotidie docui.« Stultum ergo cum gladiis me querere, qui sponte me uestre potestati trado.

»Hoc autem totum factum est, ut adimplerentur Scripture prophetarum.« Id est, ut implerentur uaticinia prophetarum, que de Christi passione predicta erant, que longum est enumerare. E quibus unum est: »Foderunt manus meas et pedes meos ,« etc. Et: »Sicut ouis ad occisionem ducetur .« Et iterum: »Ab iniquitatibus populi mei ductus sum ad mortem.«

»At illi, tenentes Iesum, duxerunt ad Caipham principem sacerdotum, ubi scribe et Pharisei  conuenerant.« Preceperat omnipotens Deus per Moysen, ut legitima successio sacerdotum in perpetuo permaneret. Instante autem tempore Dominice passionis, destructa erat sacerdotalis dignitas. Adeo erat preuaricata, ut quicunque sacerdotium pecunia redimere posset, sacerdos efficeretur. Non enim seruabatur ibi iam successio generis, sed potius intuitus cupiditatis. Iste ergo Caiphas  redemerat sibi unius anni pontificatum a Romanis. Mirum autem non est si iniustus sacerdos iniustam sententiam de Domino proferat.

»Petrus autem sequebatur a longe, usque in atrium principis sacerdotum.« Diuina uerba sic aliud dicunt, ut tamen aliud intelligendum significent. Iuxta litteram, Petrus a longe eum sequebatur, quia  timebat ne pariter cum illo teneretur. Allegorice, longe eum sequebatur, quia uidelicet in proximo erat eum negaturus. »Et ingressus intro, sedebat cum ministris, ut finem uideret.« uel amore Domini ingressus est post illum in atrium principis sacerdotum, uel etiam curiositate humanitatis, ut uideret finem illius, an si ei parcerent, et castigatum eum dimitterent, an etiam morti adiudicarent.

»Nouissime autem uenerunt duo falsi testes, et dixerunt: Hic dixit: Possum destruere templum Dei, et post triduum reedificare illud.« Mirum ualde est, cur dicantur esse falsi testes, cum illa dicant, que Dominum alibi legimus dixisse. Sed falsus testis est, qui uerba alio sensu interpretatur, quam ille qui dixerat, sicut isti, qui non solum sensum, sed  etiam uerba permutauerant. Quod enim ille dixerat de templo corporis sui, hoc isti interpretati sunt de templo materiali, quod erat in Ierusalem. Sed in his uerbis quamdam calumniam struunt contra Dominum. Illi dixerunt: »Possum destruere templum Dei.« Ipse autem dixerat : »Soluite templum hoc,« id est, uos soluite, non ego: qui illicitum est, ut nobismetipsis manus inferamus. Illi dixerunt: »Et post triduum reedificabo illud,« ut de templo materiali dicere uideretur: ille autem dixerat de spiranti et animanti corpore: »Et in triduo excitabo illud,« quasi dormientem a somno.

»Et surgens princeps sacerdotum, ait illi: Nihil respondes ad ea que isti aduersum te testificantur?«  Prouocat princeps sacerdotum ad respondendum falsis testibus, ut quem falsi testes damnare non poterant, ex responsione sua eum arguerent. Sed Dominus preuidens, quia quidquid diceret, ad calumniam diceret, principi quidem sacerdotum nulla respondit, Pilato uero pauca.

»Dicit illi iehsu: Tu dixisti,« subauditur, quia ego sum. Et Pilato et principi sacerdotum iisdem uerbis Dominus respondit, ut utrumque propria sententia condemnaret. »uerumtamen dico uobis, amodo uidebitis Filium hominis sedentem a dextris uirtutis Dei, et uenientem in nubibus celi.« Illis Iudeis dicit, quos post suam resurrectionem credituros esse sciebat: »uerumtamen dico uobis, amodo,« id est ab hac hora siue tempore mee passionis,  »uidebitis,« id est intelligetis et credetis: »Filium hominis sedentem in dextris uirtutis Dei, et uenientem in nubibus celi,« ad iudicandum uidelicet.

»Tunc princeps sacerdotum scidit uestimenta sua, dicens - Blasphemauit. Quid adhuc egemus testibus?« Ipse furor, qui eum superius de solio suo excusserat, ipse etiam furor prouocat eum ad uestimenta scindenda. Erat autem consuetudo in populo Iudeorum, ut quotiescunque aliquid durum uel blasphemie contra Dominum audirent, uestimenta sua scinderent, ut ex scissione uestimentorum dolorem cordis ostenderent. Quod legimus Paulum et Barnabam fecisse in quadam ciuitate, cum populus eis uellet immolare uictimas et sacrificia, quasi  deos adorantes. Spiritualiter, scissio uestimentorum principis sacerdotum significabat scindendam esse dignitatem sacerdotii in populo Iudeorum. In excussione sacerdotis de solio suo, significabatur uacuam esse remansuram sedem pontificis in populo Iudeorum.

»At illi respondentes, dixerunt: Reus est mortis.« Impletum est quod olim Psalmista ex persona Domini dixerat: »Circumdederunt me canes multi .«

»Tunc exspuerunt in faciem eius, et colaphis eum ceciderunt.« Ut impleretur quod predictum erat per prophetam: »Faciem meam non auerti ab increpantibus, et conspuentibus in me .«

»Alii autem palmas in faciem ei dederunt, diceutes:  Prophetiza nobis, Christe, quis est qui te percussit?« Ut impleretur illud propheticum: »Dedi genas meas uellentibus, et maxillas meas percutientibus .«

»Et accessit ad eum una ancilla, dicens: Et tu cum Iesu Galileo eras.« Quid sibi uult quod in Domini passione, non uir, sed femina Petrum ad negandum compulit? Diuinitus hoc actum est, ne uidelicet iste sexus in Domini passione uideretur esse immunis, sed sic uterque sexus uideretur peccasse in Domini passione, et congrua similitudine Sicut enim mulier primum parentem ad peccatum allexit, ita etiam mulier ostiaria Petrum ad negandum compellebat. »Et iterum negauit eum cum iuramento,  quia non noui hominem.« Excusant quidam Petrum apostolum, quod non negauerit Christum Dominum, sed potius hominem, quasi diceret: Deum scio, hominem nescio, quasi minoris culpe sit hominem negare quam Deum, cum constat esse uerum Deum et hominem. Sed qui Petrum uolunt defendere, Christum coguntur mendacii arguere, qui dixit: »Antequam gallus cantet, ter me negabis.«---»Nam et loquela tua manifestum te facit.« Una quidem erat loquela et illorum qui arguebant, et illorum qui arguebantur, ut nec dissimilis erat locutio, quia omnes Hebrei erant. Sed quia unaqueque prouincia uel ciuitas uernaculum locutionis sonum habet, quem non potest uitare, ideo dicunt: »Nam et loquela tua manifestum te  facit.« Sicut legimus in libro Iudicum, quod Ephratei transeuntes uada Iordanis, cum cogerentur ab hostibus ut dicerent cheboleth, quod interpretatur spica, cum non poterant exprimere, dicebant seboleth.

»Et recordatus est Petrus uerbi Iesu, quod dixerat: Priusquam gallus cantet, ter me negabis. Et egressus foras, fleuit amare.« Sicut alius euangelista dicit, respexit Dominus Petrum . Respectus Domini misericordiam illius designat, qua Petrum dubitantem respexit, et in fide confirmabat: quia peccatores etiam quosque respicit, et corda illorum ad penitentiam conuertit. Et hoc notandum est quia gallo cantante Petrus ad penitentiam redit, quia uidelicet quando per negligentiam corporis  delinquimus, per predicatorum admonitionem ad penitentiam redire debemus. Sepe enim gallorum nomine predicatores solent significari.

»Mane autem facto, consilium inierunt omnes principes sacerdotum et seniores populi aduersus Iesum, ut eum morti traderent.« Notanda est sollicitudo Iudeorum, qui tota nocte in malum laborauerunt, ut effunderent sanguinem innocentem, et mane facto consilium inierunt, et tradiderunt Iesum Pilato. Et non solum Pilato traditus est, sed  primum deductus est ad Annam, deinde ad Caipham, qui principatum inter pontifices gerebant eo tempore: tertio ductus est ad Pilatum, nouissime ad Herodem. Et  spreuit illum Herodes cum omni  exercitu suo, et indutum ueste alba, remisit illum ad Pilatum. Ad omnes missus est, ut omnes eum illuderent, et nemo immunis esset a passione Christi.

»Et uinctum duxerunt cum, et tradiderunt Pontio Pilato presidi.« Consuetudo autem erat, ut quemcunque morti traderent, uinctum illum presidi adducerent.

»Tunc uidens Iudas, qui eum tradidit, quod damnatus esset, penitentia ductus, retulit triginta argenteos principibus sacerdotum, et senioribus, dicens: Peccaui, tradens sanguinem iustum.« uidens Iudas Dominum morti adiudicatum, et se quoque morti eterne in proximo esse damnandum,  propterea quod tradiderit Dominum et magistrum, penitentia ductus, retulit triginta argenteos, quos acceperat a principibus sacerdotum: quasi in eius potestate esset persecutorum sententiam permutare. Sed licet mutauerit uoluntatem suam, tunc nichil profuit, quia priorem exitum non immutauit. Sed si Iudas peccauit, sicut ipse dixit: »Peccaui, tradens sanguinem iustum,« quid meruerunt qui discipulum ad traditionem sanguinis magistri prouocauerunt? »Quid ad nos?« subauditur pertinet. »Tu uideris.« Tu, inquiunt, illud probasti cum accepisti, tu uideris quid acturus sis.

»Et proiectis argenteis in templo, recessit, et abiens laqueo se suspendit.« Auaritie magnitudinem impietatis pondus excludit. Nihil profuit Iude  quod penitentiam egit de Domini proditione, quoniam culpam quam contraxerat, soluere non potuit. Sic quicunque in fratrem suum peccat, ut hoc quod in eo offendit, emendare ualeat, ei dimitti potest: qui autem ita peccat, ut hoc quod peccauerit, non ualeat emendare, non dimittetur ei. Quia frustra assumitur in uoce penitentia, quandiu manet culpa. De Iuda autem et de similibus eius per Psalmistam dicitur: »Et oratio eius fiet in peccatum .« In peccatum ergo oratio Iude reputata est, quia non solum prius peccatum soluere non potuit, sed etiam homicidium proditioni Domini copulauit.

»Non licet eos mittere in corbonam, quia pretium sanguinis est.« Corbona Hebraice, Latine interpretatur  donum. Quo nomine gazophylacium appellatur, locus scilicet ubi thesaurus a populo oblatus seruabatur. Et impletum est hic, quod Dominus improperat Scribis et Phariseis ante passionem suam, dicens: »Culicem excolantes, et camelum glutientes .« Si enim in corbonam pretium sanguinis mittere non licuit, multo magis ipsum sanguinem innocentem effundere non licuit.

»Et consilio inito, emerunt ex illis agrum figuli in sepulturam peregrinorum.« Illi quidem hoc alia mente fecerunt, tamen etiam facientes nostre saluti prouiderunt. Ager namque Domino interpretante, hic mundus intelligitur, figulus uero ipse Dominus est, qui finxit mare et mundum, et omnia que in eis sunt. De pretio ergo sanguinis Christi  emptus est ager, quia nos qui peregrini eramus a testamento Dei, requiem anime et corporis in sanguine Christi habere cepimus.

»Tunc impletum est, quod dictum est per prophetam Ieremiam, dicentem: Et acceperunt triginta argenteos,« etc. Hoc exemplum non inuenitur scriptum in Ieremia, simile autem aliquid in Zacaria inuenimus. Proinde non curauit Mattheus euangelista uel primum ponere Zacariam, uel etiam postea emendare, quia uidelicet uniuersa que Spiritus sanctus per ora prophetarum locutus est, et communia sunt omnium, et propria singulorum. Quidquid enim dixit Ieremias, reputandum est Zacarie, et quod Ieremias dixit, et ceteri prophete locuti sunt, utique fuerunt Zacarie. Quia  uniuersa que Spiritus sanctus per ora prophetarum locutus est, et communia fuerunt omnium, et propria singulorum.

»Et interrogauit eum preses, dicens: Tu es rex Iudeorum? Dicit illi iehsu: Tu dicis.« Subauditur, quia ego sum. Notandum est quia hoc quod ei obiectum fuerat a scribis et Phariseis, hoc etiam Pilatus interrogat, utrum uidelicet se regem Iudeorum esse diceret, sicut scribe et Pharisei eum accusauerunt. Sed Dominus ita suum temperauit responsum, ut ueritatem diceret, et tamen sermo illius calumnie non pateret.

»Et cum accusaretur a principibus sacerdotum et senioribus, nichil respondit.« Intuendum est quod Dominus Pilato interroganti, pauca respondit:  ideo, quia non suo arbitrio, sed populi accusatione eum morti adiudicabat. Principibus autem interrogantibus, nichil respondit, quos sua responsione indignos esse iudicabat. uel certe ideo non respondit, ne si semetipsum digna responsione purgaret, utilitas passionis differretur, et genus humanum sine passione sua saluari non poterat.

»Per diem autem solemnem consueuerat preses unum dimittere ex uinctis quem uoluissent.« Memoriam enim Iudei liberationis sue de Aegypto, hanc habebant consuetudinem, ut in die festo unum uinctum a morte eriperent, in memoriam sue liberationis, quando de Aegypto liberati sunt.

»Habebant autem tunc unum uinctum insignem, qui dicebatur Barabbas.« Barabbas autem propter  seditionem et homicidium  conclusus tenebatur in carcere.

»Sedente autem illo pro tribunali.« Tribunal est sedes iudicis, sicut solium sedes regis, cathedra autem sedes magistri. »Misit ad eum uxor eius dicens: Nihil tibi et iusto illi.« Tunc primum intellexit diabolus per passionem Domini se potestate, quam habebat in mundo, priuandum, et spoliis, que apud inferos et super eos habebat, esse spoliandum: et ideo satagere conatus est, ut saltem per passionem uxoris Pilati Dominum a morte retraheret. »Multa enim passa sum hodie per uisum propter eum.« Notandum est, quia gentilibus sepe somnia reuelantur a Deo, non ob eorum merita, sed aut pro futurorum, uel etiam pro cautela aliorum,  sicut legimus Nabuchodonosor distributionem omnium regnorum terre uidisse : et sic legimus Pharaonem somnium uidisse, quod Ioseph cum prudenter disseruisset, dominus constitutus est in terra Aegypti .

»Principes autem sacerdotum et seniores populi persuaserunt populis, ut peterent Barabbam, Iesum uero perderent.« Non est mirum Iudei quiete et pace carent, qui principem seditionis elegerunt, et auctorem pacis, id est Dominum morti tradiderunt.

»At illi dixerunt: Barabbam.« Barabbas qui interpretatur filius magistri, uel patris eorum, typum Antichristi tenet, quem Iudei in fine seculi pro Domino  suscepturi sunt, sicut Dominus eis dicit: »Ego in nomine Patris mei ueni, et non suscepistis me. Alius ueniet in nomine suo, hunc suscipietis .« Bene filius patris eorum, id est filius diaboli, qui est pater eorum, sicut Dominus eis improperat, dicens: »uos ex patre diabolo estis ,« quoniam cuius opera quis agit, eius filius est. Barabbas, si legitur per duo rr, interpretatur filius magistri, quia rabbi dicitur magister. Si autem legatur per unum r, et per duo bb, erit interpretatio filius patris eorum, quia abba Hebraice, Latine dicitur pater.

»uidens autem Pilatus quia nichil proficeret, sed magis tumultus fieret, accepta aqua, manus lauit coram populo, dicens: Innocens ego sum a sanguine  iusti huius, uos uideritis.« Legerat fortassis Pilatus scriptum in Psalmo: »Lauabo inter innocentes manus meas .« Et ideo abluit manus, ut exsors uideatur esse a scelere Dominice passionis, ac si diceret Ego  uolui eum liberare et innocentem ostendere, sed quia rebellionis crimen mihi contra Cesarem impingitur, uos uideritis. Ego legum minister sum, uox ipsa uestra sanguinem fudit.

»Et respondens uniuersus popurus, dixit: Sanguis eius super nos et super filios nostros.« Hec maledictio perseuerat in Iudeis usque hodie, et usque in diem iudicii perseuerabit. Non enim sufficit eis ut semetipsos, qui tunc temporis erant, damnarent, sed etiam omnem progeniem, que necdum nata erat,  sub hac maledictionis noxa constringerent. Manet enim sanguis Domini, id est uindicta Domini, super Iudeos, et super omnem progeniem eorum usque in finem seculi.

»Iesum autem flagellatum tradidit eis ut crucifigeretur.« Inconsequens esse uidetur, ut ille qui superius Dominum uoluerat liberare, modo eum flagellauerit, et flagellatum potestati eorum tradiderit. Quod duobus modis soluendum est: ideo flagellasse, ut satisfaceret legibus Romanorum, quorum consuetudo erat, ut is qui morti esset addictus, primum flagellaretur, et postmodum occideretur. Siue ideo flagellauit eum, ut uidelicet illi satiati penis illius, cessarent ultra mortem eius petere, ut crucifigeretur.

 »Cohortem uniuersam congregauerunt.« Cohors erat apud Romanos milites triginta.

»Et exuentes eum uestimentis propriis, chlamydem coccineam circumdederunt ei.« Opprobrii causa Domino chlamydem coccineam circumdederunt pro purpura regali: et pro corona aurea, coronam de spinis imposuerunt capiti illius, et pro sceptro imperiali, arundinem in manu dextra illi dederunt. In his autem omnibus nostre salutis celebratur sacramentum. Quod enim Dominus coccinea ueste, id est rubro uestimento, induitur, significatur nostrorum peccatorum susceptio: quoniam, cum sine peccato esset, nostra peccata in semetipso suscepit. Quod autem spineam coronam in capite accepit, hoc significabatur,  quod peccata nostra que per spinas intelliguntur, ipse esset ablaturus a nobis: et maledictum quod primo homini dictum est: »Terra tua spinas et tribulos germinabit tibi ,« per suam passionem solueret. Quod autem arundinem in dextra manu ferebat, designabat se sacrilegium Iudeorum scribere. Siue etiam hoc significabatur, quod in sua passione uaticinia prophetarum implebantur. Solemus enim calamo plerumque scribere. Et in calamo uenenata animalia occidit.

»Aue, rex Iudeorum,« quasi dicerent, qui te dixisti regem esse Iudeorum.

»Et exspuentes in eum, acceperunt arundinem, et percutiebant caput eius.« Semel hoc factum est Domino corporaliter, quotidie heretici hoc faciunt,  qui spiritaliter caput eius percutiunt, et in faciem illius spuunt. »Caput enim Christi Deus est,« teste Paulo apostolo . Caput ergo Christi percutit quisquis in illo Diuinitatem illius abnegat fuisse, sicut Arius, qui dicit Filium minorem esse Patre. In faciem spuit, quisquis presentem illum in carne uenientem denegauerit, sicut Manicheus, qui dicit ueram in Christo non fuisse carnem.

»Et postquam illuserunt ei, exuerunt illum chlamyde, et induerunt eum uestimentis suis.« Quandiu Dominus illusionem passus est, et sputa sustinuit, et coronam spineam in capite habuit, non propria uestimenta habuit induta, sed aliena. Mox autem ut hora despectionis transiit, propria uestimenta resumpsit. Quia quod passus est, et quod flagellatus  est, non fuit proprium Diuinitatis illius. Quod autem die tertia resurrexit, quasi proprium uestimentum resumpsit, per quod significabatur, quod * horam mortem erat gustaturus, et iterum ad tempus peracta passione de sepulcro resurrecturus. Impleta est in eo prophetia que dicit: »Ut faciat opus suum, alienum est opus eius: ut operetur opus suum, peregrinum est opus eius ab eo .« Ut enim operaretur opus suum, id est salutem generis humani, opus illius alienum fuit, quia passionem quam pertulit, eius Diuinitati aliena fuit.

»Exeuntes autem, inuenerunt hominem Cyreneum nomine Simonem, hunc angariauerunt ut tolleret crucem eius.« Non est contrarius Mattheus Ioanni euangeliste qui scripsit Dominum  crucem sibi baiulasse, sed intelligendum quod primum exiens de pretorio crucem sibi portauerit: deinde uero, obuiante Simone, angariauerunt eum ut tolleret crucem Domini usque ad locum quo figenda erat, quod a magno mysterio non uacat. Siquidem Simon, qui interpretatur obediens, gentilem populum designat. Unde bene Cyreneus fuisse dicitur, qui heres interpretatur. Nam de gentili populo a Deo Patre Filio repromittitur: »Dabo tibi gentes hereditatem tuam, et possessionem tuam terminos terre .«

»In locum qui dicitur Golgotha, quod est Caluarie locus.« Quidam locum Caluarie dictum autumant a sepultura primi parentis, eo quod caput,  hoc est, caluaria ipsius, eodem loco sit tumulata. Quod perspicue falsum est, quia uidelicet, sicut liber Iesu Naue refert, non iuxta Ierusalem, sed inter Hebron et Cariatharbe tumulatus est. uerior ergo sensus est, quod caluariam dicimus locum illum ex consuetudine antiqua: siquidem extra omnes ciuitates locus deputatur, ubi reorum capita detruncabantur. In caluaria ergo ibi truncabantur capita eorum, et recte idem locus caluarie nuncupabatur, id est a capitibus damnatorum. Et merito ibi Dominus crucifixus est, ut ubi prius erigebantur are damnatorum, ibi erigerentur uexilla martyrii. uel, ubi abundauit delictum, superabundauit gratia .

»Et dederunt ei bibere uinum cum felle mistum.« Impletum est hic quod per Prophetam dicitur: »Et  dederunt in escam meam fel, et in siti mea potaueuerunt me aceto .« Quod erant, hoc ei dederunt. Ipsi enim erant acetum, degenerantes a uino patriarcharum et prophetarum, et nequaquam aliud ei poterant dare quam quod erant. Quod autem dicitur: »Et cum gustasset, noluit bibere.« Et non accepit: uinum fellitum quidem gustauit, sed non bibit, aperte designans quod passionem et mortem ad tempus suscepit, sed in eternum eadem morte teneri noluit.

»Postquam autem crucifixerunt eum, diuiserunt uestimenta eius, sortem mittentes.« uestimenta quidem Domini diuiserunt, super tunicam uero que inconsutilis erat, et diuidi non poterat, sortem miserunt. uestimenta etenim Domini significant electos  illius. Quadripartita enim uestis illius Ecclesiam designat per quadripartium orbem diuisam. Tunica autem illius inconsutilis desuper texta, unitatem ipsius Ecclesie designat, quia omnis unitas regni in corpore sancte Ecclesie consistit. Que unitas non humano arbitrio, sed diuina dispensatione regitur, per caritatem Dei omnipotentis, de qua Paulus apostolus dicit: »Adhuc excellentiorem uiam uobis demonstro .« Ideo iure eadem tunica desuper contexta perhibetur.

»Et imposuerunt super caput eius causam ipsius scriptam.« Causam uidelicet mortis capiti illius superscripserunt: »Hic est rex Iudeorum.« Et scripserunt hoc Hebraicis litteris, Grecis et Latinis ut Ioannes euangelista dicit , quia tunc  temporis he tres lingue principatum tenebant inter reliquas linguas. Hebraica propter Iudeos gloriantes in lege, Greca autem propter gentilium philosophos, Latina autem propter Romanos, qui tunc temporis omnibus gentibus imperabant. uelint nolint Iudei, omnis lingua et omnis natio confitetur quod iehsu est rex Iudeorum, hoc est, omnium in se credentium et se confitentium.

»Tunc crucifixi sunt cum eo duo latrones, unus a dextris, et unus a sinistris.« Iuxta litteram impletum est illud, quod per prophetam dicitur: »Et cum iniquis deputatus est .« Allegorice autem duo latrones, qui cum Domino crucifixi sunt, significant duo genera hominum, qui sub confessione  nominis Christi, uel agonem martyrii, uel arctioris uite instituta subeunt. Illi enim qui solo intuitu remunerationis super se talia assumunt, laude et merito dextro latroni cequantur. Illi autem qui qualibet alia causa, uel agonem martyrii, uel arctioris uite instituta ducunt, sinistri latronis perfidia designantur, qui sub confessione nominis Christi, sed non amore illius arctioris uite instituta subeunt.

»Pretereuntes autem blasphemauerunt eum.« Pretereuntes dicuntur, quia preterierunt uitam, id est Christum, mouentes capita sua contra Dominum, qui prius mouerant pedes a rectitudine uie iustitie.

»Alios saluos fecit, seipsum non potest saluum facere.«  uelint nolint Iudei confitentur quod Dominus iehsu alios saluos fecit. Sed quia alios fecit saluos, consequens est ut etiam semetipsum saluum faciat si uult. Sed si Dominus tunc temporis in illorum insultatione de cruce descenderet, etiam illorum insultationibus cedens, uirtutem patientie nobis non monstraret. Sed sustinuit Dominus probra, et irrisiones pertulit. Plus enim fecit, qui de cruce noluit uiuus descendere, de sepulcro surrexit mortuus, et non crediderunt ei. Plus enim fuit de morte resurgere, quam de cruce uiuens descendere.

»Idipsum autem et latrones, qui crucifixi erant cum eo, improperabant ei.« Hoc synecdochicos intelligendum est. Non enim uterque latro Domino insultauit, sed sicut Lucas distinctius loquens manifestat,  uno in blasphemia perseuerante, alter de cruce increpauit eum, dicens: »Nunquid et tu times Deum, quod in eadem damnatione es? Nos quidem digna factis recepimus, hic autem quid fecit?« Et conuersus ad Iesum, dixit: »Memento mei, Domine, dum ueneris in regnum tuum .« Possumus autem dicere, quod primum quidem uterque latro Dominum blasphemauerat, sed, uisa magnitudine signorum, obscuratione uidelicet solis et commotione terre, et apertione sepulcrorum, unus confestim penitentiam egerit, alter uero in blasphemia perseuerarit.

»A sexta autem hora tenebre facte sunt super uniuersam terram, usque ad horam nonam.« Sexta hora Dominus crucifixus est, secundum tres  euangelistas. Nam quod Marcus confirmat eum tertia hora esse crucifixum, ad uoces Iudeorum debemus respicere, quorum uocibus tertia hora crucifixus est. Bene autem Dominus sexta hora crucifixus legitur, quoniam eadem hora legimus primum hominem in paradiso peccasse: et dignum erat ut per passionem Filii Dei eadem hora redimeretur. Quidam autem, contraria ueritati sancti Euangelii intelligentes, dicunt naturale solis deliquium contigisse, quod non intelligentes apostoli, super Domini passionem interpretati sunt. Quibus respondendum est, quod deliquium solis nunquam nisi prima luna fieri potest. Constat autem festiuitate paschali, quando crucifixus est Dominus, plenilunium  fuisse. Ne autem ista solis obscuritas repente et subita fuisse dicatur, non solum una hora, sed etiam tribus horis protelata est, id est a sexta hora usque ad nonam horam. Credendum uero est quod sicut sol super terras obscuritatem passus est, ita etiam luna sub terris radios lucis sue abstraxit. Impleta est hic prophetia Ielis dicentis: »Sol conuertetur in tenebras, et luna in sanguinem .« Subtraxit autem radios suos, ne uel morientem Dominum suum in cruce uideret: siue etiam, ut Iudei ministri iniquitatis lumine illius non fruerentur.

»Et circa horam nonam clamauit iehsu uoce magna, dicens: Eli, Eli, lamma sabachtani?« Sicut sitire, et lassari, et dormire non est proprium  Diuinitatis, sed humanitatis: ita etiam hec uox ex parte humanitatis processit, non ex parte Diuinitatis. Nam secundum Diuinitatem nunquam relinquitur a Patre, secundum uero humanitatem ad tempus uisus est derelinqui a Patre, quando permissus est cruci affigi. El enim dicitur Deus, I, meus: lamma, ut quid? sabachtani, dereliquisti me.

»Eliam uocat iste.« Hoc non Iudeos, sed Romanos intelleximus dixisse milites, quia non intelligebant Hebraicam proprietatem. Sed si quis contentiosus exstiterit, et dixerit non a Romanis, sed potius a Iudeis dictum fuisse, non aberrat a fide: quoniam more solito quidquid diceret Dominus, ad infamiam detorquebant.

»Et continuo currens unus ex eis, acceptam  spongiam impleuit aceto, et imposuit arundini, et dabat ei bibere.« Quod erant, hoc ei propinabant, quia iam a uino degenerauerunt, id est a bonis operibus patriarcharum et prophetarum. Spongia cauernosa significat cor Iudeorum malitiosis fraudibus plenum. Hyssopus autem herba humilis et pectus purgans, humilitatem Christi designat. Hyssopo circumdederunt spongiam, quoniam humilitatem Christi circumdederunt: et circumuenisse putauerunt, quam uariis fraudibus circumdederunt. Calamus autem in quo posita est spongia, significat Scripturam que hoc facto implebatur.

»iehsu autem iterum clamans uoce magna, emisit spiritum.« Diuine potestatis indicium, spiritum emisisse. Nemo enim potest spiritum emittere  nisi Creator omnium spirituum Spiritum autem pro anima posuit, quia anima utique spiritualis natura est, sicut in Psalmo legimus: »Auferes spiritum eorum, et deficient .«

»Et ecce uelum templi scissum est in duas partes, a summo usque deorsum.« Duo erant uela templi, unum interius ante arcam, et aliud exterius ante altare. uidetur ergo beato Hieronymo illud exterius uelum scissum esse, ut paterent nobis sacramenta celestia, que in ueteri Testamento tenebantur occulta. Et non solum uelum templi scissum est, sed etiam uirtutes angelicarum potestatum ibi audite sunt. dicentium: Transcamus ab his locis, uel sedibus. »Et terra mota est, et petre scisse  sunt.« Iuxta litteram commotio terre et petrarum scissio, terrorem creaturarum significat, non sustinentium mortem Domini sui. Sed si altiorem intelligentiam ibi requiramus, per commotionem terre et scissionem petrarum, significantur terrenorum corda hominum ad penitentiam commouenda.

»Et multa corpora sanctorum, que dormierant, surrexerunt.« Sicut Lazarus suscitatus est, ita et isti suscitati sunt, ut Domino resurgenti testimonia perhiberent. Licet enim Domino pendente in cruce monumenta aperta sunt, tunc nemo illorum sanctorum surrexit, usque quo Dominus resurgeret, ut ipse esset primogenitus ex mortuis.

»uenerunt in sanctam ciuitatem.« Sanctam ciuitatem  appellat Ierusalem, non quod tunc sancta esset, sed quia olim sancta fuisset propter cultum unius Dei, nomine scilicet pristino permanente. »Et apparuerunt multis.« Non omnibus, sed illis duntaxat qui digni fuerunt eorum uisione.

»Centurio autem, et qui cum ipso erant, custodientes Iesum, uiso terremotu, et his que fiebant, timuerunt ualde, dicentes: uere Filius Dei erat iste.« In fide centurionis, qui gentilis erat, fides omnium gentium designatur. Credente autem centurione, Iudei non solum non crediderunt, sed etiam timuerunt: quia, gentibus Christum suscipientibus, Iudei in sua perfidia remanserunt.

»Erant autem ibi mulieres multe a longe, que secute erant Iesum a Galilea ministrantes ei.«  Consuetudo erat apud Iudeos, nec reputabatur ad culpam, si mulieres religiose ministrarent preceptoribus suis de substantia sua. Quod Paulus apostolus, ne scandalum gentibus faceret, uitauit, dicendo: »Nunquid potestatem non habemus circumducendi sorores nostras ?« He ergo mulieres, que uiuenti Domino ministrauerant, etiam ad passionem procedentem sequebantur, ut cui uiuenti seruierant, etiam mortuo obsequerentur.

»Inter quas erat Maria Magdalene.« Maria Magdalene ipsa est, de qua Dominus septem demonia eiecerat. Dicta autem Magdalene a Magdalo castello, »et Maria Iacobi.« Mater uidelicet Iacobi et Ioseph, qui in Euangelio fratres Domini appellantur. Hec Maria fuit Domini matertera.

 »Cum sero autem factum esset, uenit quidam homo diues ab Arimathia, nomine Ioseph, qui et ipse discipulus erat Iesu. Hic accessit ad Pilatum, et petiit corpus Iesu.« Arimathia ipsa est Ramathaim, ciuitas uidelicet Elcane et Anne. Diues autem Ioseph dicitur, non ob iactantiam scriptoris, ut Dominus diuitem discipulum habere uideretur, sed ut ostendatur, quia aliter a prefecto corpus Domini non poterat impetrare, nisi diues esset. Tunc enim temporis nemini licebat, nisi potenti et diuiti ad presidem intrare. Diues etenim, et non minus iustus dicitur. Si enim diues non esset, corpus Domini impetrare non potuisset. Si autem iustus non esset, nequaquam dignus Dominica sepultura fuisset.  Iungitur autem iustitia cum potentia, ut impetret corpus Christi.

»Et accepto corpore Christi, Ioseph inuoluit illud in sindone munda.« Ex simplici sepultura Domini, condemnatur ambitio diuitum, qui neque in tumulis quidem possunt carere diuitiis. Et ex hoc possumus simpliciter intelligere, quod sicut corpus Domini linteo puro inuolutum fuit in monumento, ita mysterium sancti altaris non licet in pannis de auro textis celebrari, sed in munda sindone. Per significationem enim ille Iesum in munda sindone inuoluit, qui sacramentum illius pura mente suscipit.

»Et posuit in monumento suo nouo quod exciderat in petra.« Bene in monumento nouo Dominus ponitur, et non in ueteri, ne scilicet aliis remanentibus,  Domino resurgente, alios surrexisse fingant. De monumento ferunt, qui illud uiderunt, quod sit domus rotunda, excisa de subiacente rupe: et tante altitudinis, ut qui intus fuerit, extenta manu cacumen illius tangere possit. Habens introitum ab orientali parte, cui lapis ille magnus appositus est. In cuius aquilonari parte corpus Domini iacuit, habens septem uel octo pedum longitudinem trium palmarum eminens a cetero pauimento. Erat autem rubri et candidi coloris huiuscemodi lapis, quod persone Saluatoris aptissime conuenit, cui Ecclesia in Cantico amoris dicit: »Dilectus meus candidus et rubicundus .« Candidus scilicet, quia peccatum non fecit: rubicundus, quia proprie passionis cruore respersus est. »Et aduoluit saxum  magnum ad ostium monumenti, et abiit.«Diuina prouidentia actum est, ut magnum saxum aduoluerint ad ostium monumenti, ne si modicum aduolueretur, calumniam struerent scribe et Pharisei, quod furto mulierum uel discipulorum sublatum fuisset corpus Iesu.

»Erat autem ibi Maria Magdalene,« etc. Sancte mulieres qui Dominum arctius amauerant, etiam morientem usque funus subsecute sunt.

»Altera autem die, que est post parasceuen, conuenerunt principes sacerdotum et Pharisei ad Pilatum.« Altera autem die, id est, die sabbati. Siquidem sexta feria Dominus crucifixus est, sabbato quieuit in sepulcro, octauo, qui est primus, resurrexit. Et pulchro ordine, quia homo sexta die factus  est, et Deus septimo requieuit die ab omnibus operibus suis, pulchra ratione Dominus sexta feria genus humanum sua passione redemit, sabbato in sepulcro quieuit, octauo die resurrexit. Quod etiam pro nostra salute constat esse actum. Siquidem per sex seculi etates cum Domino patimur, septima autem, que nunc est, post Domini aduentum in anima cum Domino requiescimus, exspectantes diem octauum, et resurrectionem generalem, ut, receptis corporibus, simus immortales in corpore et incorruptibiles in mente.

»Domine, recordati sumus quia seductor ille dixit adhuc uiuens: Post tres dies resurgam.« Et nomine seductoris et furis, licet nolentes, ueritatem  loquuntur Iudei. Seductor autem est Dominus, non a ueritate ad falsitatem, a bono ad malum: sed econtrario ab iniquitate ad iustitiam. Fures autem apostoli fuerunt, quia fidem Christi, quam Iudei respuerunt, a Iudeis auferre, et ad populos gentium transducere studuerunt.

»Illi autem abuentes, munierunt sepulcrum, signantes lapidem cum custodibus.« Non autem sufficit scribis et Phariseis ut Dominum interficerent cruce, sed etiam ad sepulcrum ipsius custodes adhibuerunt. Et quanto illis fuit, resurgenti manus opposuerunt. Sed quanto maiori diligentia sepulcro custodes adhibuerunt, tanto nos certiores de fide illius reddiderunt.



HOMILIA LXu. FERIA SECUNDA PALMARUM.

  »In illo tempore, ante sex dies Pasche uenit iehsu Bethaniam, ubi Lazarus erat mortuus, quem suscitauit,« et reliqua. Sciens autem Dominus conspirasse de se occidendo Iudeos, non fugit insidiantium manus, sed certus de gloria resurrectionis, primo uenit Bethaniam proximam Hierosolymis ciuitatem, ubi Lazarum suscitauerat a mortuis: deinde etiam Hierosolymam, ubi ipse pateretur, et resurgeret a mortuis. Hierosolymam quidem, ut ipse ibi moreretur. Bethaniam uero, ut resuscitatio Lazari cunctorum memorie arctius imprimeretur, et magis magisque confunderentur, atque inexcusabiles conuincerentur impii principes, qui occidere non timerent eum, qui suscitare posset a mortuis. Et nec beneficiis suscitationis prouocati, nec diuina suscitantis uirtute perterriti, animos ab iniusta cede  retraherent. Nec transitorie legendum est, quare ante sex dies Pasche uenisset iehsu Bethaniam. Magna uero dignitas senarii numeri est in sacris Scripturis, et multa opera Domini Dei nostri in senario numero perfecta esse demonstrantur. Quia senarius numerus in seipso per suas proprias partes diuisus, uel coniunctus, perfectus esse constat. Habet enim partes tres in seipso denominatas, id est unum, duo et tres. Nam sexta eius pars unum est, tertia uero duo dimidia, itaque tres. Unum uero, et duo, et tres sex esse dinoscuntur. Nec aliud ex his tribus partibus coniunctis confici potest, nisi sex tantum, nec in alias partes senarius numerus diuidi potest, nisi in has tres, id est unum, duo, et tres.  Nam ipse Dominus creator omnium, huius mundi creaturas sex diebus perfecisse notissimum est, et sexta die hominem fecisse constat, quem serpentina fraude perditum, ante sex dies Pasche uenit ipse Filius Dei, per quem creatus est, Bethaniam ad liberandum: ut qui sexta die creatus est, sexta feria liberaretur. Nam sexta feria Christum esse passum, nemini ignotum esse reor. Igitur et mense sexto annuntiante archangelo, uirgo sacra inspiratione Spiritus sancti eumdem Redemptorem nostrum concepisse legitur. Qui etiam sexta hora perfecta etate super puteum sedens, mulieri Samaritane diuini fontis fluenta aperire dignatus est. Sexta quoque etate mundi ipse Creator Redemptor mundi iuxta  fidem sacre historie, uenisse iam legitur. Habent quoque tres partes, id est unum, duo, et tres, ex quibus, ut diximus, senarius constat, aliquid mysterii in dispensatione salutis humane. Primo itaque tempore sub lege nature, ueluti in quadam unitate, sancti patres Deo seruiebant. Secundo uero tempore, lex addita est ad naturam, ut quod mala consuetudo uitiauit in natura, lex reformaret in littera. Et fuerunt duo, natura et lex. Tertio itaque tempore uenit gratia celestis per Iesum Christum, et sunt tria, natura, lex et gratia. Sicut nec lex nature bonum destruit, nec gratia legem soluit, sed adimpleuit, naturamque pristine reddidit nobilitati. Natura tamen et lex, sine gratia impleri non potuerunt. Nec sic homini liberum arbitrium datum est, uel legis  preceptum, ut gratie non indigeret, sicut Pelagiana heresis affirmat. Et ne dicerent machinatores calumniarum phantastice suscitatum fuisse Lazarum, facta ibi Domino cena, et ipse unus ex discumbentibus cum eo erat: ut dum uiuentem, loquentem, epulantem, cum suis familiariter conuersantem uiderent, siue audirent, uel sic suscitantis potentiam agnoscerent, et gratiam acciperent. Mystice autem, cena hec Dominica, ubi Martha ministrabat, et Lazarus inter alios discumbebat, fides est Ecclesie, que per dilectionem operatur, in qua cena Martha ministrat, anima queque fidelis operam Domino sue dilectionis impendit.

»Lazarus uero unus erat ex discumbentibus cum eo.« Cum etiam hi, qui post peccatorum mortem  resuscitati ad iustitiam sunt, una cum eis qui in sua iustitia permansere, de presentia ueritatis exsultant, penitentes simul cum innocentibus celestis gratie muneribus aluntur. Et bene eadem cena in Bethania celebratur que est ciuitas in latere montis Oliueti, et interpretatur domus obedientie. Domus namque obedientie, Ecclesia est, que fideliter iussis Domini obtemperat. Et ipsa est ciuitas, que super montem misericordie constituta, nunquam potest abscondi: ipsa, que de sui latere constructa Redemptoris, id est aqua ablutionis, et sanguine sanctificationis, que de ipsius latere pro se morientis exiere imbuta est. Ubi etiam altera soror Lazari Maria, magne indicium dilectionis ostendit, sicut in sequentibus monstrat euangelica lectio.

 »Accepit libram unguenti nardi pistici pretiosi, et unxit pedes Iesu, et extersit capillis suis pedes eius.« Quo non solum sue dat indicium deuotionis, sed et aliarum fidelium Deo animarum signat pietatis obsequium. »Maria autem accepit libram unguenti nardi pistici pretiosi.« Quid namque per libram unguenti, nisi perfectio iustitie exprimitur, quod unguentum ex nardo pistica dicitur esse confectum? Quid enim per unguentum, nisi bonus odor opinionis insinuat? Et hoc unguentum ex nardo pistica, id est nardo fideli. Nam Grece, Latine fides dicitur. Sine fide enim Deo placere impossibile est : nec bona fama, sine fide catholica fieri poterit. O homo, unge pedes Iesu bene uiuendo, Dominica sectare uestigia,  et capillis exterge, ac si habeas superflua, pauperibus eroga, hoc est capillis pedes Iesu tergere, que tibi superflua sunt, pedibus Domini necessaria sunt, id est minimis quibusque in Ecclesia de quibus in fine dicturus erit Dominus: »Quandiu fecistis uni ex minimis his, mihi fecistis.« Domus autem pietatis est odor, id est Ecclesia, uite religiose fama bona. Nam odor bonus est bona uita. Audi Apostolum: »Christi bonus odor sumus, inquit, in omni loco .« Et in Cantico canticorum: »Unguentum effusum nomen tuum .« Item: »Dum esset rex in accubitu suo, nardus mea dedit odorem suum .« Ubi aperte, quid Maria semel fecerit, typice autem quid omnis Ecclesia, quid anima queque perfecta semper faciat, ostenditur.

 »Dixit ergo unus ex discipulis eius Iudas Scariothis, qui erat eum traditurus: Quare hoc unguentum non ueniit trecentis denariis, et datum est egenis?« ue impio traditori, ue complicibus eius nequitie, etiam nunc membra Christi persequentibus, qui famam uirtutis, quam ipsi non merentur habere, proximis qui habent, inuidere non cessant. Et quidem putare possumus Iudam cura pauperum hec fuisse locutum, sed prodit mentem illius testis uerax, qui ait: »Dixit autem hoc, non quia de egenis pertineret ad eum, sed quia fur erat, et loculos habens ea que mittebantur, portabat.« Non ergo tunc Iudas periit, quando pecunia corruptus Dominum prodidit, sed iam perditus Dominum sequebatur, qui loculos habens dominicos, ea que mittebantur,  portabat in ministerium pauperum, que etiam infideli mente furari solebat. uidens ergo Dominus cor illius cupiditatis iam sorde pullutum, preuidens peiori proditionis sorde polluendum, commisit eius fidei quidquid habebant in sacculis, eumque de his que uellet facere permisit, uelut collati honoris uel habite memoria pecunie mentem ab ipsius uenditione reuocaret. uerum quia auarus semper eget, neque unquam beneficiorum per fidem meminit impius, a furto pecunie quam portabat, peruenit ad traditionem Domini, qui pecuniam sibi seruandam commendabat.

»Dixit ergo iehsu: Sine illam, ut in die sepulture mee seruet illud.« Quasi innocenter interroganti Iude Dominus simpliciter et mansuete, quo ministerium  Marie pertineret exposuit: quia ipse uidelicet moriturus, et ad sepeliendum aromatibus esset ungendus: ideoque Marie, cui ad unctionem mortui corporis eius, quamuis multum desideranti peruenire non liceret, donatum sit adhuc uiuenti impendere obsequium, quod post mortem celeri preuenta resurrectione nequiret. Unde bene Marcus Dominum de illa dixisse testatur: »Quo habuit hec fecit, preuenit ungere corpus meum in sepulturam .« Quod est aperte dicere: Quia corpus meum iam defuncti tangere non potuit, solum quod potuit fecit, preuenit uiuum adhuc funerandi officio donare.

»Pauperes enim semper habetis uobiscum, me  autem non semper habebitis.« Et hic magne moderamine patientie, Dominus non Iudam arguit auaritie, et non pauperum gratia de pecunia loqui: sed ex ratione demonstrat, non esse culpandos eos qui ei inter homines conuersanti de facultatibus suis ministrarent, cum tam paruo tempore ipse apud Ecclesiam corporaliter mansurus, pauperes autem quibus elemosyna fieri posset, in ea semper essent habendi.

»Cognouit ergo turba multa ex Iudeis, quia illic est et uenerunt non propter Iesum tantum, sed ut Lazarum uiderent, quem suscitauit a mortuis.« Curiositas hos, et non caritas duxit ad Iesum. Sed nos uersa uice, fratres karissimi, si cognoscimus ubi iehsu est, ubi mansionem facit, ubi Bethaniam, id  est domum anime obedientis, in qua habitet inuenit, ueniamus illuc contemplatione, non propter hominem tantum, quem a morte anime suscitatum spiritaliter uiuere donauit, sed ut bonam hominis uitam imitando per hoc ad uisionem Iesu pertingere mereamur. Quia pro certo cognouimus ubi iehsu est, resurrexit enim post mortem, et ascendit in celum, ibi habet mansionem perpetuam, ipsa est ciuitas uera, Bethania scilicet celestis, quam nullus ualet, nisi obediens intrare.

»Cogitauerunt principes sacerdotum, ut et Lazarum interficerent, quia multi propter illum abibant ex Iudeis, et credebant in Iesum.« O ceca cecorum uersutia, occidere uelle suscitatum, quasi non possit suscitare occisum, qui poterat defunctum.  Et quidem utrumque posse docuit, et qui Lazarum defunctum, et semetipsum suscitauit occisum. Postquam Dominus quatriduanum mortuum suscitauit, stupentibus Iudeis, et aliis eorum uidendo credentibus, aliis in uidendo pereuntibus: et postquam discubuit in domo iehsu, recumbente quoque Lazaro, qui fuerat a mortuis suscitatus, post unguentum effusum super pedes eius, unde domus odore completa est, de quibus in superioribus, quantum potuimus tractauimus, nunc uidendum est, quid ante Domini passionem gestum esse constat. Dicit enim euangelista:

»In crastinum autem turba multa, que conuenerat ad diem festum, cum audisset quia iehsu uenit Hierosolymam, acceperunt ramos palmarum, et  processerunt obuiam ei, et clamabant: Osanna, benedictus qui uenit in nomine Domini, rex Isrel.« Rami palmarum laudes sunt significantes uictoriam, qua erat Dominus mortem moriendo superaturus, et tropheo crucis diabolum mortis principem triumphaturus. »Osanna, benedictus qui uenit in nomine Domini.« Notandum sane quod OSIA, uerbum Hebraicum, compositum est ex duobus corruptis et integro: salua namque siue saluiuifica apud Iudeos dicitur. NA uero interiectio deprecantis, quomodo apud Latinos interiectio est dolentis heu, et interiectio admirantis, pape. Denique in Psalmo, ubi septuaginta interpretes transtulerunt: »O Domine, saluum me fac ,« in Hebreo  scriptum est: Anna adonai osiana, quod interpres noster Hieronymus, diligentius elucidans, ita transtulit: »Obsecro, Domine, salua, obsecro.« Idem namque significat o per interiectionem obsecrantis, quod obsecro, Domine, per ipsum uerbum obsecrationis. Osanna itaque salua obsecro significat, consumpta littera uel uocali, que uerbum prius interminat, cum perfecte dicitur osi, per uirtutem littere uocalis aleph, a qua uerbum sequens incipit anna, quod metrici in uerbis scandendis synalephen uocant, quamuis illi scriptam litteram scandentes transiliant; in hoc autem uerbo osanna, iot littera nec saltem scribatur, sed sensu loquentium saluo, funditus intermittantur. »Benedictus qui uenit in nomine Domini, rex Isrel,« sic accipiendum est,  ut in nomine Patris intelligatur, quamuis possit habere intelligentiam, in nomine suo. Quia et ipse Dominus est, unde alibi scriptum est: »Pluit Dominus a Domino.« uerba eius melius nostrum dirigant intellectum, qui ait: »Ego ueni in nomine Patris mei, et non suscepistis me: alius ueniet in nomine suo, hunc suscipietis .« Humilitatis enim magister est Christus, qui humiliauit semetipsum, factus obidens obediens usque ad mortem, mortem autem crucis . Non itaque amittit Diuinitatem, quando nos docet humilitatem. In illa Patri est equalis, in hac nobis similis. Per hoc quod Patri equalis est, nos ut essemus creauit per quod nobis est similis, ne periremus redemit. Has enim laudes turba dicebat: »Osanna, benedictus qui  uenit in nomine Domini rex Isrel.« Quam uocem mentis inuidentia principes Iudeorum perpeti non poterant, quando regem suum Christum tanta multitudo clamabat. Sed quid fuit Domino, regem esse Isrel? quid magnum fuit, regem seculorum regem fieri hominum? Non enim rex Isrel Christus, ad exigendum tributum, uel ferro exercitum armando, hostesque debellando: sed rex Isrel, qui mentem regat, qui in eternum consulat, qui in regnum celorum credentes, sperantes, amantesque perducat. Dei ergo Filius, equalis Patri, uerbum per quod facta sunt omnia, quod rex esse uoluit Isrel, dignatio est, non promotio: miserationis indicium est, non potestatis augmentum. Qui enim appellatus est rex Iudeorum, in celis est Dominus angelorum.


»Et inuenit iehsu asellum, et sedit super eum.« Hic breuiter dictum est. Nam quemadmodum sit factum, apud alios euangelistas plenissime legitur. Adhibetur autem huic facto propheticum testimonium, ut appareret, quod maligni principes Iudeorum eum non intelligebant, in quo implebantur que legebant. Inuenit ergo iehsu asellum, et sedit super eum

»Sicut scriptum est: Noli timere, filia Sion, ecce rex tuus uenit tibi, sedens super pullum asine.« Hec filia Sion, cui diuinitus ista dicuntur, in illis erat ouibus, que uocem pastoris audiebant: in illa erat multitudine, que Dominum uenientem tanta deuotione laudabat, tanto agmine deducebat. Dictum  est, »Noli timere:« illum agnosce, qui a te laudatur, et noli trepidare cum loquitur, quia ille sanguis fundetur, per quem tuum delictum deleatur, et uita redimatur. Sedet super pullum asine, in quo nemo sederat : intelligitur populus gentium, qui legem Domini non acceperat. Super asinam uero sedet, quia utrumque iumentum Domino adductum est, plebem eam significans, que ueniebat ex populo Isrel, non indomitam esse, sed que presepe Domini agnouit.

»Hec non cognouerunt discipuli eius primum, sed quando glorificatus est iehsu.« Id est quando uirtute sue resurrectionis ostendit, tunc recordati sunt quia hec sunt scripta de eo. Recolentes quippe  secundum Scripturam, que ante passionem siue in passione Domini completa sunt, ibi et hoc inuenerunt, ut secundum eloquia prophetarum in pullo asine sederet.

»Testimonium ergo perhibebat turba que erat cum eo quando Lazarum uocauit de monumento, et suscitauit eum a mortuis.« Propterea et obuiam uenit ei turba, quia audierunt eum hoc signum fecisse. Pharisei ergo dixerunt ad semetipsos: »uidetis quia nichil proficimus? Ecce mundus totus post eum abiit .« Turba turbauit turbam. Quid autem inuides, ceca turba, quia post eum uadit mundus, per quem factus est mundus?

»Erant autem gentiles quidam ex iis qui ascenderant ut adorarent in die festo. Hi ergo accesserunt  ad Philippum, qui erat a Bethsaida Galilee, et rogabant eum dicentes: Domine, uolumus Iesum uidere. uenit Philippus et dicit Andree. Andreas rursum, et Philippus dicebant Iesu.« uideamus quid Dominus ad ista responderit. Ecce uoluerunt eum Iudei occidere, gentiles uidere. Sed etiam illi ex Iudeis erant, qui clamabant: »Benedictus qui uenit in nomine Domini, rex Isrel.« Ecce, illi ex circumcisione, illi ex preputio, uelut parietes de diuerso uenientes, et in unam fidem Christi pacis osculo concurrentes. Audiamus igitur uocem lapidis angularis.

»iehsu autem, inquit, respondit eis, dicens: uenit hora ut clarificetur Filius hominis.« Hic quisquam forsitan putat ideo se dixisse glorificatum  quia gentiles eum uolebant uidere. Non ita est, sed uidebat ipsos gentiles post passionem et resurrectionem suam in omnibus gentibus credituros. Quia, sicut dicit Apostolus: »Cecitas ex parte in Isrel facta est, donec plenitudo gentium intraret .« Ex occasione igitur istorum gentilium, qui eum uidere cupiebant, annuntiat futuram plenitudinem gentium. Et promittit iamiamque adesse horam glorificationis sue, qua facta in celis, in eum gentes fuerant crediture. Unde predictum est: »Exaltare super celos, Deus, et super omnem terram gloria tua .« Hec est gentium plenitudo, de qua dicit Apostolus: »Cecitas ex parte in Isrel facta est, donec plenitudo gentium intraret.« Sed  altitudinem glorificationis oportuit ut precederet humilitas passionis, ideo secutus adiunxit:

»Amen, amen dico uobis, nisi granum frumenti cadens in terram mortuum fuerit, ipsum solum manet. Si autem mortuum fuerit, multum fructum affert.« Se autem dicebat ipsum granum esse mortificandum, et multiplicandum: mortificandum infidelitate Iudeorum, multiplicandum fide omnium populorum. Iam uero exhortans discipulos suos ad passionis sue sectandum uestigia, ait:

»Qui amat, inquit, animam suam, perdet eam.« Quod duobus modis intelligi potest: Qui amat, perdet, id est, si amas, perdes. Si uitam cupis tenere in Christo, noli timere mori pro Christo. Item alio modo: »Qui amat animam suam, perdet eam.« Noli  amare in hac uita, ne perdas in eterna uita. Hoc autem quod posterius dixi, magis habere uidetur euangelicus sensus. Sequitur: »Et qui odit animam suam in hoc mundo, in uitam eternam custodit eam.« Ergo quod supra dictum est, »qui amat,« subintelligitur, in hoc mundo, ipse utique perdet. Qui autem odit, utique in hoc mundo, in uitam eternam ipse custodit eam. Magna et mira sententia, quemadmodum homini sit in animam suam amor ut pereat, odium ne pereat. Si male amaueris, tunc odisti: si bene oderis, tunc amasti. Felices qui oderunt custodiendo, ne perdant amando. Hic anime nomine, uita presens designatur, uel etiam huius uite delectatio, que perdenda est, ut feliciter inuenias uoluntatem tuam in regno Dei, quam fortiter  uicisti in hoc seculo. Nam sancti martyres odio habuerunt hanc presentem uitam pro Christi nomine, dum magis uoluerunt hanc presentem uitam perdere, quam Christum negare, implentes quod sequitur:

»Si quis mihi ministrat, me sequatur.« Quid est, »me sequatur,« nisi me imitetur? »Christus enim pro nobis passus est,« ait apostolus Petrus, »relinquens nobis exemplum, ut sequamur uestigia eius .« Ecce quod dictum est, si quis mihi ministrat, me sequatur. Quo fructu? qua mercede? quo premio? »Et ubi ego sum, illic et minister meus erit.« Merces est amoris, et operis pretium quo ministratur, esse cum illo cui ministrat. Ubi enim bene erit sine illo? aut quomodo male esse  poterit cum illo? Audi euidentius: »Si quis mihi ministrauerit, honorificabit eum Pater meus.« Quo honore, nisi ut sit cum Filio eius? Quod enim superius ait: »Ubi ego sum, illic et minister meus erit,« hoc intelligitur exposuisse cum dicit: »Honorificabit eum Pater meus.« Nunquam maiorem honorem accipere poterit adoptatus, quam ut sit ubi est unicus, non equalis factus Diuinitati, sed conscius eternitati. Quid sit ministrare, cui operi tanta merces promittitur, considerandum est. Si quis mihi ministrat, me sequatur, hoc intelligi uoluit ac si diceret: Si quis me non sequitur, non mihi ministrat. Ministrat ergo Iesu Christo, qui non sua querit, sed que Iesu Christi. Hoc est enim, »me sequatur,« uias  meas ambulet, non suas, sicut alibi scriptum est: Qui se dicit in Christo manere, debet sicut ille ambulauit et ipse ambulare. Etiamsi porrigit esurienti panem, de misericordia facere debet, non de iactantia: non aliud ibi querere, nisi opus bonum, nesciente sinistra quid faciat dextra, id est ut alienetur intentio cupiditatis ab opere caritatis. Illi dicitur: Cum uni ex minimis meis fecisti, mihi fecisti. Nec ea tantum que pertinent ad misericordiam temporalem, sed omnia opera propter Christum faciens, tunc erunt bona, quoniam finis legis Christus ad iustitiam omni credenti. Credens, minister est Christi, usque ad illud opus magne caritatis, quod est animam suam ponere pro fratribus. Hoc est enim et pro Christo ponere, quia et hoc propter sua membra dicturus  est: Cum pro istis fecistis, pro me fecistis. De tali quippe hora Dominus etiam se ministrum facere et appellare dignatus est, ubi ait: Sicut non uenit ministrari Filius hominis, sed ministrare, et animam ponere pro multis . Hinc ergo est unusquisque minister Christi, unde est et minister Christus. Sic ministrantem Christo, honorificat Pater eius honore illo magno, ut sit cum Filio eius, nec unquam deficiat fides eius. Communiter uero de omnibus ait: »Si quis mihi ministrat.« Omnis enim quicunque hic bene in Christo ministrat, cum Christo mercedem accipiet. Unde unusquisque pro modulo suo ministrare debet Christo, bene uiuendo, eleemosynas faciendo, nomen doctrinamque eius, quibus potuerit, predicando. Qui uero bene uiuentes exhortatur,  ut permaneant in bene uiuendo, ministrat Christo. Qui uero humiliter admonenti se obedit, ministrat Christo. Et qui feliciter in hoc seculo ministrat Christo, feliciter in futuro, seculo regnabit cum Christo. Cum Dominus iehsu predixisset in grano sinapis passionem suam, et suos exhortaretur ministros, ut sequerentur eum, ad nostram rursum infirmitatem suum temperauit affectum, et ait:

»Nunc anima mea turbata est.« Unde, Domine Iesu, anima tua turbata est? Nunquid non ideo animam concepisti et hominem perfectum, ut in eo patereris? uideo, Domine, nostram infirmitatem in te transferre, et in te causam suscipere nostram. Ideo turbatus es, quia uoluisti, sicut natus fuisti. Nam paulo ante de eo dictum est, ubi Lazarum suscitauit, turbauit  semetipsum. Nam his uerbis, ab infirmitate nostra rapuit nos ad infirmitatem suam. uox est enim fortitudinis Domini, ubi ait: uenit hora ut clarificetur Filius hominis. uox est infirmitatis nostre, dum ait: »Nunc anima mea turbata est.« O Domine mediator, Deus supra nos, homo propter nos, agnosco misericordiam tuam. Nam quod tu tantus, tue caritatis uoluntate turbaris, multos in tuo corpore, qui sue infirmitatis necessitate turbantur, ne desperando pereant, consolaris. Audi ergo, o miles Christi, quid deinde subiungat, cum dixisset: »Nunc anima mea turbata est.«

»Et quid dicam?« inquit. »Pater, saluiuificame in hac hora. Sed propterea ueni ad horam hanc. Pater  clarifica tuum nomen.« Docuit te quid cogites, docuit quid dicas, quem inuoces, in quo speres, cuius uoluntatem certam atque diuinam tue uoluntati humane infirmeque proponas. Non ideo tibi uideatur ex alto diffidere, quia te uult ab initio proficere. Nam et tentari dignatus est a diabolo, a quo utique si nollet, non tentaretur: et ea respondit diabolo, que tu in tentationibus debeas respondere. Et ille quidem tentatus est, sed non periclitatus, ut doceret te in tentatione periclitantem tentatori respondere, et post tentatorem non ire, sed periculo tentationis exire. Sicut autem hic dicit: »Nunc anima mea turbata est,« ita etiam ibi dixit: »Tristis est anima mea usque ad mortem .« Et iterum: »Pater, si fieri potest, transeat a me calix  iste .« Hominis suscepit infirmitatem, ut doceat sic conturbatum et contristatum, quod sequitur dicere: »uerumtamen non quod ego uolo, sed quod tu uis, Pater .« Sic enim homo ab humanis in diuina erigitur, cum uoluntati humane uoluntas diuina proponitur. Quid est autem, »clarifica nomen tuum,« nisi in sua passione et resurrectione? Quid est ergo aliud, nisi ut Pater clarificet Filium suum, qui clarificat nomen suum etiam in similibus passionibus seruorum suorum? »uenit ergo uox de celo, dicens: Et clarificaui, et iterum clarificabo.« Et clarificaui antequam facerem mundum, et iterum clarificabo resurgentem a mortuis, et ascendentem in celum. Et aliter intelligi potest. Et clarificauit, cum de uirgine natus est, cum de celo indice stella  a magis adoratus est, cum a sanctis sancto Spiritu plenis agnitus est, cum descendente Spiritu in specie columbe declaratus, cum uoce de celo monstratus, cum in monte transfiguratus, cum miracula multa fecit, cum multos sanauit atque mundauit, cum de paucis panibus tantam multitudinem pauit, cum uentis et fluctibus imperauit, cum mortuos suscitauit. Et iterum clarificatus est, cum resurgeret a mortuis, cum mors ei ultra non dominabitur, cum exaltabitur super celos Deus, et super omnem terram gloria eius.

»Turba autem que stabat et audiebat, dicebat tonitruum factum esse. Alii autem dicebant: Angelus ei locutus est. Respondit iehsu et dixit: Non propter me uox hec uenit, sed propter uos.«  Hic ostendit ille uoce non sibi indicatum, quod idem iam sciebat, sed eis quibus indicari oportebat. Sicut autem illa uox, non propter eum, sed propter illos in Diuinitate facta est, sic anima eius, non propter eum, sed propter alios uoluntate turbata est.

»Nunc iudicium est mundi.« Non enim de futuro iudicio hoc dictum esse putamus, quod in fine mundi futurum est: ubi boni et mali separabuntur eterna diuisione, sed de iudicio quod quotidie in sancta Dei Ecclesia solet esse. Possidebat ergo diabolus genus humanum, et reos suppliciorum tenebat chirographo peccatorum, dominabatur in cordibus infidelium ad creaturam colendam, deserto Creatore, deceptos captiuosque trahebat. Per Christi autem  fidem, que morte eius et resurrectione firmata est, per eius sanguinem, qui in remissione fusus est peccatorum, millia credentium a dominatu diaboli liberantur, Christi corpore copulantur, et sub tanto capite uno eius spiritu fidelia membra eius uegetabantur. Hoc uocabat iudicium, hanc discretionem, et a suis redemptis diaboli expulsionem. Denique attende quid dicat, quasi quereremus quid esset quod ait, »Nunc iudicium est mundi,« secutus exposuit, ait enim:

»Nunc princeps huius mundi eiicietur foras.« Audiuimus quale dixerit esse iudicium. Non ergo illud quod in fine uenturum est, ubi uiui et mortui iudicandi sunt, aliis ad sinistram, aliis ad dexteram separatis: sed iudicium, quo princeps huius mundi  eiicietur foras. Quomodo ergo intus erat, quod eum dixit eiiciendum foras? »Nunc, inquit, princeps mundi eiicietur foras.« Hoc intelligendum quod nunc fit, non tantum quod post futurum esset in nouissimo die. Preuidebat ergo Dominus, quod sciebat post passionem et glorificationem suam per uniuersum mundum multos populos credituros, in quorum cordibus diabolus intus erat, cui quando ex fide renuntiant, eiicietur foras. Sed dicet aliquis: Nunquid de cordibus patriarcharum et prophetarum ueterumque iustorum non est eiectus foras? Plane: ergo quomodo dictum est nunc, eiicietur foras? quomodo putamus, nisi quia tunc quod in hominibus paucissimis factum est, nunc in multis magnisque populis iam mox futurum esse predictum est? Spiritus  autem nondum erat datus, quia iehsu nondum erat glorificatus, potest similem habere questionem, et similem solutionem. Non enim sine Spiritu sancto futura prenuntiauerunt prophete, aut non etiam Dominum infantem in Spiritu sancto Simeon senex, et Anna uidua cognouerunt, et Zacarias, et Elizabeth, qui de illo nondum nato, sed iam concepto tanta per Spiritum sanctum predixerunt: sed Spiritus nondum erat datus, id est illa abundantia gratie spiritalis, qua congregati linguis omnium loquerentur, ac sic in linguis omnium gentium futura prenuntiaretur Ecclesia, qua gratia spiritali populi congregarentur, qua longe lateque peccata dimitterentur, et millia millium Deo reconciliarentur. Quid est ergo, ait quispiam quia diabolus de credentium cordibus  eiicitur foras? iam fidelium neminem tentat? Imo uero tentare non cessat, sed aliud est intrinsecus regnare, aliud forinsecus oppugnare, aliud est uulnerare, aliud occidere. Sed si uulnerat, est qui sanet. Quia sicut pugnantibus dictum est , »Hec scribo uobis, ut non peccetis,« ita qui uulnerantur, quod sequitur audiunt: »Et si peccaueritis, aduocatum habemus apud Patrem Iesum Christum iustum; ipse est propitiatio peccatorum nostrorum.« Quid enim oramus cum dicimus : »Debita nostra nobis dimitte,« nisi ut uulnera nostra sanentur? Et quid aliud petimus, cum dicimus : »Et ne nos inducas in tentationem,« nisi ut ille qui insidiatur, uel certe exstrinsecus nulla  erumpat ex parte, nulla nos fraude decipiat, nullis nos subuertat machinis, quando non tenet locum cordis, unde fide eiectus est foras? Sed »nisi Dominus custodierit ciuitatem, in uanum uigilat qui custodit eam .« Nolite ergo de uobis ipsis presumere, si non uultis foras eiectum diabolum intro iterum reuocare. Absit autem ut diabolum mundi principem ita dictum existimemus, ut eum celo et terre dominari posse credamus. Sed mundus appellatur in malis hominibus, qui toto terrarum orbe diffusi sunt, sicut appellatur domus ab his a quibus habitatur. Secundum quod dicimus, bona domus est, uel mala domus est, non quando reprehendimus siue laudamus edificium parietum atque tectorum, sed quando mores uel bonorum hominum  uel malorum: sic ergo dictum est, princeps huius mundi, id est, princeps malorum hominum, qui habitant in mundo. Appellatur etiam mundus in bonis, qui similiter toto orbe terrarum diffusi sunt. Inde dicit Apostolus, »Deus erat in Christo, mundum reconcilians sibi :« hi sunt, ex quorum cordibus princeps mundi eiicitur foras. Cum ergo dixisset: »Nunc princeps huius mundi eiicietur foras,« adiunxit continuo:

»Et ego si exaltatus fuero a terra, omnia traham post me.« Que omnia trahit, nisi ex quibus diabolus eiicitur foras? Non autem dixit omnes, sed omnia. Non enim omnium est fides. Non itaque hoc ad uniuersitatem hominum retulit, sed ad creature integritatem, id est, spiritum et animam et corpus:  ad illud scilicet, quod intelligimus, et illud quod uiuimus, et illud quod uisibiles et corruptibiles sumus. Quod enim dixit: Capillus capitis uestri non peribit, omnia trahit post se. Aut, si omnia ipsi homines intelligendi sunt, omnia predestinata ad salutem possumus dicere, ex quibus omnibus ait nichil esse periturum, cum supra de suis ouibus loqueretur: aut certe, omnia hominum genera, siue in linguis omnibus, siue in etatibus omnibus, siue in gradibus honorum omnium, siue in diuersitatibus ingeniorum omnibus, siue in artium licitarum omnium, et utilium professionibus omnibus: et quidquid aliud dici potest, secundum innumerabiles differentias, quibus inter se per sola peccata homines distant, ab excelsissimis usque ad humillimos,  a rege usque ad mendicum. »Omnia,« inquit, »traham post me,« ut sim caput eorum, et illi membra mea. »Sed si exaltatus,« inquit, »fuero a terra,« hoc est, cum exaltatus fuero. Non enim dubitat futurum esse quod uenit implere. Hoc refertur ad illud quod superius ait: »Si autem mortuum fuerit granum frumenti, multum fructum affert.« Nam exaltationem suam quid aliud dixit, quam in cruce passionem? Quod et ipse euangelista non tacuit; subiunxit enim et ait:

»Hoc autem dicebat, significans qua morte esset moriturus. Respondit ei turba: Nos audiuimus ex lege, quia Christus manet in eternum. Quomodo tu dicis, Oportet exaltari Filium hominis? Quis  est iste filius hominis?« Memoriter tenuerunt quod Dominus dicebat assidue filium hominis se esse. Nam hoc loco non ait, si exaltatus fuerit a terra filius hominis, sed sicut superius dixerat, quando nuntiati sunt gentiles illi qui eum uidere cupiebant: »uenit hora, ut clarificetur Filius hominis.« Hoc itaque isti animo retinentes, et quod nunc ait, »Cum exaltatus fuero a terra,« mortem crucis intelligentes, quesierunt ab illo, et dixerunt: »Nos audiuimus ex lege, quia Christus manet in eternum. Quomodo tu dicis, Oportet exaltari Filium hominis?« Si enim Christus est, inquiunt, manet in eternum: si manet in eternum, quomodo exaltabitur a terra, id est quomodo crucis passione morietur? Hoc enim eum dixisse intelligebant, quod facere  cogitabant. Non ergo eis uerborum istorum obscuritatem aperuit infusa sapientia, sed stimulata conscientia.

»Dixit ergo eis iehsu: Adhuc modicum lumen in uobis est.« Hinc est quod intelligitis, quod Christus manet in eternum. »Ergo ambulate dum lucem habetis, ut non tenebre uos comprehendant.« Ambulate, accedite, totum intelligite, et moriturum Christum, et uicturum in eternum, et sanguinem fusurum, quo redimat, et ascensurum in sublimia, quo perducat. Tenebre autem non comprehendant, si eo modo credideritis Christi eternitatem, ut non negetis in eo mortis humilitatem. »Et qui ambulat in tenebris, nescit quo uadat,« sed potest offendere in lapidem offensionis et petram  scandali, que fuit Dominus cecis Iudeis, sicut credentibus lapis, quem reprobauerunt edificantes, factus est in caput anguli. Hinc dedignati sunt credere in Christum, quia eorum impietas contempsit mortuum, irrisit occisum, et ipse erat mors grani multiplicandi, et exaltatio trahentis post se omnia.

»Dum lucem habetis, credite in lucem, ut filii lucis sitis.« Cum aliquid ueri auditum habetis, credite in ueritatem, ut renascamini in ueritate. »Hec locutus est iehsu, et abiit et abscondit se ab eis.«



HOMILIA LXuI. FERIA TERTIA PALMARUM. Passio Domini nostri Iesu Christi secundum Marcum.

 . »In illo tempore, erat Pascha et Azyma post biduum,« et reliqua. Pascha autem, quod Hebraice dicitur phase, non a passione, ut plerique arbitrantur, sed a transitu nominatur, eo quod exterminator uidens sanguinem in foribus Isrelitarum, pertransierit, nec percusserit eos. uel ipse Dominus prebens auxilium populo suo, desuper ambulauerit, cuius sacramentum uocabuli sublimius exponens euangelista Ioannes ait: »Ante diem festum Pasche sciens iehsu quia uenit hora eius, ut transeat ex hoc mundo ad Patrem.« Ubi manifeste declarat, ideo solemnitatis huius diem per legem mystice transitum esse uocatum, quod agnus Dei, qui peccata mundi tolleret, in eo de hoc mundo, siue ipse  transiturus, siue nos salubri transitu quasi de Aegyptia esset seruitute ducturus. Hoc sane  inter Pascha et Azyma distat, quod Pascha ipse solus dies appellatur in quo agnus occidebatur ad uesperam, hoc est, quartadecima luna primi mensis. Quintadecima autem luna, quando egressus est de Aegypto, succedebat festiuitas Azymorum, que septem diebus, id est usque ad uigesimum diem eiusdem mensis ad uesperam, est statuta solemnitas. uerum euangeliste indifferenter, et diem Azymorum pro Pascha, et pro diebus Azymorum Pascha ponere solent. Dicit enim Marcus: »Erat autem Pascha et Azyma post biduum .« Dicit Lucas: »Dies festus Azymorum, qui dicitur Pascha .« Item Ioannes,  cum proximo die, id est quintadecima luna res ageretur, ait: »Et ipsi non introierunt in pretorium, ut non contaminarentur, sed ut manducarent pascha .« Quod ideo fecere, quia et Pasche dies in azymis panibus est celebrari preceptus, et nos quasi Pascha perpetuum facientes, semper ex hoc mundo transire precipimur. Uno quippe die agno immolato ad uesperam, septem ex ordine dies sequuntur Azymorum, quia Christus iehsu semel pro nobis in plenitudine temporum passus in carne, per totum nobis huius seculi tempus, quod septem diebus agitur, in azymis sinceritatis et ueritatis precepit esse uiuendum, omnique semper nisu nos desideria terrena, quasi Aegypti retinacula fugere, et uelut a mundana conuersatione secreta solitudine  iter admonet subire uirtutum.

»Et querebant summi sacerdotes et scribe quomodo Iesum dolo tenerent, et occiderent. Dicebant autem: Non in die festo, ne forte tumultus fieret in populo.« Qui debuerant Pascha uicino parare uictimas, leuigare templi parietes, pauimenta uerrere, uasa mundare, et secundum ritum legis purificari, ut esu agni digni fierent, congregantur, ineuntes consilium quomodo occidant Dominum, non timentes seditionem, ut simplex sermo demonstrat, sed cauentes ne auxilio populi de suis manibus tolleretur.

»Et cum esset Bethanie in domo Simonis leprosi, et recumberet.« Passurus pro omni populo, et uniuersas nationes suo sanguine redempturus, moratur  in Bethania, domo obedientie, que quondam fuit Simonis leprosi, non quod leprosus illo tempore permaneret, sed quia, antea leprosus, postea a Saluatore mundatus est, nomine pristino permanente, ut uirtus curantis appareat. Nam in catalogo apostolorum cum pristino uitio et officio Mattheus publicanus appellatur, qui certe publicanus esse desierat. Quidam Simonem leprosum uolunt intelligere partem populi qui crediderat Domino, et ab eo curata sit. Simon quoque ipse obediens dicitur. »uenit mulier habens alabastrum unguenti nardi spicati pretiosi, et, fracto alabastro, effudit super caput eius.« Mulier ista Maria erat Magdalene, soror Lazari, quem suscitauit iehsu a mortuis, ut  Ioannes aperte commemorat, qui etiam hoc factum ante sex dies Pasche testatur, pridie quam asino sedens cum palmis et laude turbarum Hierosolymam ueniret. Ipsa est autem, non alia, que quondam  peccatrix, ad hoc ueniens pedes Domini lacrymis penitentie rigauit, et unguento confessionis liniuit. Et quia multum dilexit, multorum ueniam peccatorum a pio iudice promeruit. Nunc uero iustificata, et familiaris effecta Domino, non tantum pedes eius, ut idem Ioannes narrat, uerum eius caput  oleo sancto perfudit. Est autem alabastrum genus marmoris candidi, uariis coloribus intertincti, quod ad uasa unguentaria cauare solent, eo quod optime seruari ea incorrupta dicantur. Nascitur circa Thebas Aegyptias  et Damascum Syrie ceteris candidius, probatissimum uero in India. Nardus uero est frutex aromatica, graui  et crassa radice, sed breui ac nigra fragilique, quamuis pingui, sic redolente, ut cypressus, aspero sapore, folio paruo densoque, cuius cacumina in aristas se spargunt: ideoque gemina dote pigmentarii nardi spicas ac folia celebrant. Et hoc est quod Marcus ait, unguenti nardi spicati pretiosi. Quia uidelicet unguentum illud, quod attulit Maria Domino, non solum de radice confectum nardi, uerum etiam quo pretiosius esset, spicarum quoque et foliorum eius adiectione, odoris ac uirtutis illius erat accumulata gratia. Ferunt autem de nardo physiologi, quia principalis sit in unguentis, unde merito unctioni capitis et pedum  Domini oblata est. Sunt quidem multa eius genera, sed in omnibus herbe prebent indicium, quod pretiosus est. Mystice autem deuotio hec Marie Domino ministrantis, fidem ac pietatem designat Ecclesie sancte, que loquitur in cantico amoris, dicens: »Dum esset rex in accubitu suo, nardus mea dedit odorem suum .« Que nimirum uerba et semel iuxta litteram Marie manibus compleuit, et quotidie in omnibus suis membris spiritaliter implere non desinit, que toto diffusa orbe gloriantur et dicunt: »Deo autem gratias, qui semper triumphat nos in Christo Iesu, et odorem notitie sue per nos manifestat in omni loco, quia Christi bonus odor sumus Deo in omni loco .« Quicunque potentiam diuine uirtutis eius, que illi una cum Patre est, digna reuerentia  confitetur, laudat et predicat, caput profecto illius unguento perfundit pretioso. Cum uero assumpte mysteria humanitatis eque digna reuerentia suscipit, in pedes utique Domini unguentum nardi pisticum, id est, fidele uerbum perfundit, quia illam eius naturam, qua terram contingere, hoc est, inter homines conuersari dignatus est, pia predicatione commendat ac deuotis ueneratur obsequiis.

»Erant autem quidem indigne ferentes intra semetipsos, et dicentes: Ut quid perditio ista unguenti facta est? Poterat enim istud uenundari unguentum plusquam trecentis denariis, et dari pauperibus.« Marcus hec quomodo et Mattheus synecdochicos loquitur, pluralem uidelicet numerum  pro singulari ponens. Nam Ioannes distinctius loquens, Iudam hec locutum esse testatur, et hoc gratia cupiditatis, eo quod fur esset, et loculos habens, ea que mittebantur portaret. Potest autem intelligi quod et alii discipuli, aut senserint hoc, aut dixerint, aut eis Iuda dicente persuasum sit, atque omnium uoluntatem Mattheus, Marcus etiam uerbis expresserint, sed Iudas propterea dixerit, quia furerat, ceteri uero propter pauperum curam. Ioannem autem de solo illo ideo commemorasse uoluisse, cuius ex hac occasione furandi consuetudinem credidit intimandam. Quod uero subditur: »Et fremebant in eam,« nequaquam de bonis ac diligentibus Christum apostolis dictum crediderim, sed de illo potius sub numero plurali, qui nec Domino et discipulis eius fideliter  adhesisse, neque pauperum curam habere probatus est.

»iehsu autem dixit: Sinite eam. Quid illi molesti estis? Bonum opus operata est in me. Semper enim pauperes habebitis uobiscum, et cum uolueritis, potestis illis benefacere: me autem non semper habebitis.« Alia hic oritur questio, quare iehsu post resurrectionem dixerit ad discipulos: »Ecce ego uobiscum sum omnibus diebus, usque ad consummationem seculi ,« et nunc loquitur: »Me autem non semper habebitis.« Sed mihi uidetur de presentia corporali in hoc loco dicere, quia nequaquam cum eis ita futurus sit post resurrectionem, quomodo nunc in omni conuictu et familiaritate. Cuius rei Apostolus memor,  ait: »Et si nouerimus Iesum Christum secundum carnem, sed nunc iam non nouimus eum .«

»Quod habuit hec, fecit: preuenit ungere corpus meum in sepulturam.« Quod uos putatis perditionem unguenti, officium sepulture est. Nec mirum, si mihi bonum odorem sue fidei dederit, cum ego pro ea fusurus sim sanguinem meum.

»Amen dico uobis, ubicunque predicatum fuerit istud Euangelium in uniuerso mundo, et quod fecit hec, narrabitur in memoriam eius.« Attende notitiam futurorum, quod passurus post dies paucos, sciat Euangelium suum toto orbe celebrandum. Notandum autem, quia, sicut Maria gloriam adepta est  toto orbe, quocunque Ecclesia sancta diffusa est, de obsequio quod Domino pie deuotionis exhibuit: ita, e contrario, ille qui obsequio eius detrahere temeraria lingua non timuit, perfidie nota longe lateque infamatus, et Deo simul atque hominibus merito factus est exosus. Sed Dominus bonum laude digna remunerans, futuras impii contumelias tacendo preteriit.

»Et Iudas Scariotis unus ex duodecim, abiit ad summos sacerdotes, ut proderet eum illis.« Infelix Iudas, quod ex effusione unguenti se fecisse credebat, uult magistri pretio compensare. Nec certe iam postulat summam, ut saltem lucrosa uideretur priditio, sed quasi uile tradens mancipium, in potestate  eminentium posuit, quantum uellent dare. Quod autem dixit: »Abiit ad summos sacerdotes, ut proderet eum illis,« ostendit eum non a principibus inuitatum, non ulla necessitate constrictum, sponte propria scelerate mentis iniisse consilium.

»Qui audientes, gauisi sunt, et promiserunt ei pecuniam se daturos. Et querebat quomodo illum opportune traderet.« Multi hodie de scelere, quo Dominum ac magistrum Deumque suum pecunia uendiderit, uelut immane et nefarium scelus exhorrent, nec tamen cauent. Nam cum pro muneribus falsum contra quemlibet testimonium dicunt, profecto quia ueritatem pro pecunia negant, Deum pecunia uendunt. Ipse enim dixit: »Ego sum ueritas .« Cum societatem fraternitatis aliqua  discordie peste commaculant, Dominum produnt, quia Deus caritas est. Qui ergo ueritatis et caritatis iura spernunt, Deum utique, qui est caritas et ueritas, produnt, maxime cum non infirmitate uel ignorantia peccant, sed in similitudine Iude querunt opportunitatem, qualiter arbitris absentibus mendacio ueritatem, uirtutem crimine mutent.

»Et primo die Azymorum quando pascha immolabant, dicunt ei discipuli: Quo uis eamus et paremus tibi comedere pascha?« Primum diem Azymorum quartumdecimum primi mensis appellat, quando fermento abiecto immolare, id est agnum occidere, solebant ad uesperam. Quod exponens Apostolus, ait: »Etenim pascha nostrum immolatus est Christus .« Qui licet die sequenti, hoc  est, quintadecima sit luna crucifixus, hac tamen nocte qua agnus immolabatur, et carnis sanguinisque suis discipulis tradidit mysteria celebranda, et a Iudeis tentus ac ligatus, ipsius immolationis, hoc est, passionis sue sacrauit exordium.

»Et mittit duos ex discipulis suis et dicit eis: Ite in ciuitatem, et occurret uobis homo lagenam aque baiulans.« Indicium quidem prescie diuinitatis est, quod cum discipulis loquens, quod alibi futurum sit, nouit. Pulchre autem paraturis pascha discipulis, lagenam homo, siue  amphoram aque baiulans occurrit, ut ostendatur huius paschale mysterium pro oblatione perfecta mundi totius esse celebrandum. Aqua quippe lauacrum gratie, lagena fragilitatem eorum designat,  per quos eadem erat gratia mundo ministranda. Unde aiunt: »Habemus autem thesaurum istum in uasis fictilibus .« Parant ergo pascha discipuli, ubi aqua infertur lagena, ut adesse tempus insinuent, quo cultoribus ueris pasche typicus de limine ac postibus cruor offeratur, et ad tollenda mundi crimina uiuifici fontis baptisma compleretur.

»Sequimini eum, et quocunque introierit, dicite domino domus, quia magister dicit: Ubi est diuersorium, ubi est refectio mea, ubi pascha cum discipulis meis manducem?« Consulte siue aque baiuli, seu domini domus sunt pretermissa uocabula. ut omnibus uerum pascha celebrare uolentibus, hoc est, Christi sacramentis imbui, eumque sue mentis  hospitio suscipere querentibus facultas danda signetur.

»Et ipse uobis demonstrabit cenaculum grandem stratum, et ibi parate nobis.« Cenaculum magnum lex spiritualis est, que de angustiis littere egrediens, in sublimi loco recipit Saluatorem. Nam qui adhuc occidentem litteram seruauerit, quid aliud magnum quam pecus intellexerit? Iste nimirum minus pascha facit, quia maiestatem spiritus in uerbis Dei comprehendere necdum didicit. At qui aque baiulum, hoc est, gratie preconem in domum fuerit Ecclesie consecutus, hic per Christum illustrantem super faciem littere transcendendo in alto mentis solario Christo refectionem parat: quia cuncta uel pasche sacramenta, uel cetera legis decreta, eius esse sacramenta cognoscit.

 »uespere autem facto, uenit cum duodecim. Et discumbentibus eis et manducantibus, ait iehsu: Amen dico uobis, quia unus ex uobis me tradet, qui manducat mecum.« Qui de passione sua predixerat, et de proditore predicit, dans locum penitentie, ut cum intellexisset sciri cogitationes suas, et occulta consilia, peniteret eum facti sui: et tamen non designat specialiter, ne manifeste coargutus, impudentior fieret. Mittit crimen in numerum, ut agat conscius penitentiam.

»At illi ceperunt contristari, et dicere ei singulatim: Nunquid ego?« Et certe nouerant undecim discipuli quia nil tale contra Dominum cogitarent, sed plus credunt magistro quam sibi: et timentes  fragilitatem suam, tristes interrogant de peccato, cuius conscientiam non habebant.

»Qui ait illis: Unus ex duodecim, qui intingit mecum manum in catino.« O mira Domini patientia! prius dixerat: Unus ex uobis me tradet, perseuerat traditor in malo, manifestius arguit, et tamen nomen proprie non designat Iudas, ceteris contristatis, et retrahentibus manum, et interdicentibus cibos ori suo, temeritate et impudentia, qua proditurus erat, etiam manum cum magistro mittit in catinum, ut audacia bonam conscientiam mentiretur.

»Et filius quidem hominis uadit, sicut scriptum est de illo. ue autem homini illi per quem filius hominis tradetur.« Nec primo nec secundo correptus,  a proditione retrahit pedem, sed patientia Domini nutrit impudentiam suam, et thesaurizat sibi iram in die ire. Penam predicit, ut quem pudor non uicerat, corrigant denuntiata supplicia. Sed et hodie et quoque in sempiternum, ue illi homini qui ad mensam Domini malignus accedit, qui precordiis aliquo scelere pollutis, mysteriorum Christi oblationibus sacrosanctis participare non metuit. Et ille enim in exemplum Iude Filium hominis tradit, non quidem Iudeis peccatoribus, sed tamen peccatoribus membris, uidelicet suis, quibus illud inestimabile et inuiolabile Domini corporis ac sanguinis sacramentum temerare presumit. Ille Dominum uendit, qui, eius timore atque amore neglecto, terrena  pro illo et caduca, imo etiam criminosa diligere et curare conuincitur. »Bonum erat ei, si non esset natus homo ille.« Non ideo putandus est ante fuisse quam nasceretur, quia nulli possit esse bene, nisi ei qui fuerit. Sed simpliciter dictum est, multo melius esse non subsistere, quam male subsistere.

»Et manducantibus illis, accepit iehsu panem, et benedixit, ac fregit, et dedit eis, et ait: Sumite, hoc est corpus meum.« Finitis Pasche ueteris solemniis, que in commemoratione antique de Aegypto liberationis populi Dei agebant, transiit ad nouum, quod in sue redemptionis memoriam ecclesiam frequentare uolebat, ut uidelicet pro carne agni, sui corporis sanguinisque sacramentum substitueret, ipsumque sese esse monstraret, cui »iurauit Dominus et non penitebit eum: Tu es sacerdos in eternum  secundum ordinem Melchisedec .« Frangit autem ipse panem quem discipulis porrigit, ut ostendat corporis sui fractionem, non absque sua sponte ac procuratione uenturam, sed sicut alibi dicit potestatem se habere ponendi animam suam, et potestatem se habere iterum sumendi eam . Quem uidelicet panem certi quoque gratia sacramenti, priusquam frangeret, benedixit: quia naturam humanam, quam passurus assumpsit, ipse una cum Patre et Spiritu sancto gratia diuine uirtutis impleuit. Benedixit panem ac fregit, quia hominem assumptum ita morti subdere dignatus est, ut ei diuine immortalitatis ueraciter inesse potentiam demonstraret, ideoque uelocius eum a morte resuscitandum  esse doceret.

»Et accepto calice, gratias agens, dedit eis. Et biberunt ex illo omnes.« Cum appropinquaret passioni, etiam accepto pane gratias egisse perhibetur. Gratias itaque agit, qui flagella aliene iniquitatis suscipit. Et qui nichil dignum percussione exhibuit, humiliter in passione benedicit: ut hinc uidelicet ostendat quid unusquisque in flagello culpe facere debeat, si ipse equanimiter flagella culpe portat aliene. Ut hinc etiam ostendat, quid in correptione faciat subditus, si in flagello positus, Patri gratias agit equalis.

»Et ait illis: Hic est sanguis meus Noui Testamenti, qui pro multis effundetur.« Quia panis corpus confirmat, uinum uero sanguinem operatur  in carne, hic ad corpus Christi mystice, illud refertur ad sanguinem. uerum quia et nos in Christo, et in nobis Christum manere oportet, uinum Dominici sanguinis aqua miscetur; attestante enim Ioanne, aque populi sunt. Et neque aquam solam, neque solum uinum, sicut granum frumenti solum sine aque admistione et confectione in panem cuiquam licet offerre: ne talis uidelicet oblatio, quasi caput a membris secernendum esse significet, et uel Christum sine nostre redemptionis amore pati potuisse, uel nos sine illius passione saluari ac Patri offerri posse contingat. Quod autem dicit: »Hic est sanguis meus Noui Testamenti,« ad distinctionem respicit ueteris Testamenti, quod hircorum et uitulorum est  sanguine dedicatum, dicente inter aspergendum legislatore: Hic sanguis Testamenti, quod mandauit ad uos Deus. Necesse est enim exemplaria quidem eorum his mundari, ipsa autem celestia melioribus hostiis quam istis, iuxta quod Apostolus per totam ad Hebreos Epistolam, inter legem distinguens et Euangelium, pulcherrima expositione et plenaria ratione demonstrat.

»Amen amen dico uobis, quia iam non bibam de genimine uitis usque in diem illum, cum illud bibam nouum in regno Dei.« uitem siue uineam Domini appellatam esse Synagogam et omnis Scriptura sparsim, apertius tamen testatur Isaias in cantico de illa cantato: »uinea, inquiens, Domini Sabaoth, domus Isrel est .« De qua nimirum uinea  Dominus multo tempore fructum habebat, quamuis pluribus ramis in amaritudinem uitis aliene conuersis. Quidam tamen, et si multis de illa plebe exorbitantibus, a recto fidei itinere non defuere; plurimi toto legis tempore fuere, quorum piis cogitationibus summisque uirtutibus delectaretur Deus. uerum passo in carne Domino, ac resurgente a mortuis, tempus fuit, ut illa legalis ac figuralis obseruatio cessaret, atque ea que secundum litteram gerebantur, in spiritualem translata sensum, melius in Nouo Testamento, iuuante sancti Spiritus gratia, tenerentur. Iturus ergo ad passionem Dominus, ait: »Iam non bibam de genimine uitis usque ad diem illum, cum illud bibam nouum in regno Dei.« Ac si aperte dicat: Non ultra carnalibus Synagoge ceremoniis  delectabor, in quibus etiam ista paschalis Agni sacra locum tenuere primum. Aderit enim tempus mee resurrectionis, aderit dies ille, cum ipse in regno Dei positus, id est gloria uite immortalis sublimatus, de salute eiusdem populi fonte gratie spiritualis generati, nouo uobiscum gaudio perfundar.

»Et, hymno dicto, exierunt in montem Oliuarum.« Hoc est quod in Psalmo legimus. »Edent pauperes, et saturabuntur, et laudabunt Dominum, qui requirunt eum .« Potest etiam hymnus ille intelligi, quem Dominus secundum Ioannem Patri gratias agens decantabat, in quo et pro seipso, et pro discipulis, et pro eis qui per uerbum eorum credituri erant, et eleuatis sursum oculis precabatur. Et pulchre discipulos sacramentis sui corporis ac  sanguinis imbutos, et hymno pie intercessionis Patri cumulatos, in montem educit Oliuarum, ut typice designetur, nos per acceptionem sacramentorum suorum, perque opem sue intercessionis, ad altiora uirtutum dona, carismata sancti Spiritus, quibus in corde perungamur, conscendere debere.

»Et ait illis iehsu: Omnes scandalizabimini in me in ista nocte.« Predicit que passuri sunt, ut cum passi fuerint, non desperent salutem, sed agentes penitentiam liberentur. Et signanter addidit, in nocte ista scandalizabimini, quia quomodo qui inebriantur, nocte inebriantur, sic et qui scandalum patiuntur, in tenebris et in nocte sustinent. Nos uero  dicamus: »Nox precessit, dies autem appropinquauit .« Quia scriptum est: »Percutiam pastorem, et dispergentur oues.« Hoc aliis in Zacaria propheta uerbis scriptum est: et, nisi fallor, ex persona prophete ad Deum dicitur: »Percute pastorem, et dispergentur oues,« sexagesimo quoque octauo psalmo, qui totus a Domino canitur, huic sensui congruente: »Quoniam quem tu percussisti, ipsi persecuti sunt.« Percutitur autem pastor bonus, ut ponat animam suam pro ouibus suis, et de multis gregibus errorum fiat unus grex et unus pastor.

»Petrus autem ait ei: Et si omnes scandalizati fuerint, sed non ego.« Non est temeritas neque mendacium, sed fides apostoli Petri est, et ardens affectus erga Dominum Saluatorem.

 »Et ait illi iehsu: Amen dico tibi, quia tu hodie in nocte hac, priusquam bis gallus uocem dederit, ter me es negaturus.« Et Petrus de ardore fidei promittebat, et Saluator quasi Deus futura nouerat. Et nota quia Petrus in nocte negat, et negat tertio. Postquam autem gallus cecinit, et decrescentibus tenebris uicina lux nuntiata est, conuersus fleuit amare, negationis sordes lacrymis lauans. Non est sane arbitrandum esse contrarium quod Marco dicente: »Priusquam gallus bis uocem dederit, ter me es negaturus,« ceteri euangeliste simpliciter dixerunt: »Priusquam gallus cantet, ter me negabis.« Tota enim Petri negatio, trina negatio est. In eadem namque permansit negatione animi, propositoque mendacii, donec admonitus quid ei predictum sit,  amaro fletu et cordis dolore sanaretur. Hec autem tota, id est trina negatio, si post primum galli cantum inciperet, falsum dixisse uiderentur tres, qui dixerunt, quod antequam gallus cantaret, ter eum Petrus esset negaturus. Rursus, si totam trinam negationem ante peregisset quam gallus cantare inciperet, superfluo dixisse Marcus deprehenderetur de persona Domini: »Amen dico tibi, quia tu in nocte hac, priusquam gallus bis uocem dederit, ter me es negaturus.« Sed quia ante primum galli cantum tota possit intelligi, attenderunt. Quamuis enim uerbis ante primum cepta, ante secundum autem galli cantum peracta sit tota illa trina negatio, tamen affectione animi et timore Petri primum tota concepta est. Nec interest quantis moratum sit interuallis,  priusquam trina uoce enuntiata sit, cum cor eius etiam ante primum galli cantum tota possideret, tunc magna scilicet formidine inhabita, ut posset semel non solum Dominum, sed iterum et tertio interrogatus negare, ut rectius diligentiusque attendentibus, quomodo iam mechatus est mulierem in corde suo, qui eam uiderit ad concupiscendum . Sic Petrus quandocunque uerbis ediceret timorem, quem uehementer animo conceperat, ut perdurare posset usque ad tertiam Domini negationem, tota trina negatio ei tempori deputanda est, quando eum trine negationis sufficiens timor inuasit.

»Et ueniunt in predium cui nomen Gethsemani.« Monstratur usque hodie locus Gethsemani, in quo  Dominus orauit, ad radices montis Oliueti tunc, nunc ecclesia desuper edificata. Interpretatur autem Gethsemani uallis pinguium, siue pinguedinum. Quia uero non solum dicta uel opera Saluatoris, uerum etiam loca uel tempora, in quibus operatur et loquitur, mysticis, ut sepe dictum est, sunt plena figuris, cum in monte orat Dominus, quasi tacite nos admonet sublimia tantum orando inquiri, et pro celestibus bonis supplicari debere. Et cum in ualle orat, et hoc in ualle pinguium, siue pinguedinis ipsius, eque insinuat nobis humilitatem in orationibus, et in eterne pinguedinem dilectionis esse seruandam. Neque uidelicet orans Dominum iactare sua merita in exemplum Pharisei superbientis audeat, quin potius humili uoce ac mente proclamet: »Deus, propitius esto  mihi peccatori .« Ne aridum a dilectione proximi cor gestans, ad placandam sibi Conditoris gratiam genuflectat: iuxta eum, qui centum denarios fratri, quos sibi debebat, dimittere nolens, decem millia talenta sibi a Domino frustra precabatur remitti : ne ieiunum ab amore Conditoris pectus habens, temporalia quelibet potius in oratione, quam eius uisionem requirat, annumerandus in eis, de quibus ait ipse: »Quia receperunt mercedem suam .« Imo quippe cogitationem in rebus terrenis ponere, quid est aliud, quam quedam ariditas mentis? Qui autem intellectu celestium iam per sancta desideria in supernis delectationibus intime pascuntur, quasi largiori alimento pinguescunt. Hac enim pinguedine saginari Psalmista concupierat,  cum dicebat: »Sicut adipe et pinguedine repleatur anima mea .« Quantum uero ad ipsam Dominice passionis dispensationem pertinet, apte appropians morti Dominus in ualle pinguedinis orauit, quia per uallem humilitatis, et pinguedinem caritatis pro nobis mortem subiit. »Humiliauit enim semetipsum, factus obediens Patri usque ad mortem, mortem autem crucis .« Et maiorem hac dilectionem nemo habet, quam ut animam suam ponat quis pro amicis suis .

»Et assumit Petrum et Iacobum et Ioannem secum, et cepit pauere et tedere. Et ait illis: Tristis est anima mea usque ad mortem.« Timet Christus, cum Petrus non timeat. Christus timet, Petrus dicit: Animam meam pono pro te. Christus dicit:  Anima mea turbatur. Utrumque uerum est, et plenum utrumque ratione: quod et ille qui est inferior, non timet: et ille, qui est superior, gerit timentis affectum. Ille enim quasi homo, uim mortis ignorat: iste autem quasi Deus in corpore constitutus, fragilitatem carnis exponit, ut eorum qui sacramentum abiurant incarnationis, excluderetur impietas. Denique et hec dixit, et Manicheus non credidit, ualentinus negauit, Marcion phantasma iudicauit. Eo autem usque hominem, quem in ueritate corporis demonstrabat, equabat affectu ut diceret: »Sed tamen non sicut ego uolo, sed sicut tu uis.« Suscepit ergo uoluntatem meam, suscepit tristitiam meam. Confidenter nomino tristitiam, quia  crucem predico. Mea est uoluntas, quam suam dixit: quia ut homo suscepit tristitiam meam, ut homo locutus est, et ideo: »Non sicut ego uolo, sed sicut tu uis.« Mea est tristitia, quam meo suscepit affectu. Ergo pro me doluit, qui pro se nichil habuit quod doleret: et sequestrata delectatione Diuinitatis eterne, tedio mee infirmitatis afficitur. »Tristis est,« inquit, »anima usque ad mortem.« Non propter mortem tristis est Dominus, quia eum conditio corporalis affectus, non formido mortis offendit. Nam quia corpus suscepit, omnia debuit que corporis sunt, ut esuriret, sitiret, angeretur, contristaretur, Diuinitas autem commutari per hos nescit affectus.

»Sustinete hic, et uigilate. Et cum processisset paululum, procidit super terram.« Quia precepit:  »Sustinete hic et uigilate,« non a somno prohibet, cuius tempus non erat imminente discrimine, sed a somno infidelitatis et corporis et mentis. Dato autem eis precepto, ut sustinerent uigilarentque secum, paululum procidens ruit in faciem suam, et humilitatem mentis habitu carnis ostendit.

»Et orabat ut, si fieri posset, transiret ab eo hora, et dixit: Abba Pater, omnia tibi possibilia sunt, transfer calicem hunc a me.« Quid erat illa uox, nisi sonus infirmitatis nostre? Multi adhuc infirmi contristantur futura morte, sed habeant rectum cor, uitent mortem quantum possunt, sed si non possunt, dicant quod ipse Dominus, non propter se, sed propter nos dixit. Quid enim dixit, »Pater, si fieri potest, transeat a me calix iste?« Ecce habet  uoluntatem humanam Christus, uide iam rectum cor: »Sed non quod ego uolo, sed quod tu.« Non ueni facere, inquit, »uoluntatem meam, sed uoluntatem eius qui me misit .« Suam uoluntatem dixit, quam temporaliter sumpsit ex uirgine: uoluntatem uero eius, qui eum misit, eam uidelicet signans, quam intemporaliter eternus habuit cum Patre communem. Orat transire calicem, ut ostendat uere quia et homo erat: reminiscens autem propter quod missus est, perficit dispensationem ad quam missus est, et clamat: »Sed non quod ego uolo, sed quod tu.« Si moritur mors me non moriente, secundum carnem uidelicet, transeat, ait, calix. uerum quia non aliter hoc fiet, ait: »Non quod ego uolo, sed quod tu.« Quod autem Patrem inuocans, duplici  nomine dicit, Abba Pater, utriusque populi, et Iudeorum scilicet illum et gentilium Deum esse ac Saluatorem ostendit. Idem namque abba, quod et pater significat, sed abba Hebreum, pater Grecum est et Latinum. Ut ergo utrumque populum in eum crediturum ab utroque eum inuocandum esse doceret, utraque lingua eum primus ipse inuocat. Ipse est enim bonus pastor, qui animam suam dat pro ouibus suis, unum de duobus gregibus ouile perficit . Ideo utriusque uoce gregis auxilium Patris flagitat, ut nos utroque exemplo illius informati, ubi aduersa imminere senserimus, nos Patrem Deum, Hebrei Abba inuocantes, una fidei et caritatis deuotione presidium celeste queramus. Unde doctor  egregius formam docendi a Domino sumens, ita suos auditores alloquitur: »Accepistis spiritum adoptionis filiorum, in quo clamamus Abba Pater .« Abba nimirum illi, qui de Isrelitico populo: nos Pater, qui de gentibus ad fidem Christi uenimus.

»Et uenit, et inuenit eos dormientes. Et ait Petro: Simon, dormis? Non potuisti una hora uigilare?« Ille qui supra dixerat: »Et si omnes scandalizati fuerint, ego nunquam scandalizabor,« nunc tristitie magnitudine somnum uincere non potest.

»uigilate et orate, ut non intretis in tentationem.« Impossibile est humanam animam non tentari. Unde et in oratione Dominica dicimus : »Ne nos inducas in tentationem,« quam ferre  non possumus, tentationem penitus refutantes, sed uires sustinendi in tentationibus deprecantes. Ergo et impresentiarum non ait: »uigilitate et orate« ne tentemini, sed »ne intretis in tentationem,« hoc est, ne tentatio uos superet ultima et intra suos casus teneat. uerbi gratia, martyr, qui pro confessione Domini sanguinem fudit, tentatus quidem est, sed tentationis retibus non ligatus. Qui autem negat, in plagas tentationis incurrit. »Spiritus quidem promptus, caro autem infirma.« Hoc aduersum temerarios dictum est, quia quidquid crediderint, putant se posse consequi. Itaque quantum de ardore mentis confidimus, tantum de carnis fragilitate timeamus. Sed tamen iuxta Apostolum, spiritu carnis opera mortificantur. Facit hic locus aduersum Eutychianos,  qui dicunt unam in Mediatore Dei et hominum Domino et Saluatore nostro operationem et unam fuisse uoluntatem. Cum enim dicit: »Spiritus quidem promptus est, caro uero infirma,« duas uoluntates ostendit: humanam uidelicet, que est carnis: et diuinam, que est Deitatis. Ubi humana quidem propter infirmitatem carnis, recusat passionem, diuina autem eius est promptissima: quoniam formidare quidem in passione humane fragilitatis est, suscipere autem dispensationem passionis, diuine uoluntatis atque uirtutis est.

»Et iterum abiit, et orauit, eumdem sermonem dicens.« Solus orat pro omnibus, sicut et solus patitur pro uniuersis. Languebant autem et opprimebantur apostolorum oculi, negatione uicina.

 »Et uenit tertio, et ait illis: Dormite iam, et requiescite. Sufficit. uenit hora, ecce Filius hominis tradetur in manus peccatorum.« Cum dixisset: »Dormite iam et requiescite,« et adiungeret: »Sufficit,« ac deinde inferret: »uenit hora, ecce tradetur Filius hominis,« utique intelligitur post illud quod eis dictum est: »Dormite et requiescite,« siluisse Dominum aliquantum, ut hoc fieret quod premiserat, et tunc intulisse: »Ecce appropinquabit hora, siue uenit hora;« ideo post illa uerba positum est: »Sufficit,« id est, quia requieuistis, iam sufficit. Sed quia commemorata ipsa non est interpositio silentii Domini, propterea coarctat intellectum, ut in illis uerbis alia pronuntiatio requiratur.

 »Surgite, eamus. Ecce qui me tradet, prope est.« Postquam tertio orauerat, et apostolorum sequentem timorem penitentia impetrauerat corrigendum, securus de passione sua pergit ad persecutores, et ultro se interficiendum prebet, dixitque discipulis: »Surgite, eamus. Ecce qui me tradet, prope est.« Non uos inueniat quasi timentes et retractantes, ultro pergamus ad mortem, ut confidentiam, et gaudium passuri uideant.

»Dederat autem traditor eis signum, dicens: Quemcunque osculatus fuero, ipse est, tenete eum et ducite caute. Et cum uenisset, statim accedens ad eum, ait: Rabbi. Et osculatus est eum.« Impudens quidem et scelerata confidentia, magistrum inuocare, et osculum ingerere ei quem tradebat:  tamen adhuc aliquid habet uerecundie discipuli, cum non eum palam tradidit persecutoribus, sed per signum osculi. Suscipit autem Dominus osculum traditoris, non quo simulare nos doceat, sed ne proditionem fugere uideatur, simul et illud Dauid implens: »Cum his qui oderunt pacem, eram pacificus .«

»Unus quidem de circumstantibus educens gladium, percussit seruum summi sacerdotis, et amputauit illi auriculam.« Petrus hoc fecit, ut Ioannes euangelista declarat, eodem nimirum mentis amore, quo antea multa fecerat. Sciebat enim quomodo Phinees puniendo sacrilegos mercedem iustitie et sacerdotii perennis acceperit. Lucas autem addit, quia Dominus tangens auriculam serui, sanauerit  eum: Nunquid ergo pietatis sue obliuiscitur Dominus, qui et hostes suos non patitur uulnerari? Illi iusto mors infertur, ipse persecutorum uulnera sanat, mystice docens etiam eos, qui in sue mortis consensione uulnus anime contraxerant, si fructum penitentie dignum fecerint, salutem mereri

»Et respondens iehsu, ait illis: Tanquam ad latronem existis cum gladiis et fustibus comprehendere me? Quotidie eram apud uos in templo docens, et non me tenuistis.« Stultum est, inquit, eum cum gladiis et fustibus querere, qui ultro se tradidit uestris manibus: et in nocte quasi latitantem, et uestros oculos declinantem per proditorem inuestigare, qui quotidie in templo doceat. Sed ideo  aduersum me in tenebris congregamini, quia potestas uestra in tenebris est.

»Tunc discipuli eius, relinquentes eum, omnes fugerunt.« Impletur sermo Domini, quo dixerat, quod omnes discipuli scandalizarentur in illo in ipsa nocte. Nam et si turba permittente ad petitionem Domini fugerunt, ut Ioannes scribit, pauorem tamen ac timiditatem sue mentis ostendebant, quo ad fuge presidium promptiores, quam ad fiduciam patiendi exstiterant.

»Adolescens autem quidam sequebatur eum amictus sindone super nudo, et tenuerunt cum. At ille, reiecta sindone, nudus profugit ab eis.« Quia ait, amictus sindone super nudo, subauditur corpore, id est corpore super nudo, qui non aliud indumentum,  quam solam habebat sindonem. Quis autem fuerit iste adolescens, euangelista non dicit. Quisquis uero fuerit, maiorem in se quam in ceteris amorem Domini permansisse comprobat: quia illis iam fugientibus, ipse donec ab hostibus comprehenderetur, uinculo caritatis attractus, eum prosequi non omisit, quamuis necdum habuit perfectam caritatem, qui a comitatu Saluatoris uel tentus profugere potuit. Quia sicut perfecta caritas foras mittit timorem, ita timor mentem obsidens, imperfectam arguit caritatem. Sed notandum solertius, quod de hoc adolescente scribens euangelista, non ait, qui fugit a comitatu Domini, uel a sequendo Dominum, sed reiecta, inquit, sindone, nudus profugit ab eis. Fugit enim ab hostibus, quorum presentiam detestabatur  et facta. Non enim fugit a Domino Saluatore, a magistro suo, cuius amorem etiam corpore absens fixum in corde seruauit. Neque aliquis uetat intelligi Ioannem hunc fuisse adolescentem, dilectum pre ceteris magistro discipulum. Nam et illum eo tempore fuisse adolescentem, longa post hec in carne uita eius indicio est. Potuit enim fieri, ut ad horam tenentium manibus elapsus, mox resumpto indumento redierit: et sub dubia luce noctis sese turbis ducentium Iesum, quasi unus de ipsis immiscuerit, donec ad atrium pontificis, cui notus erat, perueniret, iuxta quod in suo Euangelio ipse commemorat. Sicut autem Petrus, qui culpam negationis penitentie lacrymis abluit, et confessione Dominici amoris funditus exstirpauit, recuperationem eorum ostendit,  qui in martyrio labuntur: ita ceteri discipuli, qui ad articulum comprehensionis fugiendo peruenerant, cautelam fugiendi docent eos, qui se minus idoneos ad toleranda supplicia sentiunt, quibus tutius est multo, presidia latebrarum petere, quam se discrimini certaminum exponere. Ita etiam iste adolescens, qui reiecta sindone nudus profugit ab impiis, illorum et opus designat et animum, qui ut securiores ab incursibus hostium fiant, quidquid in hoc mundo possidere uidentur, abiiciunt, ac nudi potius Domino famulari, quam adherendo mundi rebus, materiam tentandi, atque a Deo reuocandi aduersariis dare didicerunt, iuxta exemplum beati Ioseph , qui, relicto in manibus adultere pallio, foras exsiliuit, malens Deo nudus, quam indutus  cupiditatibus mundi, meretrici seruire.

»Et adduxerunt Iesum ad summum sacerdotem.« Summum sacerdotem Caipham significat; sicut Ioannes euangelista scribit, erat pontifex anni illius, de quo consentanea testatur Iosephus, quod pontificatum sibi absque merito dignitatis emerit a principe Romano. Non est mirum, si iniquus pontifex, inique iudicat.

»Petrus autem a longe secutus est eum usque intro in atrium summi sacerdotis:« Merito a longe sequebatur, quem proximus erat negaturus. Nusquam enim negare posset, si Christo proximus adhesisset. uerum in hoc maxima nobis est admiratione uenerandus, quod Iesum non reliquit, etiam cum timeret.  Quod enim timet, nature est: quod sequitur, deuo tionis: quod negat, obreptionis: quod penitet, fidei. Aliter, quod ad passionem euntem Dominum sequebatur a longe Petrus, significabat Ecclesiam secuturam quidem, hoc est, imitaturum uestigia passionis Domini, sed longe differenter. Ecclesia enim pro se patitur, at ille pro Ecclesia. »Et sedebat cum ministris, et calefaciebat se ad ignem.« Est dilectionis ignis, est cupiditatis: de hoc dicitur: »Ignem ueni mittere in terram, et quid uolo, nisi ut ardeat ?« De illo : Omnes adulteratores uelut clibanus corda eorum; iste, super credentes in cenaculo Sion descendens, uariis linguis eos Deum laudare docuit: ille in atrio Caiphe instinctu maligni spiritus accensus, ad negandum ac blasphemandum  Dominum noxias perfidorum linguas armabat. Quod enim intus in domo principis sacerdotum synodus maligna gerebat, hoc ignis in atrio foris inter frigora noctis materialiter accensus typice premonstrabat. Quicunque ergo uitio obnoxius potest dicere cum propheta Domino: »Quia factus sicut uter in pruina, iustificationes tuas non sum oblitus .« In quibuscunque autem flammam caritatis turbida uitiorum flumina obruunt, a Domino audiunt: »Quoniam abundauit iniquitas, refrigescet caritas multorum .« Quo frigore torpens ad horam apostolus Petrus, quasi prunis ministrorum Caiphe calefieri cupiebat, quia temporalis commodi solatium perfidorum societate querebat. Sed non mora, respectus a Domino, cum ignem prauorum  corpore, tunc infidelitatem corde reliquit, ac post resurrectionem Domini sancto igne recreatus, funditus excessum trine negationis, trina dilectionis confessione purgauit. Tunc etenim, completa illa memorabili piscium captura, cum ueniret ad Dominum, uidit cum discipulis suis prunas positas, et piscem superpositum et panem: moxque uidens, sui cordis arcana prunis inflammauit amoris.

»Et quidam surgentes, falsum testimonium ferebant aduersus eum, dicentes: Quoniam nos audiuimus eum dicentem: Ego dissoluam templum hoc manufactum, et post triduum aliud non manufactum, edificabo.« Quomodo falsi testes sunt, si ea dicunt que Dominum dixisse legimus? Sed falsus testis est, qui non eodem sensu dicta intelligit quo  dicuntur. Dominus enim dixerat de templo corporis sui, sed in ipsis uerbis calumniabantur, et paucis additis uel mutatis, quasi iustam calumniam faciunt. Saluator enim dixerat: »Soluite templum hoc,« isti commutant et aiunt: »Ego dissoluam templum hoc manufactum.« uos, inquit, soluite, non ego: quia illicitum est ut nos ipsi nobis inferamus mortem. Deinde illi uertunt: »Et per triduum aliud non manufactum edificabo,« ut proprie de templo Iudaico dixisse uideatur. Dominus autem, ut ostenderet animal uiuum et spirans templum, dixerat: »Et ego in triduo suscitabo illud.« Aliud est edificare, aliud suscitare.

»Et exsurgens summus sacerdos in medium, interrogauit  Iesum, dicens: Non respondes quidquam ad ea que tibi obiiciuntur ab his? Ille autem tacebat, et nichil respondit.« Ira preceps et impatiens, non inueniens calumnie locum, excutit de solio pontificem, ut insaniam mentis motu corporis demonstraret. Quanto iehsu tacebat ad indignos responsione sua, falsos testes et sacerdotes impios, tanto magis pontifex furore superatus, eum ad respondendum prouocat, ut ex qualibet occasione sermonis locum inueniat accusandi, nichilominus iehsu tacet. Sciebat enim, quasi Deus, quidquid respondisset, torquendum ad calumniam. Rursum summus sacerdos interrogat eum, et dicit ei:

»Tu es Christus Filius Dei benedicti? iehsu autem dixit illi: Ego sum:« In Mattheo scriptum est,  quod interroganti et iuranti se pontifici, si esset Christus, responderit: Tu dixisti, pro quo Marcus posuit, »Ego sum,« ut uidelicet ostenderet tantum ualere quod dixit iehsu, »Tu dixisti:« Quantum si diceret, »Ego sum.« »Et uidebitis Filium hominis a dextris sedentem uirtutis Dei, et uenientem in nubibus celi.« Si ergo tibi in Christo, o Iudee, pagane et heretice, contemptus, infirmitas et crux contumelia est, uide quia per hec Filius hominis ad dexteram Dei Patris sessurus, et ex partu uirginis homo natus, in sua cum celi nubibus est maiestate uenturus. Unde et Apostolus, cum crucis obiecta descripsisset, dicens : »Qui humiliauit semetipsum, factus obediens usque ad mortem, mortem autem crucis,« adiunxit atque ait: »Propter  quod et Deus illum exaltauit, et donauit illi nomen, quod est super omne nomen, ut in nomine Iesu omne genu flectatur, celestium, terrestrium et infernorum: et omnis lingua confiteatur quia Dominus iehsu Christus in gloria est Dei Patris.«

»Summus autem sacerdos scindens uestimenta sua, ait: Quid adhuc desideramus testes? Audistis blasphemiam.« Quem de solio sacerdotali furor excusserat, eumdem rabies ad scindendas uestes prouocat. Scindit uestimenta sua, ut ostendat Iudeos sacerdotalem uestem uel gloriam perdidisse, et uacuam sedem habere pontificis. Sed et consuetudinis Iudaice est, cum aliquid blasphemie et quasi contra Deum audierint, scindere uestimenta sua, quod Paulum quoque et Barnabam, quando in Lycaonia deorum  cultu uenerabantur, fecisse legimus . Herodes autem, quia non dedit honorem Deo, sed acquieuit immoderato fauori populi, statim ab angelo percussus est. Altiori autem mysterio factum est, ut in passione Domini pontifex Iudeorum sua ipse uestimenta disciderit, cum tunica Domini nec ab his, qui eum crucifixere, militibus scindi potuerit. Figurabatur enim, quod sacerdotium Iudeorum pro sceleribus ipsorum pontificum esset scindendum, et a sue statu integritatis omnimodis soluendum. Soliditas uero sancte uniuersalis Ecclesie, que uestis sui Redemptoris solet appellari, nunquam ualeat disrumpi, quin potius, et si Iudei, si gentiles, si heretici, mali catholici humilitatem Domini Saluatoris  contemnant, eius tamen usque ad consummationem seculi, in illis, quos sors electionis inuenerit, inuiolata sit mansura castitas.

»Et ceperunt quidam conspuere eum, et uelare faciem eius, et colaphis eum cedere, et dicere ei: Prophetiza. Et ministri alapis eum cedebant.« Impleta est hoc loco prophetia, que ait: »Dedi maxillas meas alapis, et faciem meam non auerti a confusione sputorum .« Sed qui tunc cesus est colaphis, siue alapis Iudeorum, ceditur etiam nunc blasphemiis falsorum Christianorum. Qui tunc consputus est saliuis infidelium, nunc usque uesaniis nomine tenus infidelium exhonoratur, atque irritatur opprobriis. uelauerunt autem faciem eius, non ut eorum ipse scelera non uideat, sed ut a seipsis, sicut  quandoque Moysi fecerant, gratiam cognitionis eius abscondant. Si enim crederent Moysi, crederent forsitan et Domino. Quod uelamentum usque hodie manet super cor eorum non reuelatum, nobis autem in Christum credentibus ablatum est. Neque enim frustra eo moriente uelum templi scissum est medium, et ea que toto legis tempore latuerant, et abscondita carnali Isreli fuerant, Noui Testamenti cultoribus sunt patefacta sancta sanctorum arcana. Quod uero dicunt ei: »Prophetiza,« et iuxta alios euangelistas: »Quis est qui te percussit?« quasi in contumeliam faciunt eius, qui se a populis prophetam uoluerit haberi. Sed ipso dispensante, qui patitur, omnia pro nobis fiunt, sicut Petrus hortatur : Christo in carne passo, nos eadem cogitatione  armemur, atque ad toleranda pro nomine eius irrisionum opprobria preparemur.

»Et cum esset Petrus in atrio deorsum, uenit una ex ancillis summi sacerdotis. Et cum uidisset Petrum calefacientem se, aspiciens illum ait: Et tu cum Iesu Nazareno eras. At ille negauit, dicens: Neque scio, neque noui quid dicas.« Quid sibi uult, quod prima eum prodit ancilla, cum uiri utique magis eum potuerunt recognoscere, nisi ut et iste sexus peccasse in necem Domini uideretur, et iste sexus redimeretur per Domini passionem? Et ideo mulier resurrectionis accipit prima mysteria, et mandata custodit, ut ueterem preuaricationis aboleret errorem.

»Et exiit foras ante atrium, et gallus cantauit.«  De hoc galli cantu ceteri euangeliste tacent, non tamen factum esse negant, sicut et multa alia alii silentio preterierunt, que alii narrant.

»Rursum autem cum uidisset alia eum ancilla, cepit dicere circumstantibus, quia hic ex illis est. At ille iterum negauit.« Non hec eadem que prius accusabat, ancilla esse credenda est. Dicit namque Mattheus apertissime: »Exeunte autem illo ianuam, uidit eum alia ancilla, et ait his qui erant ibi .« In hac autem negatione Petri discimus, non solum abnegare Christum, qui dicit eum non esse Christum, sed ab illo etiam, qui cum sit negat se esse Christianum. Dominus autem non ait Petro: Discipulum meum te negabis, sed »me negabis.«  Negauit ergo ipsum, cum se negauit eius esse discipulum.

»Et post pusillum rursus qui astabant, dicebant Petro: uere ex illis es. Nam et Galileus es.« Non quod alia lingua Galilei quam Hierosolymite loquerentur, qui utrique fuerunt Hebrei, sed quia unaqueque prouincia et regio suas habeat proprietates, ac uernaculum loquendi sonum uitare non possit. Unde in Actibus apostolorum cum hi, quibus Spiritus sanctus insederat, omnium gentium linguis loquerentur, inter alios qui e diuersis mundi plagis aduenerant, etiam illi qui habitabant Iudeam, dixisse referuntur. »Nonne ecce omnes isti qui loquuntur, Galilei sunt? Et quomodo audiuimus unusquisque linguam nostram in qua nati sumus? « Et Petrus fratribus loquens in Ierusalem: »Et notum, inquit, factum est omnibus habitantibus Ierusalem, ita ut appellaretur ager ille Haceldama .« Quare lingua eorum, nisi quod idem nomen aliter illi, hoc est, Hierosolymite, aliter sonabant Galilei?

»Ille autem cepit anathematizare et iurare, quia nescio hominem istum quem dicitis. Et statim iterum gallus cantauit.« Solet Scriptura sacra meritum causarum, per statum designare temporum. Unde Petrus, qui media nocte negauit, ad galli cantum penituit: qui etiam post resurrectionem Domini diurna sub luce illum, quem tertio negauerat, tertio eque se amare professus est. Quia nimirum, qui in tenebris obliuionis errauit, et sperate  iam lucis rememoratione correxit, et eiusdem uere lucis adepta presentia, plene totum quidquid mutauerat erexit. Hunc opinor gallum aliquem doctorem intelligendum, qui, nos iacentes excitans, et somnolentos increpans, dicat: »Euigilate, iusti, et nolite peccare .«

»Et recordatus est Petrus uerbi quod dixerat ei iehsu: Priusquam gallus cantet bis, ter me negabis. Et cepit flere.« Quam nociua prauorum colloquia! Petrus ipse inter infideles uel hominem se nosse negauit, quem inter condiscipulos iam Dei Filium fuerat confessus. Sed nec in atrio Caiphe retentus poterat agere penitentiam; egreditur foras, ut alii narrant euangeliste, quatenus ab impiorum concilio secretus, sordes pauide negationis liberis  fletibus absoluat.

»Et confestim mane consilium facientes summi sacerdotes cum senioribus et scribis, et uniuerso concilio, uincientes Iesum, duxerunt, et tradiderunt Pilato.« Non solum ad Pilatum, sed etiam ad Herodem ductus est, ut uterque Domino illuderet. Et cerne sollicitudinem sacerdotum in malo: tota nocte uigilauerunt, ut homicidium facerent. »Et uinctum tradiderunt Pilato.« Habebant enim hunc morem, ut quem adiudicassent morti, ligatum iudici traderent. Attamen notandum quod non tunc primum ligauerunt eum, sed mox comprehensum nocte in horto, ut Ioannes declarat, ligauerunt, et sic adduxerunt eum ad Annam primum.

 »Et interrogauit eum Pilatus: Tu es rex Iudeorum?« Pilato nichil aliud criminis interrogante, nisi utrum rex Iudeorum sit, arguuntur impietatis Iudei, quod ne falso quidem inuenire potuerint quod obiicerent Saluatori. »At ille respondens, ait illi: Tu dicis.« Sic respondit, ut et uerum diceret, et sermo eius calumnie non pateret. Et attende quod Pilato, qui in uitiis sententiam ferebat, aliqua in parte responderit, sacerdotibus autem et principibus noluerit, indignosque suo sermone iudicauerit.

»Pilatus autem rursum interrogauit eum, dicens: Non respondes quidquam? uide in quantis te accusant. iehsu autem amplius nichil respondit.« Ethnicus quidem est qui condemnat Iesum, sed causam  refert in populum Iudeorum. »uide in quantis te accusant.« iehsu autem nichil respondere uoluit, ne crimen diluens dimitteretur a preside, et crucis utilitas differretur.

»Pontifices autem, concitauerunt turbam ut magis Barabbam dimitteret eis.« Usque hodie heret Iudeis sua petitio, quam tanto labore impetrarunt. Qui enim data sibi optione pro Iesu latronem, pro Saluatore interfectorem, pro datore uite elegerunt ademptorem, merito salutem perdiderunt et uitam, et latrociniis sese ac seditionis intantum subdiderunt, ut et patriam regnumque suum quod plus Christo amauere, perdiderint, et hactenus, quam uendidere, siue anime, seu corporis libertatem recipere non  meruerint.

»Pilatus autem iterum respondens, ait illis: Quid ergo uultis faciam regi Iudeorum? At illi iterum clamauerunt: Crucifige eum! Pilatus uero dicebat eis: Quid enim mali fecit?« Multas liberandi Saluatorem Pilatus occasiones dedit. Primum latronem iusto conferens, deinde inferens: »Quid ergo uultis faciam regi Iudeorum?« Cumque responderent: »Crucifigatur!« statim non acquieuit, sed, iuxta suggestionem uxoris, que mandauerat ei, ut Mattheus scribit: »Nihil tibi et iusto illi ,« ipse quoque respondens ait: »Quid enim mali fecit?« Hoc dicendo Pilatus absoluit Iesum.

»At illi magis clamabant, dicentes: Crucifige eum!« Ut impleretur quod in uicesimo primo psalmo  dixerat: »Circumdederunt me canes multi, congregatio malignantium obsedit me.« Isaias quoque in hac sententia congruenter: »Exspectaui ut faceret iudicium .« Et illud Ieremie: »Facta est mihi hereditas mea sicut leo in silua, dederunt super me uocem suam .« Fecerunt autem iniquitatem, et non iustitiam, sed clamorem.

»Pilatus autem, uolens populo satisfacere, dimisit eis Barabbam, et tradidit Iesum flagellis cesum, ut crucifigeretur.« iehsu autem flagellatus non ab alio quam ab ipso Pilato intelligendus est. Scribit namque aperte Ioannes: »Clamauerunt rursum dicentes omnes: Non hunc, sed Barabbam. Erat autem Barabbas latro .«---»Tunc ergo Pilatus apprehendit  Iesum et flagellauit.« Ac deinde subiungit:

»Et milites, plectentes coronam de spinis, imposuerunt capiti eius.« Quod quidem ideo fecisse, atque ideo credendum est militibus eum illudendum tradidisse, ut, satiati penis et opprobriis eius Iudei mortem eius ultra sitire desisterent. Hoc autem factum est ut, quia scriptum erat: »Multa flagella peccatorum ,« illo flagellato, nos a uerberibus liberaremur, dicente Scriptura: »Flagellum non appropinquabit tabernaculo tuo .«

»Milites autem duxerunt eum in atrium pretorii, et conuocant totam cohortem, et induunt eum purpura, et imponunt ei plectentes spineam coronam, et ceperunt salutare eum: Aue, rex Iudeorum.« Milites quidem, quia rex Iudeorum fuerat  appellatus, et hoc ei scribe et sacerdotes crimen obiecerant, quia sibi in populo Isrel usurparet imperium, illudentes hoc faciunt, et nudatum pristinis uestibus, induunt purpura, qua reges ueteres utebantur. Et pro diademate imponunt ei spineam coronam, pro sceptro regali dant calamum, ut Mattheus scribit, et adorant quasi regem. Nos autem omnia hec intelligamus mystice. Quomodo enim Caiphas dixit: »Oportet unum hominem mori pro populo ,« nesciens quod diceret: sic et isti quidquid fecerunt, licet alia mente fecerunt, tamen nobis qui credimus, sacramenta tribuebant. Notandum autem, quia pro eo quod Marcus ait: »Et induunt eum purpura,« Mattheus ita posuit: »Et exuentes eum, chlamidem coccineam circumdederunt  ei .« Pro regia enim purpura, chlamys illa coccinea ab illudentibus adhibita erat, et est rubra quedam purpura cocco simillima. Potest enim fieri, ut purpuram etiam Marcus commemorauerit, quam chlamys habebat, quamuis coccinea esset. Mystice enim purpura, qua indutus est Dominus, ipsa eius caro, quam passionibus obiecit, insinuat, de qua premissa dixerat prophetia: »Quare ergo rubrum est indumentum tuum, et uestimenta tua sicut calcantium in torculari? « In corona uero quam portabat spinea, nostrorum susceptio peccatorum, pro qua mortalis fieri ostenditur, iuxta quod precursor istius testimonium eius perhibens ait: »Ecce agnus Dei, ecce qui tollit peccata mundi .« Namque spinas in significatione  peccatorum poni soluere testatur ipse Dominus, qui protoplasto in peccatum prolapso dicebat: »Terra tua spinas et tribulos germinabit tibi .« Quod est aperte dicere: Conscientia tua punctiones tibi et aculeos uitiorum procreare non desistet. Quod uero, iuxta euangelium Luce, Dominus ad Herodem alba ueste induitur, in ceteris uero euangelistis a militibus Pilati sub purpureo siue coccineo habitu illusus esse perhibetur, collata utraque ratione, in uno innocentia et castitas assumpte humanitatis, in altero autem ueritas passionis, per quam ad gloriam regni immortalis esset peruenturus, exprimitur. Sicut enim purpura colorem sanguinis qui pro nobis effusus est imitatur, ita et habitum  regni, quod post passionem Dominus intrauit, nobisque intrandum patefecit, insinuat. uerum quia dixit Apostolus: »Quotquot enim in Christo baptizati estis, Christum induistis ,« et Isaias Domino de electis: »Omnibus his uelut ornamento uestieris ,« potest in hoc utroque Domini habitu, non inimicorum quidem sententia probrosa, sed ipsius Domini electione gloriosissima, omnis electorum eius multitudo, que in martyres uenerandos, et cetera fidelium plebe distinguitur, aptissime designari. Alba etenim ueste induitur, cum munda iustorum confessione circumdatur. Purpura siue cocco uestitur, cum in triumpho uictoriosorum martyrum gloriatur.

»Et percutiebant caput eius arundine, et conspuebant  eum, et ponentes genua adorabant eum.« Hec tunc fecere milites Pilati, hec usque hodie faciunt heretici et pagani, milites utique diaboli. Quia enim caput Christi Deus, caput eius percutiunt, qui eum uerum Deum esse denegant. Et quia Scriptura per arundinem solet confici, quasi arundine caput Christi feriunt, qui, diuinitati illius contradicentes, errorem suum confirmare auctoritate sacre Scripture conantur. Spuunt in faciem Christi, qui presentiam gratie eius uerbis exsecrandis ex interna cece mentis insania conceptis respuunt, et Iesum Christum in carne uenisse denegant. Et quidem milites eum quasi qui Deum seipsum falsum dixisset, illudentes adorabant. Sed sunt hodie qui sunt grauioris uesanie, qui eum certa fide ut Deum uerum adorant,  sed peruersis actibus mox uerba eius quasi fabulosa despiciunt, ac promissa regni illius temporalibus illecebris post longe ponunt.

»Et educunt illum, ut crucifigerent eum. Et angariauerunt pretereuntem quempiam Simonem Cyreneum, uenientem de uilla, patrem Alexandri et Rufi, ut tolleret crucem eius.« Magne tunc opinionis Simon iste uidetur fuisse, cum filii quoque eius, quasi iam noti omnibus, designentur ex nomine. Sed cauendum ne cui uideatur contrarium, quod Ioannes scribit, ipsum Dominum sibi crucem portasse, ceteri uero euangeliste hunc Simonem Cyreneum eam baiulasse referunt. Primo namque a Domino portata, ac deinde Simoni, quem exeuntes forte obuium habuerant, portanda imposita est. Et  hoc congruo satis ordine mysterii, quam nimirum ipse passus est pro nobis, relinquens nobis exemplum, ut sequamur uestigia eius . Et quia Simon iste non Hierosolymita, sed Cyreneus esse perhibetur  recte per eum populi gentium designantur, qui quondam peregrini et hospites testamentorum, nunc obediendo ciues sunt et domestici Dei, et, sicut alibi dicitur, »heredes quidem Dei, coheredes autem Christi « Unde apte Simon, obediens; Cyrene, heres interpretatur. Nec pretereundum, quia idem Simon de uilla uenisse refertur. uilla enim pagus dicitur, unde paganos appellamus eos, quos a ciuitate Dei alienos, et  quasi urbane conuersationis uidemus esse expertes. Sed de pago Simon egrediens, crucem portat post Iesum, cum populus nationum, paganis ritibus derelictis, uestigia Dominice passionis obedienter amplectitur.

»Et perducunt illum in Golgotha locum, quod est interpretatum Caluarie locus.« Extra urbem et foris portam loca sunt in quibus truncantur capita bellatorum, et Caluarie, id est decollatorum sumpsere nomen. Propterea autem ibi crucifixus est Dominus, ut ubi prius erat area damnatorum, erigerentur uexilla martyrii. Et quomodo pro nobis maledictum crucis factus est, et flagellatus, et crucifixus, sic pro omnium salute quasi noxius inter noxios crucifigitur.

 »Et dabant ei bibere myrrhatum uinum, et non accepit.« Deus loquitur ad Ierusalem: »Ego te plantaui uineam meam ueram, quomodo conuersa es in amaritudinem uitis aliene?«  Amara uitis amarum uinum facit, et propinat Domino Iesu, ut impleatur quod scriptum est: »Dederunt in cibum meum fel, et in siti mea potauerunt me aceto .« Quod autem dicitur: »Et non accepit,« uel secundum Mattheum : »cum gustasset, noluit bibere,« hoc indicat, quod gustauerit quidem pro nobis mortis amaritudinem, sed tertia die resurrexit. Quod enim ait Marcus: »Non accepit,« intelligitur, non accepit ut biberet; gustauit autem, sicut Mattheus testis est. Et quod idem Mattheus ait: »Noluit bibere,« hoc Marcus dixerat:  »Non accepit.« Sed et hoc quod ait Marcus: »Myrrhatum uinum,« intelligendum est Mattheum dixisse »cum felle mistum.« Fel quippe pro amaritudine posuit, et myrrhatum uinum amarissimum est: quanquam fieri possit ut et felle et myrrha uinum amarissimum redderent.

»Et crucifigentes eum, diuiserunt uestimenta eius, mittentes sortem super eis, quis quid tolleret.« Hec Ioannes euangelista plenius exponit , quia milites cetera in quatuor partes iuxta suum numerum diuidentes, de tunica que inconsutilis erat, desuper contexta per totum, sortem miserunt. Quadripartita autem uestis Domini, quadripartitam eius figurauit Ecclesiam, toto scilicet  terrarum orbe diffusam,  et omnibus eisdem partibus equaliter  distributam. Tunica uero illa sortita, omnium partium significat unitatem, que caritatis uinculo continetur. Si enim caritas, iuxta Apostolum, et supereminentiorem habet uiam, et superemineat scientie, et super omnia precepta est, merito uestis, qua significata est, desuper contexta perhibetur. In sorte autem quid, nisi Dei gratia commendata est? Sic quippe in uno ad omnes peruenit, cum sors omnibus placuit: quia et Dei gratia in uno ad omnes peruenit, et cum sors mittitur, non persone cuiusque uel meritis, sed occulto Dei iudicio ceditur. Et quia, sicut ait Apostolus, uero homo noster simul crucifixus est cum illo, ut euacuetur corpus peccati,  et ultra non seruiamus peccato , quandiu id agunt opera nostra, ut euacuetur corpus peccati, quandiu exterior homo corrumpitur, ut interior renouetur de die in diem, tempus est crucis. Hec sunt et bona opera quidem tamen adhuc laboriosa, quorum merces requies est. Sed ideo dicitur, spe gaudentes, ut requiem futuram cum hilaritate in laboribus operemur. Hanc enim hilaritatem significat crucis altitudo in transuerso ligno, ubi figuntur manus. Per manus enim, opera intelligimus; per latitudinem, hilaritatem operantis, quia tristitia facit angustias; per altitudinem autem, cui caput adiungitur, exspectationem retributionis de sublimi iustitia Dei, qui reddet unicuique secundum opera sua, his quidem secundum tolerantiam boni operis, gloriam et  honorem et incorruptionem querentibus, uitam eternam. Itaque iam longitudo, qua totum corpus extenditur, ipsam tolerantiam significat. Unde longanimes dicuntur qui tolerant. Profundum quod terre infixum est, secretum sacramenti prefigurat: que uerba Apostoli instar de significatione crucis expediam, ubi ait: »In caritate radicati et fundati, ut possitis comprehendere cum omnibus, que sit longitudo, latitudo, altitudo et profundum .«

»Erat autem hora tertia, et crucifixerunt eum.« Sunt qui arbitrantur hora quidem tertia Dominum crucifixum, a sexta autem hora tenebras factas usque ad nonam, ut consumpte intelligantur tres hore, ex quo crucifixus est usque ad tenebras factas. Et posset quidem hoc rectissime intelligi, nisi Ioannes  diceret, hora quasi sexta Pilatum sedisse pro tribunali, in loco qui dicitur Lithostrotos, Hebraice autem Gabatha. Sequitur enim: »Erat autem parasceue Pasche hora quasi sexta, et dicit Iudeis: Ecce rex uester .« Si igitur quasi sexta Pilato sedente pro tribunali, traditus est crucifigendus a Iudeis, quomodo hora tertia crucifixus est, sicut uerba Marci non intelligentes quidam putauerunt? Iam certe dixerat Marcus: »Et crucifigentes eum, diuiserunt uestimenta eius.« Si ergo eius rei geste tempus uoluit commemorare, sufficeret dicere: Erat autem hora tertia. Ut quid adiunxit, »et crucifixerunt eum,« nisi quia uoluit aliquid recapitulando significare, quod questum inueniret, cum Scriptura ipsa illius temporibus legeretur, quibus  uniuerse Ecclesie notum erat, qua hora Dominus ligno suspensus est, unde posset huius uel error corrigi, uel mendacium refutari? Sed quia sciebat a militibus Dominum crucifixum, non a Iudeis, occulte ostendere uoluit, eos magis crucifixisse, qui clamauerunt ut crucifigeretur, quam illos qui ministerium principi suo secundum officium suum prebuerunt. Intelligitur ergo fuisse hora tertia, cum clamauerunt Iudei ut Dominus crucifigeretur: et ueracissime demonstratur, tunc eos crucifixisse quando clamauerunt, maxime quia uolebant non uideri se hoc fecisse. Et propterea eum Pilato tradiderunt, quod per eorum uerba satis indicant secundum Ioannem. Quod ergo maxime uideri fecisse  nolebant, hoc eos hora tertia fecisse Marcus ostendit, uerissime indicans magis fuisse Dominum necatum lingua Iudeorum quam militum manu.

»Et erat titulus cause eius inscriptus: Rex Iudeorum.« Titulus positus supra crucem eius, in quo scriptum erat: Rex Iudeorum, illud ostendit, quod nec occidendo efficere potuerunt, ut eum regem non haberent: quia eius manifestissima potestate secundum sua opera redditurus est. Unde in Psalmo canit: »Ego autem constitutus sum rex ab eo super Sion montem sanctum eius .« Qui apte etiam, quoniam rex et pontifex est, cum eximiam Patri sue carnis hostiam in altari crucis offerret, regis quoque, qui rex predictus erat, dignitatem titulo pretendit, ut cunctis legere, hoc est, audire  et credere uolentibus insinuaret, quia per crucis patibulum non perdiderit suum, sed confirmauerit potius et corroborauerit imperium.

»Et cum eo crucifigunt duos latrones, unum a dextris, et alium a sinistris.« Latrones, qui cum Domino crucifixi sunt, significant eos qui sub fide et confessione Christi, uel agone martyrii, uel quelibet continentie arctioris instituta subeunt. Sed quicunque hec pro eterna solum celestique gloria egerunt, hi profecto dextri latronis merito ac fide designantur. At qui, siue humane laudis intuitu, sed qualibet minus digna intentione mundo abrenuntiant, non immerito blasphematoris ac sinistri latronis mentem imitantur et actus, de qualibus dicit Apostolus: »Si tradidero corpus meum ut ardeat,  si dedero omnes facultates meas in cibos pauperum, si alia plura pietatis opera facerem, ut dona gratie spiritalis accepisse uidear, caritatem autem non habeam, nichil mihi prodest .« Beati autem qui sua propter Dominum et propter Euangelium relinquunt. »Beati qui persecutionem patiuntur propter iustitiam, quoniam ipsorum est regnum celorum .«

»Similiter et sacerdotes summi illudentes, ad alterutrum cum scribis dicebant: Alios saluos fecit, seipsum non potest saluum facere.« Etiam nolentes, confitentur scribe et pontifices quia alios saluos fecerit. Itaque uos uestra condemnat sententia. Qui enim alios saluos fecit, utique, si uellet, seipsum saluare poterat.

 »Christus rex Isrel descendat nunc de cruce, ut uideamus et credamus.« Fraudulenta promissio. Quid est plus, de cruce adhuc uiuentem descendere, an de sepulcro mortuum surgere? Surrexit, et non creditis; ergo etiam si de cruce descenderit, similiter non credetis. »Et qui cum eo crucifixi erant »conuiciabantur ei.« Quomodo hoc uerum est, quandoquidem unus eorum conuiciatus est, secundum Luce testimonium, alter et compescuit eum, et in Deum credidit, nisi intelligamus Mattheum et Marcum breuiter perstringentes, hoc loco pluralem numerum pro singulari posuisse, sicut in Epistola ad Hebreos legimus  pluraliter dictum, »clauserunt ora leonum,« cum solus Daniel significari intelligatur:  et pluraliter dictum, »secti sunt,« cum de solo Isaia intelligatur? Quid enim usitatius, uerbi gratia, quam ut dicat aliquis: Et rustici mihi insultant, etiamsi unus insultet. Tunc enim esset contrarium, quia Lucas de uno manifestauit, si illi dixissent ambos latrones conuiciatos Domino, tamen posset sub numero plurali unus intelligi. Cum uero dictum est, latrones, uel qui cum eo crucifixi erant, nec additum est, ambo, non solum si ambo fecissent, posset hoc dici, sed etiam quia unus hoc fecit, potuit usitato locutionis modo per pluralem numerum significari. Quia uero, Luca testante, unus latro Dominum blasphemat, dicens: »Saluum fac temetipsum et nos,« alter uero et illum digna inuectione redarguit, et Dominum fideli supplicatione precatur, dicens: »Domine,  memento mei, cum ueneris in regnum tuum ,« usque hodie idem geri in Ecclesia uidemus, cum mundanis tacti afflictionibus, ueri simul et falsi Christiani: illi quidem, qui ficta mente Dominice passionis sacramenta gestant, ad presentis uite gaudia, cupiunt liberari a Domino, atque simplici intentione cum Apostolo non gloriantur in sola cruce Domini nostri Iesu Christi, ita potius a presentibus erumnis optant erui, ut spiritum suum commendent in auctoris manus, unaque cum ipso regni celestis desiderent esse participes. Unde bene ille, qui fide dubia Dominum precabatur, funditus est contemptus a Domino, neque ulla responsione dignus habitus. At uero preces illius, qui eternam a se salutem querebat, pia mox Dominus exauditione suscipere  dignatus est. Quia nimirum, quicunque in tribulationibus positi, temporalia tantum a Domino solatia requirunt, a temporalibus reparantur, et eternis gaudiis priuantur. Qui enim ueraciter bona patrie celestis suspirant, ad hec absque ulla dubietate, Christo miserante, perueniunt.

»Et facta hora sexta, tenebre facte sunt per totam terram, usque in horam nonam.« Clarissimum mundi lumen retraxit radios suos, ne aut pendentem uideret Dominum, aut impii blasphemantes sua luce fruerentur. Et notandum quia Dominus sexta hora, hoc est, oriente iam sole, resurrectionis sue mysteria celebrauit. Statutum enim temporis signauit, quo effectu temporis exhibuit. Qui mortuus est propter peccata nostra, et resurrexit propter iustificationem  nostram. Nam et Adam peccante scriptum est quia audierit uocem Domini Dei deambulantis in paradiso ad auram post meridiem . Post meridiem namque inclinata luce fidei: ad auram uero, refrigescente feruore caritatis: deambulans autem audiebatur, quia ab homine peccante recesserat. Rationis igitur, imo diuitie pietatis ordo poscebat, ut eodem temporis articulo, quo tunc Ade preuaricanti occluserat, nunc latroni Dominus penitenti ianuam reseraret paradisi, et qua hora primus Adam peccando mortem huic mundo inuexit, eadem hora secundus Adam mortem moriendo destrueret.

»Et hora nona exclamauit iehsu uoce magna,  »dicens: Eloi, Eloi, lamma sabachtani? Quod est interpretatum: Deus meus, Deus meus, ut quid dereliquisti me?« Ut quid, etc. Principio uicesimi primi psalmi usus est. Illud uero quod est in medio uersiculi: Respice in me, superfluum est. Legitur enim in Hebreo: Deus meus, Deus meus, quare me dereliquisti? Ne mireris uerborum humilitatem, querimonias derelicti, cum formam serui sciens, scandalum crucis uideas. Sicut enim esurire et sitire et fatigari non erant propria Diuinitatis, sed corporalis passionis, ita, et quod dicitur, »Ut quid me dereliquisti?« corporalis uocis erat proprium: qua solet secundum naturam corpus nullatenus uelle a sibi coniuncta uita fraudari. Licet enim et ipse dicebat hoc, sed proprie ostendebat corporis fragilitatem,  manens uirtus et sapientia Dei. Ut ergo homo loquitur, meos  circumferens motus, quod in periculis positi, a Deo deseri nos putamus, uel ut homo turbatur, ut homo flet, ut homo crucifigitur.

»Et quidam de circumstantibus audientes, dicebant: Ecce Eliam uocat.« Non omnes, sed quidam, quos arbitror milites fuisse Romanos, non intelligentes sermonis Hebrei proprietatem, sed ex eo quod dixit: Eli, Eli, putantes ab eo uocatum. Sin autem Iudeos, qui hoc dixerunt, uolueris intelligere, et hoc more sibi solito faciunt, ut Dominum imbecillitate infament, quod Elie auxilium deprecetur.

»Currens autem unus, et implens spongiam aceto,  circumponensque calamo, potum dabat ei, dicens: Sinite, uideamus si ueniat Elias ad deponendum eum.« Quam ob causam Domino acetum sit potui datum, Ioannes ostendit plenius, dicens: »Postea sciens iehsu, quia iam consummata sunt omnia, ut consummaretur Scriptura, dixit: Sitio. uas ergo positum erat aceto plenum. Illi autem spongiam plenam aceto hyssopo circumponentes, obtulerunt ori eius .« uidit ergo quoniam consummata sunt omnia que oportebat ut fierent, antequam acciperet acetum, et traderet spiritum, atque ut hoc etiam consummaretur, quo ait: »Et in siti mea potauerunt me aceto .« Siti, inquit, tanquam hoc diceret: Hoc minus fecistis, date quod estis. Iudei quippe ipsi erant acetum, degenerantes  a uino patriarcharum et prophetarum, tanquam de pleno uase, de iniquitate mundi huius impletum cor habentes, uelut spongiam cauernosis quodammodo atque tortuosis latibulis fraudulentum. Hyssopum quo circumposuerunt spongiam aceto plenam, quoniam herba est humilis, et pectus purgat, ipsius Christi humilitatem congruenter accipimus, quam circumdederunt, et se circumuenisse putauerunt. Unde est illud in Psalmo: »Asperges me, Domine, hyssopo, et mundabor .« Christi namque humilitate mundamur, quia nisi humiliasset semetipsum, factus obediens usque ad mortem, mortem autem crucis, non utique sanguis eius in remissionem peccatorum, hoc est in nostram mundationem,  fuisset effusus. Per arundinem uero, cui imposita est spongia, Scriptura significatur, que implebatur in facto. Sicut lingua dicitur uel Greca, uel Latina, uel alia quelibet, sonum significans qui lingua promitur, sic arundo dici potest littera, que arundine scribitur. Sed significantius sonos uocis humane usitatissime dicimus linguas, Scripturam uero arundinem dici, quo minus usitatum, eo magis est mystice figuratum.

»iehsu autem, emissa uoce magna, exspirauit.« Quid hac uoce magna dixerit Dominus, Lucas aperte designat: »Pater, in manus tuas commendo spiritum meum. Et hec, inquit, dicens, exspirauit .« Quod uero scribit Ioannes, quia cum accepisset acetum, dixit: »Consummatum est. Et inclinato  capite tradidit spiritum ,« inter illud quod ait: »Consummatum est,« et illud: »inclinato capite tradidit spiritum,« emissa est illa uox magna, quam tacuit Ioannes, ceteri autem tres commemorauerunt.

»Et uelum templi scissum est in duo, a summo usque deorsum.« Scinditur uelum templi, ut arca Testamenti et omnia legis sacramenta, que tegebantur appareant, atque ad populum transeant nationum. Ante etenim dictum fuerat: »Notus in Iudea Deus, in Isrel magnum nomen eius ;« nunc autem: »Exaltare super celos, Deus, et super omnem terram gloria tua .« Et in Euangelio prius dixit: »In uiam gentium ne abieritis ;« post passionem uero suam: »Euntes  in mundum uniuersum, docete omnes gentes .«

»uidens autem centurio, qui ex aduerso stabat, quia sic clamans exspirasset, ait: uere hic homo Filius Dei erat.« Manifesta causa miraculi centurionis exponitur, quod uidens Dominum sic exspirasse, hoc est spiritum emisisse, dixerit: »uere homo hic Filius Dei erat.« Nullus enim habet potestatem emittendi spiritum, nisi qui animarum conditor est. Et hoc considerandum quod centurio ante crucem in ipso scandalo passionis ueri Dei Filium confiteatur, et Arius in Ecclesia predicat creaturam. Unde merito per centurionem fides Ecclesie designatur, que uel mysteriorum celestium per mortem Domini reserata, continuo Iesum et uere iustum hominem,  et uere Dei Filium, Synagoga tacente, confirmat.

»Erant autem et mulieres de longe aspicientes, inter quas erat Maria Magdalene, et Maria Iacobi minoris, et Ioseph mater, et Salome. Et cum esset in Galilea, sequebantur eum et ministrabant ei.« Iacobum minorem dicit Iacobum Alphei, qui et frater Domini dicebatur, eo quod esset filius Marie matertere Domini, cuius in Euangelio suo meminit Ioannes, dicens: »Stabant autem iuxta crucem Iesu mater eius, et soror matris eius Maria Cleophe.« Mariam autem Cleophe eam uidetur dicere a patre, siue cognatione. uocabat uero minorem Iacobum, ad distinctionem maioris Iacobi, uidelicet filii Zebedei, qui inter primos apostolos  uocatus est a Domino et electus. Consuetudinis autem Iudaice est, nec ducebatur in culpam, more gentis antique, ut mulieres de substantia sua uictum et uestimentum preceptoribus ministrarent. Hoc quia scandalum facere poterat in nationibus, Paulus abiecisse se memorat: »Nunquid non habemus potestatem sorores mulieres circumducendi, sicut ceteri apostoli faciunt?«  Ministrabant autem Domino de substantia sua, ut meteret earum carnalia, cuius ille metebant spiritalia. Non quo indigeret cibis Dominus creaturarum, sed ut typum ostenderet magistrorum, quod uictu atque uestitu ex discipulis deberent esse contenti. Sed uideamus quales comites habuerit: Mariam Magdalenam, a qua septem demonia eiecerat, et Mariam Iacobi et Ioseph  materteram suam, et alias quas in ceteris Euangeliis legimus.

»Et cum iam sero esset factum, quia erat parasceue, quod est ante sabbatum, uenit Ioseph ab Arimathea, nobilis decurio.« Decurio uocatur, qui sit de ordine curie, et officium curie administret, qui etiam curialis a procurando munera ciuilia solet appellari. Arimathea autem ipsa est Ramathaim, ciuitas Elcane et Samuelis, in regione Chananitica iuxta Diospolim, uero Grece, Latine preparatio dicitur, quo nomine Iudei, qui inter Grecos morabantur, sextam sabbati appellabant, eo quod in illo ea, que requiei sabbati necessaria essent, preparare solerent, iuxta hoc quod de manna olim preceptum est. »Sexta autem die colligetis duplum  ,« etc. Quia ergo homo sexta die factus, et tota est mundi creatura perfecta, septima autem Conditor ab opere suo requieuit, unde et hoc sabbatum, hoc est requiem uoluit intelligi, recte Saluator eadem sexta die crucifixus, humane restaurationis impleuit arcanum. Ideoque cum accepisset iehsu acetum, dixit: »Consummatum est,« hoc est sexta die, quod pro mundi refectione suscepit, iam totum est expletum. Sabbato autem in sepulcro requiescens, resurrectionis que octaua die uentura erat, exspectabat euentum. Ubi nostre simul deuotionis ac beate retributionis prelucet exemplum, quos in hac quidem seculi etate pro Domino pati, et uelut mundo necesse est crucifigi. In septima uero etate, id est cum lethi quis debitum soluit, corpora  quidem in tumulis, animas autem secreta in pace cum Domino manere, et post bona oportet opera quiescere, donec octaua tandem ueniente etate, etiam corpora ipsa resurrectione glorificata, cum animabus simul incorruptionem eterne hereditatis accipiant. »uenit, inquit, Ioseph ab Arimathea, nobilis decurio, qui et ipse erant exspectans regnum Dei. Et audacter introiuit ad Pilatum, et petiit corpus Iesu.« Magne quidem Ioseph iste dignitatis ad seculum, sed maioris apud Deum meriti fuisse laudatur. Talem namque exsistere decebat, qui corpus Domini sepeliret, qui et per iustitiam meritorum tali ministerio dignus fuisset, et per nobilitatem potentie secularis, facultatem possit obtinere  ministrandi. Non enim quilibet ignotus, aut mediocris ad presidem accedere, et crucifixi corpus poterat impetrare.

»Ioseph autem mercatus sindonem, et deponens eum, inuoluit in sindone.« Et ex simplici sepultura Domini ambitio diuitum condemnatur, qui nec in tumulis quidem possunt carere diuitiis. Possumus autem iuxta intelligentiam spiritalem hoc sentire, quod corpus Domini non auro, neque gemmis et serico, sed linteamine purum obuolutum sit, quamquam et hoc significet, quod ille in sindone munda inuoluit Iesum, qui pura mente eum susceperit. Hinc Ecclesie mos obtinuit ut sacrificium altaris, non in serico, neque in panno tincto, sed in lino terreno celebretur, sicut corpus Domini est  in sindone munda sepultum, iuxta quod in gestis pontificalibus a beato papa Siluestro legimus esse statutum. De monumento Domini ferunt, qui nostra etate Hierosolymis Britanniam uenere, quod domus fuerit rotunda, de subiacente rupe excisa, tante altitudinis, ut intro consistens homo, uix manu extenta culmen possit attingere, qua habet introitum ab Oriente, cui lapis ille magnus aduolutus atque appositus est. In cuius monumenti parte aquilonari sepulcrum ipsum, hoc est locus Dominici corporis, de eadem petra factus est, septem habens pedes longitudinis, trium uero palmarum mensura, cetero pauimento altius eminens. Qui uidelicet locus non desuper, sed a latere meridiano per totum patulus est, unde corpus inferebat: color autem  eiusdem monumenti ac loculi, rubicundo et albo dicitur esse permistus.



HOMILIA LXuII. FERIA QUINTA PALMARUM, IN CeNA DOMINI.

 »In illo tempore: Ante diem festum Pasche, sciens iehsu quia uenit hora eius, ut transeat ex hoc mundo ad Patrem,« et reliqua. Pascha non, sicut quidam existimant, Grecum nomen est, sed Hebreum. Pascha transitus dicitur in sua lingua, propterea, quia tunc primum Pascha celebrauit populus Domini, quando ex Aegypto fugientes, Rubrum mare transierunt. Que figura in Christo secundum ueritatem impleta est, cum per passionem suam transiret ex hoc mundo ad Patrem. Ita nobis  quoque transeundum est ex hoc mundo ad Patrem, a temporalibus ad eterna, ab iniquitate ad iustitiam, a deceptore diabolo ad Saluatorem Christum. »Cum dilexisset suos, qui erant in mundo, usque in finem dilexit eos.« Utique ut ipsi de hoc, ubi erant, ad suum caput, quod hinc transisset, eius dilectione transissent. In finem, id est in eternum dilexit eos. uel in finem, in Christo, quia finis legis est Christus.

»Et cena iam facta.« Non ita debemus intelligere cenam factam, ueluti iam consumptam et transactam. Adhuc enim cenabatur, cum Dominus surrexit, et pedes lauit discipulis suis: nam postea iterum recubuit, et buccellam suo traditori dedit. Cena  dicta est iam parata conuiuantibus discipulis cum magistro.

»Cum diabolus iam misisset in cor ut traderet eum Iudas Simonis Scariothis.« Si queris quid missum sit in cor Iude, hoc utique ut traderet eum. Missio ista, spiritalis suggestio est: non in aures corporales, sed in cor consentiens iniqua. Sicut enim bonas cogitationes benignus spiritus immittit, sic malas cogitationes malignus suggerit. Sed interest quibusnam eorum mens humana consentiat, diuino auxilio, uel deserta per meritum, uel adiuta per gratiam. Sine fide Dei proditor ad conuiuium non credens Deum esse, quem tradere non cogitabat, uidebatur et tolerabatur in eo quem falli putabat, fallebatur, cuius malitia bonitas Dei utebatur ad salutem  aliorum.

»Sciens quia omnia dedit ei Pater in manus,« ergo et ipsum traditorem. Nam si eum in manibus non haberet, non utique illo uteretur ut uellet. Sciebat enim Dominus quid faceret pro amicis, qui patienter utebatur inimicis. Sciens etiam »quia a Deo exiit, et ad Deum uadit.« Nec Deum, cum inde exiret, nec nos deserens, cum rediret.

»Surgit a cena, et ponit uestimenta sua.« Locuturus euangelista de tanta Domini humilitate, prius eius celsitudinem uoluit commendare. Ad hoc pertinet quod ait: »Sciens quia omnia dedit ei Pater in manus.« Non Dei Domini, sed hominis serui impleuit officium. Tanta est quippe humane humilitatis utilitas, ut eam commendaret suo exemplo  etiam diuina sublimitas. »Surgit a cena,« descendit de celestibus. »Posuit uestimenta sua,« id est, semetipsum exinaniuit. »Cum accepisset linteum, precinxit se,« formam serui induens.

»Mittit aquam in peluim,« id est, fudit sanguinem suum in terram, ut mundaret in se credentium uestigia que terrenis peccatis sordida fuerant, et extergeret linteo, quo erat, id est, corporis sui linteo quo erat precinctus, purgaret, quia tota eius passio est purgatio. Dum formam serui accepit, non quod habebat dimisit, sed quod non habebat assumpsit.

»uenit ergo ad Simonem Petrum.« Non ita intelligendum est quasi, aliorum pedibus lauatis, uenisset ad primum apostolum, sed quia inde primum  cepit, ideo expauescit Petrus, ut Dei Filius ei pedes lauaret, Dominus seruo, Deus homini. Quando ergo pedes discipulorum lauare cepit, uenit ad eum, a quo cepit, id est, ad Petrum. Et tunc Petrus  expauit, atque ait: »Domine, tu mihi lauas pedes?« Tu Deus, ego homo, tu Dominus, ego seruus; tu Redemptor, ego peccator.

»Respondit iehsu, et dixit ei: Quod ego facio, tu nescis modo, scies autem postea.« Huius facti mysterium necdum intelligis, sed postea intelliges.

»Quia si te non lauero, non habebis partem mecum. Dixit Petrus: Non lauabis mihi pedes in  eternum.« Aeternum, pro nunquam posuit: sed territus responsione Domini, dixit:

»Domine, non tantum pedes, sed et manus et caput.« Quandoquidem sic minaris lauanda tibi mea membra, non solum ima non subtraho, uerum etiam prima substerno. Ne mihi neges capiendam tecum partem, nullam tibi nego abluendam mei corporis partem.

»Respondit ei iehsu: Qui lotus est, non habet opus nisi pedes lauare, sed est mundus totus.« Quomodo totus est mundus, et utique tamen pedes ei lauandi sunt, nisi quia mundus est in lauacro sancti baptismatis? In baptismo namque donantur nobis omnia delicta. Sed sicut pes, qui terram calcat, non potest absque sordibus esse, sic nemo potest  uiuere sine peccatis, pro quibus quotidie oramus: »Dimitte nobis debita nostra .« Iterum puluere terrene habitationis homo sordidatus, necesse habet iterum lauari per gratiam diuine pietatis, licet prius eadem gratia esset totus mundatus, apostolo Ioanne attestante: »Si dixerimus quia peccatum non habemus, nosipsos decipimus, et ueritas in nobis non est .« Quotidie igitur pedes lauat nobis, qui interpellat pro nobis: et quotidie nos habere opus, ut pedes lauemus, in ipsa oratione Dominica confitemur, cum dicimus: »Dimitte nobis debita nostra, sicut et nos dimittimus debitoribus nostris.« »Et uos mundi estis, sed non omnes.« Quod Euangelista sequentibus uerbis exponit, ideo transeamus ad cetera.

 »Postquam ergo lauit pedes eorum.« Id est, impleta redemptionis nostre purgatione, per sanguinis sui effusionem, accepit uestimenta sua, tertio die de sepulcro resurgens, et eodem corpore quo moriebatur in cruce, immortalis factus et uestitus. »Et cum recubuisset,« hoc est, iterum ascendit in celum, in dexteram Dei sedens, et in maiestate paterne diuinitatis recumbens, unde iterum uenturus est iudicare uiuos et mortuos. Sequitur enim: »Dixit eis: Scitis quid fecerim uobis?« Hoc ait, quod ante promiserat, dum Petro apostolo respondit: »Quod ego facio, tu nescis modo, scies autem postea.« Nunc est illud ante promissum.

»uos uocatis me Magister et Domine, et bene dicitis.« Utique; quia uerum dicitis. »Sum  etenim.« Non arrogantie typo, sed ueritatis obsequio dixit.

»Si ergo ego laui uestros pedes Dominus et Magister, et uos debetis alter alterius lauare pedes.« Si ego Deus et Dominus dimisi uobis peccata uestra, et uos debetis alter alterius peccata dimittere. Et hoc est quod Apostolus ait: »Donantes uobismetipsis si quis aduersus aliquem habet querelam, sicut Dominus donauit uobis, ita et uos inuicem .« Itaque nobis delicta donemus, et pro nostris delictis inuicem oremus atque ita quodammodo inuicem pedes nostros lauemus. Licet hoc corporaliter caritatis officio et humilitatis exemplo aliquibus utiliter facere placeat, tamen spiritaliter in corde omnibus,  agendum est, ut debita nostra inuicem dimittamus nobis, sicut a Deo nobis debita nostra dimitti deprecamur. Sequitur:

»Amen, amen dico uobis, non est seruus maior domino suo, neque apostolus maior eo qui misit illum. Si hec scitis beati eritis, si feceritis ea.« Hoc ideo dixit, quia lauerat pedes discipulorum magister humilitatis, ut uerbo et exemplo eos instrueret in caritatis officio.

»Non de omnibus uobis,« id est, non omnes uos beatos dico. »Ego scio quos elegerim,« ad hanc beatitudinem, ut meorum sequaces preceptorum. »Sed ut impleatur Scriptura: Qui manducat panem mecum leuabit contra me calcaneum suum.« Id est, calcabit me. Manducat panem non ad salutem  sibi, sed ad penam: quia manducauit, ut lateret proditor, non ut proficeret amator. Quid est quod alio loco dixit: »Nonne uos duodecim elegi, et unus ex uobis diabolus est ?« et hic dicit: »Ego scio quos elegerim?« Electus est enim ille Iudas, non ad beatitudinem, sed ad perditionis perfidiam: ob salutem mundi, non suam, quia dictum est de eo: »Melius esset homini illi si non fuisset natus.« Isti uero, de quibus modo dixit: »Ego scio quos elegerim,« ad beatitudinem eterne glorie electi sunt.

»Amodo dico uobis, inquit, priusquam fiat, ut credatis, cum factum fuerit, quia ego sum.« Id est, ego sum de quo illa Scriptura precessit, ubi dictum est: »Qui manducat mecum panem, leuabit  super me calcaneum .«

»Qui accipit si quem misero, me accipit. Qui autem me accipit, accipit eum qui me misit.« Cum hec dicebat, non unitatem nature diuisit, sed mittentis auctoritatem ostendit. Sic utique unusquisque eum qui est missus accipiat, ut in illo, eum qui misit accipiat uel attendat. Si ergo attendas Christum in Patre, inuenies discipuli preceptorem: si autem attendas Patrem in Filio, inuenies unigeniti genitorem: ac sic in eo, qui missus est, sine ullo accipit errore mittentem.

»Cum hec dixisset iehsu, turbatus est spiritu, et protestatus est, et dixit: Amen, amen dico uobis, quia unus ex uobis tradet me.« Turbauit eum  imminens passio, et periculum proximum, et traditoris impendens manus, cuius fuerat precognitus animus. Turbatus est itaque spiritu, tanto scelere traditoris. Turbata est in eo nostra infirmitas, non sua potestas. Sicut pro nobis passus est, ita pro nobis turbatus est. Qui ergo protestante mortuus est, potestante turbatus est, ne nostra perturbatio in desperationem cadat, sed in miseratione proximorum una penitentia peccatorum uel nostrorum auertatur: quia illius perturbatio nostra est consolatio. »Amen, amen dico uobis, quia unus ex uobis tradet me.« Unus numero, non merito; specie, non uirtute; commistione corporali, non uinculo spiritali; carnis adiunctione, non cordis socius unitate. Quid  est ex uobis, nisi ex uobis iturus est qui tradet me?

»Aspiciebant ergo ad inuicem discipuli, hesitantes de quo diceret.« Sic quippe in eis erat erga magistrum suum pia caritas, ut tamen eos humana alterum de altero stimularet infirmitas. Nota fuit unicuique sua conscientia, sed alterius incognita.

»Erat autem recumbens unus ex discipulis eius in sinu Iesu, quem diligebat iehsu.« Quod dixerat in sinu, paulo post dicit super pectus Iesu: ipse est Ioannes, cuius est hoc Euangelium, sicut postea manifestatur. Erat enim hec eorum consuetudo qui sacras nobis litteras ministrarunt, ut quando ab aliquo eorum diuina narrabatur historia, cum ad  seipsum ueniret, tanquam de alio loqueretur: et sic se insereret ordinationi narrationis sue, tanquam rerum gestarum scriptor, non tanquam ipsius sui predicator. Hoc fecit et beatus Moyses, ita de seipso, tanquam de alio cuncta narrauit. Diligebat non pre omnibus unum, sed quiddam in eo dilexit, quod in aliis non dilexit, id est, ut pace transiret ex hac uita, non per passionem finiret hanc uitam. In sinu Iesu, id est in secreto, de quo illud mirabile, et in omnibus seculis inauditum eructauit sacramentum: »In principio erat uerbum, et uerbum erat apud Deum, et Deus erat uerbum .«

»Innuit autem huic Simon Petrus, et dixit ei.« Innuendo dicit non loquendo: significando, non sonando. Quid dicit innuendo? Quod sequitur: »Quis  est de quo dicit?« Hec uerba Petrus innuit, non sono uocis, sed motu corporis dixit.

»Itaque cum recubuisset ille supra pectus Iesu.« Hic est utique pectoris sinus sapientie secretum.

»Dicit ei: Domine, quis est? Respondit ei iehsu: Cui ego intinctum panem porrexero. Et cum intinxisset panem, dedit Iude Simonis Iscariothis. Et post panem, tunc introiuit in illum Satanas.« Expressus est traditor, nudate sunt latebre tenebrarum. Bonum est quod accepit, sed malo suo accepit: quia male bonum malus accepit. Hic enim docetur quam diligenter nobis cauendum sit male accipere bonum. Multum quippe interest, non quid accipiat, sed quis accipiat: nec quale sit quod datur, sed qualis sit ipse cui datur. Intrauit ergo post  hunc panem Satanas in Domini traditorem, ut sibi iam traditum plenius possideret, in quem prius intrauerat, ut deciperet. Auxit enim peccatum traditionis presumptio sacramenti: cum homini ingrato intrasset panis in uentrem, hostis in mentem. Fortassis ergo panis intincti illius significans fictionem, qui fictus ad cenam uenit amicus, et falsus ad magistrum uadit discipulus.

»Quod facis, fac citius.« Non precepit facinus, sed predixit Iude malum, nobis bonum. Quid enim Iude peius, et quid nobis melius, quam traditus est Christo ab illo utilis? Hoc est, plus paratus ad passionem, quam iratus ad uindictam, non tam ad perniciem perfidi seuiendo dixit, quam ad salutem fidelium festinando.  »Quod facis, fac citius.« Non quia in tua potestate est quem tradas, sed quia hoc uult qui omnia potest.

»Hoc autem nemo sciuit discumbentium, ad quid dixerit ei. Quidam enim putabant quia loculos habebat Iudas, quia dixit ei iehsu: Eme ea que opus sunt nobis ad diem festum, aut egenis ut aliquid daret.« Habebat ergo Dominus loculos, etiam fidelibus oblata conseruans, et suorum necessitatibus, et aliis indigentibus tribuebat. Tunc primum ecclesiastice pecunie forma est instituta, ut intelligeremus quod precepit non cogitandum esse de crastino, nec ad hoc fuisse preceptum, ne quid pecunie seruetur a sanctis, sed ne Deo pro ista seruiatur.

»Cum ergo accepisset ille buccellam, exiuit continuo.  Erat autem nox.« Erat enim nox, quia exiuit filius tenebrarum. Exiuit ergo ad sue perditionis ministerium et ad nostre salutis dispensationem: non nostre salutis consideratione, sed sue negotiationis intentione. Hinc impletur quod Psalmista ait : »Dies diei eructat uerbum,« id est Christus discipulis promebat uerbum salutis; »et nox nocti indicat scientiam,« id est Iudas Iudeis proditoris malitiam ostendit. Nunc maiori intentione uerba Domini consideranda sunt, que ipsa nocte ante traditionis horam discipulis singulariter loquebatur, profundissima sunt in mysteriis. Ideo ubi multum laboraturus est disputator, non remissus debet esse auditor. Altius consideranda sunt Altissimi dicta, qui occultat ut queramus, et manifestat ut inueniamus.  Ipse est qui claudit et aperit: claudit ut queramus; aperit ut inueniamus: ut inquisitor fructum accipiat sudoris sui, et largitor laudem et gratiam bonitatis sue habeat.

»Et dixit iehsu: Nunc clarificatus est Filius hominis, et Deus clarificatus est in eo.« Hic aliquid magnum significat in hac clarificatione. Exiuit Iudas, et clarificatus est iehsu: exiuit filius perditionis, et clarificatus est Filius hominis. Exeunte itaque in mundo omnes mundi remanserunt, et cum suo mundatore remanserunt. Tale aliquid erit, cum uictus a Christo transeat hic mundus cum, zizaniis a tritico separatis, iusti fulgebunt sicut sol in regno Patris sui. De hac clarificatione futura sanctorum locuturus, uerbo preteriti temporis usus est.  Quod enim futurum in sanctis est, hoc in predestinatione Dei factum esse dicitur: »Nunc clarificatus est Filius hominis;« tanquam diceret: Ecce in illa mea clarificatione quid erit, ubi malorum nullus erit, ubi bonorum nullus perit. Sic autem non est dictum, nunc significatus est Filius hominis significatione, queamdmodum non est dictum: petra significabat Christum, sed petra erat Christus. Cum autem dixisset: »Nunc clarificatus est Filius hominis,« adiunxit: »Et Deus clarificatus est in eo.« Est enim clarificatio Filii hominis, ut Deus clarificetur in eo. Non enim ipse in seipso, sed Deus in illo clarificatur, tunc et illum Deus in se clarificat. Denique tanquam ista exponens adiungit, et dicit:

 »Si Deus clarificatus est in eo, et Deus clarificauit eum in semetipso.« Hoc est: si Deus clarificatus est in eo, qui non uenit facere uoluntatem suam, sed uoluntatem eius qui misit eum, et Deus clarificauit eum in semetipso; ut natura humana, in qua est Filius hominis, que a uerbo eterno suscepta est, etiam immortali eternitate donetur: »Et continuo, inquit, clarificabit eum,« resurrectione scilicet sua, non sicut nostra in fine seculi, sed continuo futura.



HOMILIA LXuIII. FERIA SEXTA PARASCEuES. Passio Domini nostri Iesu Christi secundum Ioannem.

 »In illo tempore: egressus iehsu  cum discipulis suis trans torrentem Cedron,« et reliqua. genitiuus pluralis est in Greco, quod potest Latine Cedrorum dici. Tunc appropinquauit tempus de quo Psalmista legitur: »De torrente in uia bibet,« id est, in uia huius uite de torrente passionis bibit, »propterea exaltabit caput ,« quod Apostolus ita exposuit: »Christus obediens Patri usque ad mortem, mortem autem crucis, propter quod et Deus exaltauit illum .« »Ubi erat hortus, in quem introiuit ipse et discipuli eius.« Bene in horto miserie nostre comprehensus est, ut nos in hortum beatitudinis sue induceret. Igitur in horto deliciarum, id est in paradiso primus pater humani generis peccauit, et inde eiectus est in hanc uallem lacrymarum. Ideo Christus, secundus  Adam, se in horto comprehendi uoluit, ut peccatum quod in horto paradisi, qui hortus deliciarum interpretatur, primus homo commisit, deleretur.

»Sciebat autem et Iudas, qui tradebat eum, locum; quia frequenter iehsu conuenerat illuc cum discipulis suis.« Hoc quod narrat ingressum Dominum cum discipulis suis in hortum, non continuo factum est, cum eius illa finita esset oratio, de cuius uerbis ait: »Hec cum dixisset iehsu;« sed alia quedam sunt interposita, que ab isto pretermissa apud alios euangelistas leguntur, sicut hic inueniuntur multa que illi similiter in sua narratione tacuerunt. Ad hoc uero ualet quod dictum est: »Hec cum dixisset iehsu,« ut non eum ante opinemur uenire in hortum, quam illa uerba finiret et illam orationem,  que leguntur. »Et Iudas, qui tradebat eum, sciebat locum.« Ordo uerborum est: Sciebat locum, qui tradebat eum, quod frequenter iehsu, inquit, conuenerat illuc cum discipulis suis. Ibi ergo lupus ouina pelle contectus, et inter oues alto patrisfamilias consilio toleratus, didicit ut ad tempus exiguum dispergeret gregem, insidiis appetendo pastorem.

»Iudas ergo, inquit, cum accepisset cohortem, et a pontificibus et Phariseis ministros, uenit illuc cum laternis, et facibus, et armis.« Cohors non Iudeorum, sed militum fuit. A preside itaque intelligatur accepta tanquam ad tenendum reum, seruato ordine legitime potestatis, ut nullus tenentibus auderet obsistere.  Ideo tanta manus inimicorum congregata est, ut nullus apprehendentibus, uel contradicere, uel defendere Iesum auderet. Ita quippe eius abscondebatur potestas, et obtendebatur infirmitas, ut hec inimicis necessaria uiderentur aduersus eum. Bene utens bonus malis, et faciens bona de malis.

»iehsu autem,« sicut euangelista secutus adiunxit, »sciens omnia que uentura erant super eum.« Sciebat et uoluit ut comprehenderetur, quia ad hoc uenit in mundum, ut hoc fieret quod uoluit; »processit et dixit: Quem queritis?« Processit paratus ad passionem, et interrogans quem quererent, non quasi ignarus eorum uoluntatis, sed ut scirent ipsum esse quem quererent.

»Responderunt: Iesum Nazarenum.« iehsu Nazarenus  dicebatur, quia in Nazereth nutritus est, ut impleretur prophetia: »Quoniam Nazareus uocabitur.« »Dicit eis: Ego sum.« Non abscondit se, sed ostendit, quia uoluntate sua posuit animam suam pro mundo.

»Stabat autem et Iudas, qui tradebat eum, cum ipsis. Ut ergo dixit eis: Ego sum, abierunt retrorsum, et ceciderunt in terram.« Ubi tunc militum cohors, et ministri principum ac Phariseorum? ubi terror et munimen armorum? Nempe una uox dicentis: »Ego sum,« tantam turbam odii ferocem, armisque terribilem, siue ullo telo percussit, repulit, et strauit. Deus enim latebat in carne, et sempiternus dies ita membris occultabatur humanis, ut laternis et facibus quereretur occidendus a tenebris.  »Ego sum,« dicit, et impios deiecit. Quid iudicaturus faciet, qui iudicandus hoc fecit? quid regnaturus poterit, qui moriturus hoc potuit? Et nunc ubique per Euangelium: »Ego sum,« dicit Christus, et a Iudeis exspectatur Antichristus, ut retro redeant, et in terram cadant. Quare qui uenerunt ad comprehendendum non tenuerunt, a quo audierunt: »Ego sum?« Illi querebant eum comprehendere et occidere, ille querebat eos redimere et uiuificare, propter quod uenit ad nos. Ostendit querentibus potestatem, quia habuit in potestate animam suam ponere, quando posuit, hora passionis ostendit, ut nostre redemptionis impleretur mysterium.

»Iterum ergo eos interrogauit: Quem queritis?« Si queritis, quare non apprehenditis, nisi quia non  est in uestra potestate apprehendendi hora, sed in eius qui uenit ut apprehendatur?

»Illi autem dixerunt: Iesum Nazarenum. Respondit iehsu: Dixi uobis quia ego sum. Si ergo me queritis, sinite hos abire.« Inimicos uidete, et hoc faciunt quod iubet: sinite hos abire quos non uult perire. Nunquid autem non erant postea morituri? Cur ergo si tunc morerentur, perderet eos, nisi quia nondum in eum sic credebant, quomodo credunt quicunque non pereunt?

»Simon ergo Petrus, habens gladium, eduxit eum, et percussit pontificis seruum, et abscidit eius auriculam dexteram. Erat autem nomen seruo Malchus.« Solus hic euangelista etiam nomen serui  huius expressit, sicut Lucas solus, quod eius auriculam Dominus tetigerit, et sanauerit eum. Malchus autem interpretatur regnaturus. Quid ergo auris pro Domino amputata et a Domino sanata significat, nisi auditum amputata uetustate renouatum, ut sit in nouitate spiritus, et non in uetustate littere? Quod cui prestitum a Christo fuerit, quis dubitet regnaturum tunc esse cum Christo? Seruus dictus est propter seruitutem legalem; sanatus autem dicitur, propter euangelicam libertatem. Factum tamen Petri Dominus improbauit, et progredi ultra prohibuit, dicens:

»Mitte gladium tuum in uaginam. Calicem quem dedit mihi Pater, non bibam illum.« Non bibam illum, interrogatiue, uel increpatiue legendum est,  quasi dixisset: Nonne bibam illum calicem quem Pater mihi bibere precepit? Quare resistere uoluntati uis omnipotentis Patris, imo et salutis tue calici? In suo quippe facto illo discipulus magistrum defendere uoluit, nescius adhuc dispensationem paterne uoluntatis, quod ex hoc fieri uenturum uoluisset. Quod autem a Patre sibi dicit datum calicem passionis, profecto illud est, quod ait Apostolus: »Si Deus pro nobis, quis contra nos? qui Filio proprio non pepercit, sed pro nobis omnibus tradidit illum .« uerum auctor huius calicis est, etiam ipse qui bibit, unde idem Apostolus ait: »Christus dilexit nos, et tradidit semetipsum pro nobis oblationem et hostiam Deo, in odorem suauitatis .«

 »Cohors ergo, et tribunus, et ministri Iudeorum comprehenderunt Iesum et ligauerunt eum.« Comprehenderunt ad quem accesserunt, quoniam dies ille, illi uero tenebre permanserunt, nec audierunt: »Accedite ad eum, et illuminamini « Tunc autem, quando illo modo eum comprehenderunt, tunc ab eo longius discesserunt. »Et ligauerunt eum,« a quo solui potius uelle debuerunt. Postquam persecutores, tradente Iuda, comprehensum Dominum ligauerunt, qui nos dilexit et tradidit semetipsum pro nobis, et cui Pater non pepercit, sed pro nobis omnibus tradidit eum:

»Adduxerunt ad Annam primum.« Nec enim Ioannes istam tacet causam quare hoc fecissent, dicens:

 »Erat enim socer Caiphe, qui erat pontifex anni illius. Erat autem Caiphas qui consilium dedit Iudeis, quia expedit unum hominem mori pro populo.« Ductus est ad Annam primum, et postea ad Caipham, ut cognatio sanguinis sceleris eos faceret consortes. Moyse iubente, preceptum erat ut pontifices patribus succederent, ut generationis in sacerdotibus series conseruaretur. Refert Iosephus istum Caipham unius tantum anni ab Herode pretio redemisse sacerdotium. Non est ergo mirum si iniquus pontifex iniquum iudicaret. Sepe qui per auaritiam ad sacerdotium accedit, per iniustitiam uersatur in eo, ut sceleratum initium funesto fine consummetur.

 »Sequebatur autem, inquit, Iesum Simon Petrus, et alius discipulus.« Quisnam sit iste discipulus, non temere affirmandum est, quia tacetur. Solet autem idem Ioannes ita se significare, et addere, »quem diligebat iehsu .« Fortassis ergo et hic ipse est qui iuxta crucem Iesu stabat, cui ille matris commendauit custodiam. Dicit et Mattheus de Petro: »Petrus sequebatur eum a longe .« Sequebatur Dominum a longe, qui erat eum negaturus, ut uideret finem. uel amore magistri, uel humana curiositate, scire cupiens quid pontifex iudicaret de Iesu, utrum eum neci addiceret, an flagellis cesum dimitteret.

»Discipulus autem, inquit, ille erat notus pontifici, et intrauit cum Iesu in atrium pontificis. Petrus  autem stabat ad ostium foras.« Foras autem stabat, qui negaturus erat Dominum, nec erat in Christo, qui Christum confiteri non fuit ausus.

»Exiuit ergo discipulus alius qui erat notus pontifici, et dixit ostiarie, et introduxit Petrum. Dixit ergo Petro ancilla ostiaria: Nunquid et tu ex discipulis es hominis istius? Dixit ille: Non sum.« Hic agnoscitur quam uerum sit, quod ueritas paulo ante ait: »Quia sine me nichil potestis facere .« Ecce columna fortissima ad unius aure impulsum tota contremuit. Ubi illa promittentis audacia, et de se plurimum presumentis? ubi sunt uerba illa, quando ait: »Quare non possum sequi te modo? animam meam pro te ponam ?« Hoc non est sequi magistrum, se negare discipulum esse. Sic  ne pro Domino anima ponitur, ut hoc ne fiat, uox ancille formidetur? Sane hoc loco considerandum est quam periculosum sit Christiano Christianum se esse negare. Non enim Petrus in hoc loco dixit se Christum negare, sed discipulum Christi; tamen ipse Christus ante predixerit: »Ter me negaturus es.« Qui enim discipulum se Christi negauit esse, Christum negauit; similiter, qui se Christianum negat esse propter aliquem timorem, etiam Christum negat.

»Stabant autem serui et ministri ad prunas, quia frigus erat, et calefaciebant se.« Frigus erat infidelitatis in cordibus illorum intantum etiam ut ille princeps apostolorum in eo frigore torpescat, quia necdum calore sancti Spiritus inflammatus fuit; in quo non solum ipse iterum post acceptum sancti  Spiritus donum non timuit Christum coram imperatore et populo Romano confiteri, sed etiam pueri imberbes et puelle, sancti Spiritus calore inflammati, Christum publice usque ad mortem confitebantur, et pro eo mori non metuebant, quem clauiger celi confiteri ad unius ancille uocem formidauit.

»Pontifex ergo interrogauit Iesum de discipulis suis et de doctrina eius.« Non cognoscende ueritatis amore interrogauit, sed ut causam inueniret qua etiam accusari posset, et tradi Romano presidi ad damnandum.

»Respondit ei iehsu: Ego palam locutus sum mundo, ego semper docui in synagoga et in templo, quo omnes Iudei conuenerant, et in occulto  locutus sum nichil.« Quid est quod palam se dicet loqui, in occulto nichil loqui, dum alias apostolis dixit, cum per parabolas turbis loqueretur: »uobis datum est nosse mysterium regni Dei, ceteris autem in parabolis ?« Intelligendum est ita eum dixisse: »Palam locutus sum mundo,« ac si dixisset: Multi me palam audierunt loquentem, et rursum non erant palam, ipsum etenim palam, quodammodo erat palam, et quodam modo non erat palam. Palam quippe erat quia multi audiebant, et rursus non erat palam, quia non intelligebant. Et quod seorsum discipulis loquebatur, non in occulto utique loquebatur. Quis namque in occulto loquitur, qui coram tot hominibus loquitur, cum scriptum sit: »In ore duorum uel trium testium stabit omne uerbum ;« presertim si hoc loquitur paucis quod per eos uellet innotescere multis, ergo et hoc ipsum, quod ab eo dictum uidebatur occulte, quodammodo non dicebatur in occulto. Quia non ita dicebatur ut ab his quibus dictum fuerat taceretur, sed ita potius ut usquequaque predicatur.

»Quid me interrogas? Interroga eos qui audierunt quid locutus sum ipsis. Ecce hi sciunt que dixerim ego.« Quasi dixisset: Quid me interrogas, a quo ueritatem audire non desideras, sed quem damnare cupis? Interroga magis eos, de quorum dictis non habeas inuidiam. Ita temperauit Dominus suam responsionem, ut nec ueritatem tacere, nec se defendere uideretur.

»Hec autem cum dixisset, unus assistens ministrorum  dedit alapam Iesu, dicens: Sic respondes pontifici?« Hic impletur quod prophetatum est de eo: »Dedi maxillas meas percutientibus .« Percussit eum quasi reum responsionis, sed ille iniuste percussus mansuete respondit:

»Si male locutus sum, testimonium perhibe de malo.« Omnis itaque qui contra ueritatem loquitur, male loquitur: si ego autem ueritatem non dixi, da testimonium contra me in quo mendacium dixissem. »Si autem bene,« id est uere, »quid me cedis?« Quid in ista responsione uerius, mansuetius, iustius? Si cogitemus quis acceperit alapam, nonne uellemus eum qui percussit aut celesti igne consumi, aut terra dehiscente sorberi, aut correptum demonio uolutari? Quid enim horum per potentiam  non potuisset, per quem factus est mundus, nisi patientiam nos docere maluisset, a quo uincitur mundus? Forte aliquis hic dicit quare alteram maxillam percuti non daret? Secundum preceptum suum, itaque non solum alteram dedit maxillam percutienti, sed etiam totum corpus suum ad crucifigendum tradidit. Et magis uult precepta sua Dominus in cordis tranquillitate seruare, quam in corporis ostentatione demonstrare.

»Et misit eum Annas ligatum ad Caipham pontificem.« Hi duo Annas et Caiphas principes fuerunt sacerdotum, et per uices annuas sacerdotium administrabant: et erat tunc annus Caiphe, cum passus est Christus. Et credendum est secundum  uoluntatem Caiphe factum esse, ut prius duceretur ad Annam, ut minoris culpe uideretur, si alterius quoque consacerdotis sui damnaretur sententia. Sed cum dixisset euangelista quod eum ligatum miserit Annas ad Caipham, reuersus est ad locum narrationis, ubi reliquerat Petrum, ut explicaret quod in domo Anne de trina eius negatione contigerat.

»Erat autem, inquit, Simon Petrus stans, et calefaciens se.« Hoc recapitulat quod ante iam dixerat; deinde que secuta sunt iungit: »Dixerunt ergo ei: Nunquid et tu ex discipulis eius es? Negauit ille, et dixit: Non sum.« Iam semel negauerat ad ancille uocem, ecce iterum eodem timore perterritus dixit, uel negauit. Deinde ut tertia quoque negatio perficeretur, et in eo uerbum Dei predicentis  impleretur:

»Dicit ei unus ex seruis pontificis, cognatus eius, cuius abscidit Petrus auriculam: Nonne ego te uidi in horto cum illo? Iterum ergo, sicut antea, negauit Petrus, et statim gallus cantauit.« Ecce medici est completa predictio, egroti conuicta presumptio. Non enim factum est quod iste dixerat: »Animam meam pro te ponam,« sed factum est quod ille predixerat: »Ter me negabis.« Sed hec trina negatio timoris, trina confessione amoris diluitur. Necdum fuit amor qui foras mitteret timorem; sed adhuc timor seruilis ualuit in corde eius: sed necdum respexit eum, qui hec predixit ei; sed hoc magna Dei dispensatione gestum esse credere debemus, quatenus ille, cui oues suas ad Patrem rediens Christus commendaturus erat, per suam disceret  fragilitatem alii misereri, et fratrum culpas ignoscere, dum suum recordaretur peccatum: et aliorum compati possit fragilitati, qui sui casus ignarus non esset. Peracta itaque trina hac negatione Petri, reuersus est euangelista ad ordinem narrationis sue, ubi eam reliquerat:

»Adducunt ergo Iesum ad Caipham in pretorium.« Ad Caipham quippe ab Anna collega et socero eius dixerat missum. Sed si ad Caipham, cur in pretorium? quod nichil aliud uult intelligi, quam ubi preses Pilatus habitabat, aut damnationis Christi causa Caiphas perrexit in pretorium ad Pilatum, aut Pilatus in domo Caiphe pretorium habebat. Et tanta fuit amplitudo, ut utrosque capere potuisset, et seorsum habitantem dominum suum, et  seorsum iudicem ferret. Ecce quanta est sollicitudo sacerdotum in malo, tota nocte uigilauerunt ut homicidium facerent. »Erat autem mane.« Et ipsi, id est qui ducebant Iesum, »non introierunt in pretorium,« hoc est in eam partem domus quam Pilatus tenebat. Si ipsa domus erat Caiphe, cur autem non introierunt in pretorium? Exponens causam: »Ut non contaminarentur, inquit, sed ut manducarent Pascha.« Dies enim agi ceperat Azymorum, quibus diebus contaminatio illis erat in alienum habitaculum intrare. O impia et stulta cecitas, habitaculo uidelicet alieno se uiolari putauerunt, et non proprio scelere inquinari se uidebant! Alienigene  iudicis domo contaminari timebant, et fratris innocentis sanguine non timebant. Sciendum est quid sit inter Pascha et dies Azymorum. Pascha dicebatur proprie dies illa in qua agnus ad uesperam quartadecima luna occidebatur; septem dies sequentes, dies Azymorum dicebantur. Dies Azymorum fuerunt in quibus nichil fermentatum in domibus illorum debuit inueniri: sed tamen dies paschalis inuenitur inter dies Azymorum nominari, ut in alio Euangelio legitur: »Prima autem die Azymorum accesserunt discipuli ad Iesum, dicentes: Ubi uis paremus tibi comedere Pascha?«  Sequitur:

»Exiuit ergo Pilatus ad eos foras, et dixit: Quam accusationem affertis aduersus hunc hominem?  Responderunt et dixerunt ei: Si non esset hic malefactor, non tibi tradidissemus eum.« Hunc enim morem habebant Iudei, ut quem morte dignum diiudicarent, uinctum eum presidi traderent. Interrogentur, atque respondeant ab immundis spiritibus liberati, languidi sanati, leprosi mundati, surdi audientes, muti loquentes, ceci uidentes, mortui resurgentes, utrum sit malefactor iehsu. Sed ista dicebant, de quibus per Prophetam ipse predixerat: »Retribuebant mihi mala pro bonis .«

»Dixit ergo eis Pilatus: Accipite eum uos, et secundum legem uestram iudicate eum.« Iustior fuit illis iudex gentilis. Quasi diceret: Legem habetis, et secundum legem uestram iudicate eum: uos melius nostis quid de talibus uestra lex iudicet: secundum  quod iustum sciatis, iudicate. »Dixerunt ergo Iudei: Nobis non licet interficere quemquam.« Quid est quod loquitur insana crudelitas? an non interficiebant quem interficiendum offerebant? An non forte interficiebant, dum clamabant: Crucifige, crucifige!« Quid est quod dixerunt: »Nobis non licet interficere quemquam,« dum lex mandat homicidas, adulteros, et talium reos scelerum occidere uel lapidare, nisi forte hoc ideo dixissent propter sanctitatem diei festi, ut non liceret eis secundum legem in die festo occidere hominem, ob cuius diei festi uenerationem etiam pretorium iudicis intrare noluerunt? Quomodo, o Iudei, o falsi Isrelite, non occidistis eum quem apprehendistis, quem duxistis, quem presidi tradidistis, quem crucifigi  poposcistis? Audite quod contra uos est, et iam propheta clamabat: »Filii hominum, dentes eorum arma et sagitte, et lingua eorum machera acuta .« Ecce quibus armis, quibus sagittis, qua machera iustum interfecistis. Deinde sequitur euangelista:

»Ut sermo Iesu impleretur quem dixit, significans qua esset morte moriturus.« Itaque intelligendum est Dominum hoc significare non aliam mortem crucis, sed illam mortem qua Iudei eum gentibus tradebant ad occidendum, minore tamen scelere quam Iudei, qui se isto modo ab eius interfectione uelut alienos facere uoluerunt, non ut  eorum innocentia, sed ut dementia monstraretur. Sequitur:

»Introiuit iterum in pretorium Pilatus, et uocauit Iesum, et dixit ei: Tu es rex Iudeorum?« In his uerbis ostendit Pilatus hoc Iudeos obiecisse ei criminis, ut diceret se regem esse Iudeorum.

»Respondit iehsu: A temetipso hoc dicis, an alii tibi dixerunt de me?« Sciebat utique Dominus et quod ipse interrogabat, et quod ille responsurus fuit: sed tamen dici uoluit, non propter se, qui omnia sciebat, sed propter nos, ut scriberetur quod nos scire uoluit.

»Respondit Pilatus: Nunquid ego Iudeus sum? gens tua et pontifices tui tradiderunt te mihi: quid fecisti?« Abstulit a se suspicionem, qua posset  putari a semetipso dixisse quod Iesum regem dixerat esse Iudeorum, id se a Iudeis accepisse demonstrans, dicendo: »Quid fecisti?« Satis ostendit illud ei pro crimine obiectum, tanquam diceret: Si regem te negas, quid fecisti ut traderis mihi? Quasi mirum non esset, si puniendus iudici traderetur, qui se diceret regem esse. Si autem hoc non diceret, querendum ab illo esset quid aliud forte fecisset, unde tradi iudici dignus esset.

»Respondit iehsu: Regnum meum non est de hoc mundo. Si ex hoc mundo esset regnum meum, ministri mei utique decertarent ut non traderer Iudeis. Nunc autem regnum meum non est hinc.« Hoc est quod bonus magister scire nos uoluit. Sed prius nobis demonstranda fuerat uana hominum  de regno eius opinio, siue gentium, siue Iudeorum, a quibus id Pilatus audierat: quasi fuisset propterea morte plectendus, quod illicitum affectauerit regnum, uel quoniam solent regnaturis inuidere regnantes. Poterat autem Dominus, quod ait: »Regnum meum non est de hoc mundo,« ad primam interrogationem presidis respondere, ubi dixit: »Tu es rex Iudeorum?« sed eum uicissim interrogans, utrum hoc a semetipso diceret, an audisset ab aliis, illo respondente, ostendere uoluit hoc sibi apud illum fuisse a Iudeis uelut crimen obiectum, patefaciens nobis cogitationes hominum, quas ipse nouerat quoniam uane sunt. Quod uero ait: »Regnum meum non est de hoc mundo,« id est in hoc mundo, audite, omnes reges terre: Non  uenit Christus regnum tollere, sed dare: non minuere, sed augere. Regem se, non contra dixit, sed carnaliter in hoc mundo se regnare non dixit. Quid est enim regnum, nisi credentes in eum? Quod tradet regnum Deo Patri in fine seculi, id est adducet ad Deum Patrem, ut sine fine regnet cum illo. Sed ut hoc probaret, ut regnum eius de hoc mundo non esset, adiecit: »Si ex hoc mundo esset regnum meum, ministri mei utique decertarent ut non traderer Iudeis.« Non ait: Nunc autem regnum meum non est hic, sed non est hinc. Hic est enim regnum eius usque in finem seculi, sed in sanctis suis, de quibus dixit in alio Euangelio: »Regnum Dei intra uos est .« Nam regnum Dei sancta Ecclesia  est: unde et ad sanctam Mariam angelus ait: »Et regnabit in domo Iacob in eternum, et regni eius non erit finis :« spiritale regnum, quo in celis regnat, demonstrare uolens, non carnale, quod sepe impii habent in hoc mundo. De regno quippe suo dicit paulo ante: »De mundo non estis, sed ego uos de mundo elegi .«

»Dixit itaque ei Pilatus: Ergo rex es tu? Respondit iehsu: Tu dicis quia rex sum ego.« Non quia se regem timuit confiteri, sed: »Tu dicis« ait, ut et uerum diceret, et sermo eius calumnie non pateret. Dictum est: »Tu dicis,« ac si diceret: Carnalis carnaliter dicis. Deinde subiungit: »Ego in hoc natus sum, et ad hoc ueni in mundum ut testimonium perhibeam ueritati.« Non est producenda huius  pronominis syllaba, quod ait: In hoc natus sum, tanquam dixerit: In hac re natus sum, sed corripienda, tanquam dixerit: Ad hoc natus sum, uel ob hoc natus sum, sicut ait: »Ad hoc ueni in mundum.« In Greco namque Euangelio nichil est huius locutionis ambiguum. Unde manifestum est eum temporalem natiuitatem suam hic commemorasse, qua incarnatus uenit in mundum: non illam sine initio, qua Deus erat, per quam Pater condidit mundum: utique nascendo de uirgine, ut testimonium perhibeat ueritati. Sed quia non omnium est fides, adiunxit atque ait: »Omnis qui est ex ueritate, audit meam uocem.« Audit utique interioribus auribus, id est, obedit mee uoci, quod tantumdem ualeret, quasi diceret: Credit mihi. Cum itaque Christus testimonium  perhibet ueritati, profecto testimonium perhibet sibi: eius quippe uox est: »Ego sum ueritas .« Hic commendat gratiam, per quam uocati sumus. Ait itaque: »Omnis qui est ex ueritate audit uocem meam.« Non ideo est ex ueritate, quia eius audit uocem, sed ideo audit quia ex ueritate est, id est, quia hoc illi donum ex ueritate collatum est. Quod quid est aliud quam, donante Christo, credere in Christum? Sequitur:

»Dicit ei Pilatus: Quid est ueritas?« Nec exspectauit audire quid responderet ei iehsu, quia forte dignus non fuit audire, sed:

»Cum hec dixisset, iterum exiit ad Iudeos, et dixit eis: Ego nullam inuenio in eo causam. Est consuetudo uestra ut unum dimittam uobis in Pascha  uultis dimittam uobis regem Iudeorum?« Credo, cum dixisset Pilatus: Quid est ueritas, in mentem illi uenisse continuo consuetudinem Iudeorum, qua solebat eis dimittere unum in Pascha: et ideo non exspectauit ut audiret ab Iesu quid esset ueritas, ne mora fieret, cum recoluisset morem quo possit eis per Pascha dimitti. Hec uero consuetudo dimittendi fortassis propter Pascha apud Iudeos remansit, et memoriam liberationis illorum ex Aegypto; quia in Pascha liberati sunt a seruitute. Sed omnes audientes clamauerunt rursum, omnes dicentes:

»Non hunc, sed Barabbam. Erat Barabbas latro.« Barabbas iste filius magistri eorum interpretatur, id est diaboli, qui magister fuit uel huic latroni in  scelere suo, uel Iudeis in impietate perfidie sue. Non reprehendimus, o Iudei, quod per Pascha liberatis nocentem, sed quod occidistis innocentem. Quod tamen nisi fieret, uerum Pascha non fieret. Sed umbra ueritatis a Iudeis errantibus tenebatur, et mirabili dispensatione diuine sapientie per homines fallaces eiusdem umbre ueritas implebatur. Quod ut uerum Pascha fieret, Christus uelut ouis immolabatur.

»Tunc apprehendit Pilatus Iesum, et flagellauit.« Hoc Pilatus non ob aliud fecisse credendus est, nisi ut eius iniuriis Iudei satiati sufficere sibi existimarent, et usque ad eius mortem seuire desisterent. Ad hoc pertinet, quod idem preses cohortem suam permisit facere, que sequuntur:

 »Et milites, plectentes coronam de spinis, imposuerunt capiti eius; et ueste purpurea circumdederunt eum, et ueniebant ad eum, et dicebant: Aue, rex Iudeorum; et dabant ei alapas.« Sic implebantur que predixerat de se Christus: sic martyres ad omnia informabantur, que persecutoribus libuisset facere, perferenda: sic paululum occultabatur tremenda potentia, que commendabatur prius imitanda patientia: sic regnum, quod de hoc mundo non erat, superbum mundum non atrocitate pugnandi, sed patiendi humilitate superauit. Sic illud granum multiplicandum seminabatur pena horribili, ut postea pullularet in gloria.

»Exiit iterum Pilatus foras, dixit eis: Ecce adduco eum uobis foras, ut cognoscatis quia in  eo nullam causam inuenio. Exiit ergo iehsu portans spineam coronam et purpureum uestimentum, et dicit eis: Ecce homo.« Hinc apparet non ignorante Pilato hec a militibus facta, siue permiserit, illa scilicet causa quam supra diximus, ut hec eius ludibria inimici libentissime uiderent, et ulterius sanguinem non sitirent. Egrediebatur ad eos iehsu, portans spineam coronam et purpureum uestimentum: non clarus imperio, sed plenus opprobrio. »Et dicit eis: Ecce homo.« Si regi inuidetis, iam parcite, quia deiectum uidetis. Flagellatus est, spinis coronatus est, ludibriosa ueste amictus est, amaris conuiciis illusus est, alapis cesus est: feruet ignominia, frigescat inuidia: sed non frigescit, inardescit potius et increscit.

 »Cum ergo uidissent eum pontifices et ministri, clamabant, dicentes: Crucifige, crucifige eum. Dixit eis Pilatus: Accipite eum uos, et crucifigite. Ego enim non inuenio in eo causam. Responderunt Iudei: Nos legem habemus, et secundum legem debet mori, quia Filium Dei se fecit.« Ecce altera maior inuidia: parua illa quippe uidebatur, uelut affectaret regnum illicito ausu regie potestatis, et tamen neutrum sibi iehsu mendaciter usurpauit. sed utrumque uerum est: et unigenitus Dei Filius est, et rex a Deo constitutus super Sion montem sanctum eius: et utrumque nunc demonstraret, nisi quanto erat potentior, tanto mallet esse patientior.

»Cum ergo audisset Pilatus hoc uerbum, magis  timuit. Et ingressus est pretorium iterum, et dixit ad Iesum: Unde es tu? iehsu autem responsum non dedit ei.« Hoc silentium Domini nostri Iesu Christi non semel factum, collatis omnium euangelistarum narrationibus reperitur, et apud principes sacerdotum, et apud Herodem, et apud Pilatum: tamen propter illos, quibus respondere noluit, ad hoc data est de agno similitudo, ut in suo silentio non reus, sed innocens haberetur.

»Respondit iehsu: Non haberes aduersum me ullam potestatem, nisi tibi datum esset desuper. Propterea qui tradidit me tibi, maius peccatum habet.« Ecce respondit, et tamen non ubique respondit, non sicut reus siue dolosus, sed sicut agnus, hoc est sicut simplex atque innocens non  aperuit os suum. Proinde ubi non respondebat, sicut ouis silebat: ubi respondebat, sicut pastor docebat. Dicamus ergo quod dixit, quod et per Apostolorum docuit: quia non »est potestas nisi a Deo .« Et quia plus peccat qui potestati innocentem occidendum liuore tradit, quam potestas ipsa, si eum cum timore alterius maioris potestatis occidit. Talem quippe Dominus Pilato dederat potestatem, ut esset etiam sub Cesaris potestate, quapropter inquit: »Non haberes aduersum me ullam potestatem,« id est, quantulamcunque habes, nisi hoc ipsum, quidquid est, tibi esset datum desuper. Sed quoniam scio quantum sit , »propterea qui tradidit me tibi, maius peccatum habet.« Ille quippe  me tue potestati tradidit inuidendo, tu uero eamdem potestatem in me exercitaturus es metuendo: nec timendo quidem, presertim innocentem, homo hominem non debet occidere, sed tamen id zelando facere multo magis malum est quam timendo. Et ideo non ait uerax magister: Qui me tradidit tibi, ipse habet peccatum, tanquam ille non haberet: sed ait: »maius habet peccatum,« ut etiam se habere intelligeret. Neque enim propterea illud nullum est, quia hoc maius est.

»Exinde querebat Pilatus dimittere eum.« Quid est hoc quod dicitur »exinde,« quasi antea non querebat? Lege superiora, et inuenies iamdudum eum querere dimittere Iesum. Exinde itaque intelligendum  est propter hoc, id est ex causa, ne haberet peccatum occidendo innocentem sibi traditum, quamuis mitius peccans quam Iudei, qui illum ei tradiderant occidendum. Exinde ergo, id est, ideo ne hoc peccatum faceret: non nunc primo, sed ab initio querebat eum dimittere.

»Iudei autem clamabant, dicentes: Si hunc dimittis, non es amicus Cesaris. Omnis enim qui se regem facit, contradicit Cesari.« Maiorem timorem se ingerere putauerunt Pilato, terrendo de Cesare, ut occideret Christum, quam superius ubi dixerant: »Nos legem habemus, et secundum legem debet mori, qua Filium Dei se fecit.« Eorum legem quippe ille non timuit ut occideret, sed magis Filium Dei timuit occidere. Nunc uero, non sic potuit contemnere  Cesarem auctorem potestatis sue, quemadmodum legem gentis aliene. Ait adhuc:

»Pilatus autem cum audisset hos sermones, adduxit foras Iesum, et sedit pro tribunali, in loco qui dicitur Lithostratos, Hebraice autem Gabatha. Erat autem parasceue Pasche hora quasi sexta.« Qua hora sit Dominus crucifixus, propter euangeliste alterius testimonium, qui dixit: »Erat autem hora tertia, et crucifixerunt eum ,« quoniam magna disceptatio solet oboriri, cum ad ipsum locum, ubi crucifixus narratur, uentum fuerit, ut potuerimus, si Dominus uoluerit, disseremus. Cum pro tribunali sedisset Pilatus:

»Dixit Iudeis: Ecce rex uester. Illi autem clamabant: Tolle, tolle, crucifige eum! Dicit  eis Pilatus: Regem uestrum crucifigam?« Adhuc terrorem, quem de Cesare ingesserant, superare conatur, de ignominia eorum uolens eos frangere, dicendo: »Regem uestrum crucifigam?« Quos de ignominia Christi mitigare non potuit; sed timore Pilatus mox uincitur: unde subditur:

»Responderunt pontifices: Non habemus regem nisi Cesarem. Tunc ergo tradidit eis illum ut crucifigeretur.« Apertissime quippe contra Cesarem uenire uideretur, si regem se nisi Cesarem non habere profitentibus, alium regem uellet ingerere, dimittendo impunitum, quem propter hos ausus ei tradiderunt occidendum. Non autem dictum est: Tradidit eis illum ut crucifigerent illum, sed ut crucifigeretur, scilicet iudicio ac potestate presidis, ut  euangelista dicit: »Tradidit ergo illum eis ut crucifigeretur.« Sed nunquid aliud et ante cupiebat, cum dicebat: »Accipite eum uos, et crucifigite:« uel etiam superius: »Accipite eum uos, et secundum legem uestram iudicate eum?« Cur autem illi tantopore uoluerunt, dicentes: »Nobis non licet interficere quemquam,« et omni modo instantes, ut non ab eis, sed a preside occideretur, et ideo eum occidendum accipere recusantes, si nunc eum accipiunt occidendum? aut si hoc non sit, cur dictum est: »Tunc ergo tradidit eis illum ut crucifigeretur?« Sed ideo illis traditum dixit euangelista, ut eos crimine implicatos, a quo alieni esse conabantur, ostenderet. Non enim Pilatus hoc faceret, nisi ut id quod eos cupere cernebat, impleret. Unde et sequitur:

 »Susceperunt autem Iesum, et eduxerunt.« Potest ad milites iam referri, uel apparitores presidis. Nam postea euidentius dicitur: »Milites ergo cum crucifixissent eum:« quamuis euangelista etiam si totum Iudeis tradidit, merito facit. Ipsi enim susceperunt, quod audacissime flagitauerunt: et ipsi fecerunt quidquid ut fieret extorserunt. Iudicante atque damnante Pilato pro tribunali Dominum Iesum Christum, hora quasi sexta susceperunt eum, et eduxerunt.

»Et baiulans sibi crucem, exiuit in eum, qui dicitur Caluarie locum, Hebraice autem Golgotha, ubi eum crucifixerunt.« Quid est quod Marcus euangelista ait: »Erat autem hora tertia, et crucifixerunt  eum ;« Ioannes uero dicit: »Erat autem parasceue Pasche hora quasi sexta. quando sedit pro tribunali.« Hora tertia crucifixus est Dominus linguis Iudeorum, hora sexta manibus militum, ut intelligamus horam quintam iam transactam fuisse, et aliquid de sexta captum, quando sedit pro tribunali Pilatus, que dicta est quasi sexta: et cum duceretur ut in longo cum duobus latronibus crucifigeretur, et iuxta crucem eius gererentur que gesta narrantur, hora sexta integra compleretur, ex qua hora usque ad nonam solem obscuratum et tenebras factas trium euangelistarum, Matthei, Marci et Luce contestatur auctoritas. Sed quoniam Iudei facinus interfecti Christi a se in Romanos, id est Pilatum et eius milites transferre conati sunt, propterea  Marcus, suppressa ea hora qua Christus a militibus crucifixus est, que agi sexta iam ceperat, tertiam potius horam recordatus expressit. Qua hora intelliguntur apud Pilatum clamare potuisse: »Crucifige, crucifige,« ut non illi tantum reperiantur crucifixisse Iesum, id est milites, qui eum ligno sexta hora suspenderunt, uerum etiam Iudei, qui ut crucifigeretur, tertio clamauerunt. »Baiulans sibi crucem, exiuit in eum, qui dicitur Caluarie locum, Hebraice autem Golgotha, ubi eum crucifixerunt, et cum eo alios duos, hinc et hinc, medium autem Iesum.« Isti duo latrones erant, sicut aliorum euangelistarum narratione didicimus, cum quibus crucifixus et inter quos crucifixus est Christus. De quo premissa dixerat prophetia: »Et cum iniquis deputatus est  .«

»Scripsit autem titulum Pilatus, et posuit super crucem. Erat autem scriptum: iehsu Nazarenus, rex Iudeorum.« Hunc ergo titulum multi legerunt Iudeorum, quia prope ciuitatem erat locus ubi crucifixus est iehsu. Et erat scriptum Hebraice, Grece et Latine. He quippe tres lingue ibi pre ceteris eminebant, Hebrea propter Iudeos in lege gloriantes, Greca propter gentium sapientes, Latina propter Romanos multis ac pene omnibus iam tunc gentibus imperantes.

»Dicebant ergo Pilato pontifices Iudeorum: Noli scribere: Rex Iudeorum, sed quia ipse dixit: Rex sum Iudeorum. Respondit Pilatus: Quod scripsi, scripsi.« O ineffabilem uim diuine operationis,  etiam in cordibus ignorantium, nonne occulta uox quedam Pilato intus, quodam, si dici potest, clamoso silentio personabat, quod tanto ante in Psalmorum litteris prophetatum est: Ne corrumpas tituli inscriptionem? Nunquid enim propterea non erit uerum, quia iehsu ait: Rex sum Iudeorum? Sed quid loquimini, insani pontifices? Si corrumpi non potest quod Pilatus scripsit, corrumpi potest quod ueritas dixit? Sed Iudeorum tantum Rex est Christus, an etiam gentium? imo et gentium. Cum enim dixisset in prophetia: »Ego autem constitutus sum Rex ab eo super Sion montem sanctum eius ,« predicans preceptum eius, ne propter Sion montem solis Iudeis eum Regem diceret constitutum, conti  nuo subiecit: »Dominus dixit ad me, Filius meus es tu, ego hodie genui te. Postula a me et dabo tibi gentes , etc.« Cur ergo magnum uolumus intelligere in hoc titulo sacramentum, in quo scriptum erat: Rex Iudeorum, si rex est Christus et gentium? Quia scilicet oleaster factus est particeps pinguedinis oliue, non oliua particeps facta est amaritudinis oleastri; nam in eo quod de Christo ueraciter scriptus est titulus: Rex Iudeorum, qui sunt intelligendi Iudei, nisi semen Abrahe, filii repromissionis, qui sunt etiam filii Dei? Quoniam non qui filii carnis, ait Apostolus , filii Dei, sed qui filii repromissionis, deputantur in semine Abrahe. Et gentes erant quibus dicebat: »Si autem uos Christi, ergo Abrahe semen estis, secundum promissionem  heredes .« Rex ergo Iudeorum Christus, sed Iudeorum circumcisione cordis et spiritu, non littera. Quorum laus non ex hominibus, sed ex Deo, pertinentium ad Ierusalem liberam, matrem nostram, eternam in celis, Saram spiritalem, ancillam et filios eius de domo libertatis eiicientem. Ideo enim Pilatus quod scripsit scripsit, quia Dominus quod dixit dixit.

»Milites ergo cum crucifixissent eum, acceperunt uestimenta eius, et fecerunt quatuor partes, unicuique militi partem et tunicam.« Unde apparet quatuor fuisse milites qui in eo crucifigendo presidi paruerunt. Manifeste quippe ait: »Milites ergo cum crucifixissent eum, etc.,« subaudiendum est acceperunt: ut iste sit sensus: Acceperunt uestimenta  eius, et fecerunt quatuor partes, unicuique militi partem, et tunicam acceperunt. Et sic locutus est, ut de ceteris uestimentis missam esse uideamus nullam sortem, sed de tunica, quam simul cum ceteris acceperunt, sed non similiter diuiserunt. De hac enim sequitur exponens: »Erat autem tunica inconsutilis, desuper contexta per totum.« Cur autem de illa sortem miserunt narrat, dicens:

»Dixerunt ergo adinuicem: Non scindamus eam, sed sortiamur de illa cuius sit.« Apparet itaque in aliis uestibus equales eos habuisse partes, ut sortiri necesse non fuerit. Quia erat forte aliquid, quod significet in tot partes uestimentorum facta diuisio, et de tunica illa sortitio. Quadripartita enim uestis Domini nostri Iesu Christi quadripartitam eius  figurauit Ecclesiam, toto scilicet que quatuor partibus constat terrarum orbe diffusam, et omnibus eisdem partibus equaliter, id est concorditer distributam. Propter quod alibi dicit missurum se angelos suos, ut colligant electos suos a quatuor uentis. Quod quid est, nisi a quatuor partibus mundi, oriente, occidente, aquilone et meridie? Tunica uero illa sortita omnium partium significat unitatem, que caritatis uinculo continetur. De caritate autem locuturus Apostolus: »Supereminentiorem, inquit, uiam uobis demonstro .« Et alio loco ait: »Cognoscere autem supereminentem scientie caritatem, que est uinculum perfectionis .« Si ergo caritas supereminentiorem habet uiam,  et supereminet scientie, et super omnia precepta est, merito uestis qua significatur desuper contexta perhibetur. Inconsutilis autem, ne aliquando dissuatur. Et ad unum peruenit, quia in unum omnes colligit, sicut et apostolos. Cum esset enim ipse numerus duodenarius, id est quadripartitus inter eos, et omnes essent interrogati, solus Petrus respondit: »Tu es Christus Filius Dei uiui.« Et ei dicitur: »Tibi dabo claues regni celorum ,« tanquam ligandi et soluendi solus acciperet potestatem, cum et illud unus pro omnibus dixerit, hoc est cum omnibus, tanquam personam gerens ipsius unitatis. Ideo unus pro omnibus, quia unitas est in omnibus. Unde hic cum dixisset »desuper contexta,« addidit »per totum.« Quod si referamus ad id quod significat,  nemo eius est expers qui pertinere inueniatur ad totum: quo toto, sicut Greca indicat lingua, catholica uocatur Ecclesia. In sorte autem quid, nisi Dei gratia commendata est? Sic quippe in uno ad omnes peruenit, cum sors omnibus placuit, quia et Dei gratia in uno ad omnes peruenit. Et cum sors mittitur, non persone cuiusque uel meritis, sed occulto Dei iudicio creditur. Et ideo ista non aliquid boni significasse quid dixerit, quia per malos facta sunt, non scilicet per eos qui Christum secuti, sed qui sunt persecuti. Quid enim de ipsa cruce dicturi sumus, que certe similiter ab inimicis atque impiis Christo facta et impacta est: et tamen ea significari recte intelligitur, quod ait Apostolus, que sit »latitudo, longitudo, altitudo et profundum .« Lata est quippe in transuerso ligno quo extenduntur pendentes manus, et significat opera bona in latitudine caritatis; longa est a transuerso ligno usque ad terram, et significat perseuerantiam in longitudine temporis usque ad finem; alta est in cacumine, quod a transuerso ligno sursum rursus extenditur, et significat supernum finem, quo cuncta opera referuntur: quoniam cuncta que latitudine bene ac perseueranter fiunt, propter altitudinem diuinorum facienda sunt premiorum; profunda est etiam in ea parte que in terra figitur: ibi quippe occulta est, nec uideri potest: sed cuncta eius apparentia et eminentia inde consurgunt, sicut bona nostra de profunditate gratie Dei, que comprehendi ac diiudicari non potest, uniuersa procedunt. Sed et si crux Christi  et hoc solum significet, quod ait Apostolus: »Qui autem sunt Christi, carnem suam crucifixerunt cum passionibus et concupiscentiis ,« quam magnum bonum est? Nec tamen hoc facit, nisi concupiscens aduersus carnem spiritus bonus, cum illam crucem Christi fecerit inimicus, id est malignus spiritus. Postremo quid est  signum crucis, nisi crux Christi? Quid signum, nisi adhibeatur siue frontibus credentium, siue aqua ipsa, ex qua renascantur, siue oleo quo chrismate unguntur, siue sacrificio quo aluntur, nichil eorum uita perficitur. Quomodo ergo per id quod mali faciunt, nichil boni significatur, quando per crucem Christi, quam fecerunt mali, in celebratione sacramentorum  eius bonum nobis omne signatur. Crucifixo Domino, posteaquam diuisio uestimentorum eius etiam missa forte completa est, que deinde narrat Ioannes euangelista, uideamus.

»Et milites quidem hec fecerunt. Stabant autem iuxta crucem Iesu mater eius, et soror matris eius Maria Cleophe, et Maria Magdalene. Cum uidisset ergo iehsu matrem et discipulum stantem, quem diligebat, dicit matri sue: Mulier, ecce filius tuus; Deinde dicit discipulo: Ecce mater tua.« Hec nimirum est illa hora in qua iehsu aquam conuersurus in uinum, dixerit matri: »Quid mihi et tibi est, mulier? Nondum uenit hora mea .« Hanc itaque horam predixerat, que tunc nondum uenerat in qua deberet agnosci a matre moriturus,  de qua fuerat mortaliter natus. Tunc diuina facturus, non diuinitatis, sed infirmitatis matrem uelut incognitam reprehendebat: nunc autem humana iam patiens, ex qua fuerat factus homo, affectu commendebat humano. Tunc enim, qui Mariam creauerat, innotescebat uirtute: nunc uero, quem Maria pepererat, pendebat in cruce. Moralis igitur insinuatur locus, ita facit quod faciendum admonet, et exemplo suo instruxit suos preceptor bonus, ut a filiis piis impendatur cura parentibus, tanquam lignum illud, ubi erant fixa membra morientis, etiam cathedra fuerit magistri docentis. »Et ex illa hora accepit eam discipulus in sua.« De semetipso dicens sic quippe commemorare solet, quod eum diligebat iehsu, qui utique omnes, seipsum pre ceteris familiarius  diligebat, ita ut in conuiuio supra pectus suum residere faceret. Credo ut istius Euangelii, quod per eum fuerat predicaturus, diuinam excellentiam hoc modo altius commendaret.

»Postea Dominus sciens quia iam omnia consummata sunt, ut consummaretur Scriptura, dixit: Sitio. uas ergo positum erat aceto plenum. illi autem spongiam aceto plenam hyssopo circumponentes, obtulerunt ori eius. Cum ergo accepisset iehsu acetum, dixit: Consummatum est. Et inclinato capite, tradidit spiritum.« Quis potest que facit ita disponere, quomodo disposuit homo iste qui passus est? sed homo mediator Dei et hominum, homo de quo predictum legitur: Et homo est, et quis agnoscit eum? Quoniam omnes, per quos hec  fiebant, uidebant hominem, sed non agnoscebant Deum. Homo namque apparebat, quia Dominus latebat. Patiebatur hec omnia, qui apparebat: et idem ipse disponebat hec omnia, qui latebat. uidit ergo, quoniam consummata sunt omnia que oportebat ut fierent antequam acciperet acetum, et traderet spiritum, atque ut hoc etiam consummaretur quod ait: »Et in siti mea potauerunt me aceto .« Sitio, inquit, tanquam hoc diceret: Hoc minus fecistis, date quod estis. Iudei quippe ipsi erant acetum, degenerantes a uino patriarcharum et prophetarum. Tanquam de pleno uase, de iniquitate mundi huius impleti, cor habentes uelut spongiam cauernosis quodammodo atque tortuosis  latibulis fraudulentum. Hyssopum autem, cui circumposuerunt spongiam aceto plenam, quoniam herba est humilis, et pectus purgat, ipsius Christi humilitatem congruenter accipimus, quam circumdederunt, et se circumuenisse putauerunt. Unde illud in psalmo: »Asperges me,« Domine, »hyssopo et mundabor .« Christi namque humilitate mundamur, quia nisi humiliasset semetipsum, factus obediens Patri usque ad mortem crucis , utique sanguis eius in remissionem peccatorum, hoc est, in nostram mundationem non fuisset effusus. Nec moueat quoniam spongiam ori eius potuerunt admouere, qui in cruce fuerat exaltatus a terra. Sicut enim apud alios euangelistas legitur, quod hic pretermisit, in arundine esse factum,  ut in spongia talis potus ad crucis sublimia leuaretur. Per arundinem uero Scriptura significatur, que implebatur hoc facto. Sicut enim lingua dicitur, uel latina, uel alia qualibet, sonum significans qui lingua promitur, sic arundo dici potest littera, que arundine scribitur, sed significantius sonos uocis humane usitatissime dicimus linguas. Scripturam uero arundinem dici, quominus est usitatum, eo magis est mystice figuratum. »Cum ergo iehsu accepisset acetum, dixit: Consummatum est.« Quid, nisi quod paulo ante prophetia predixerat? deinde, quia nichil remanserat, quod antequam moreretur, fieri adhuc oportebat. Tanquam ille, qui potestatem habebat ponendi animam, et iterum sumendi eam , peractis omnibus, que ut peragerentur  exspectabat, inclinato capite tradidit spiritum. Quis ita dormit quando uoluerit, sicut iehsu mortuus est, quando uoluit? Quis ita uestem deponit quando uoluerit, sicut iehsu animam quando uoluit? Quis ita cum uoluerit obiit, quomodo obiit quando uoluit iehsu? Quanta speranda uel timenda potestas est iudicantis, si apparuerit tanta morientis? Posteaquam Dominus iehsu peractis omnibus, que ante suam mortem peragi oportere presciebat, quando uoluit tradidit Spiritum. Que deinde secuta sunt, euangelista narrante, uideamus.

»Iudei ergo,« inquit, »quoniam parasceue erat, ut non remanerent in cruce corpora sabbato , rogauerunt Pilatum, ut frangerentur eorum crura, et tollerentur.«  Non crura tollerentur, sed hi quibus ideo frangebantur ut morerentur, auferrentur ex ligno, ne pendentes in crucibus, magnum diem festum sui diuturni cruciatus horrore fedarent.

»uenerunt ergo milites, et primi quidem fregerunt crura, et alterius qui crucifixus est cum eo. Ad Iesum autem cum uenissent, et uiderunt eum iam mortuum, non fregerunt eius crura. Sed unus militum lancea latus eius aperuit, et continuo exiuit sanguis et aqua.« uigilanter uerbis euangelista usus est, non ut diceret, latus eius percussit, aut uulnerauit, aut quid aliud, sed aperuit, ut illic quodammodo uite ostium panderetur, unde sacramenta Ecclesie manauerunt, sine quibus ad uitam, que  uera uita est, non intratur. Ille sanguis in remissionem fusus est peccatorum, aqua illa salutare temperat poculum, hoc lauacrum prestat et potum. Hoc prenuntiabat, quod Ne in latere arce ostium facere iussus est, quo intrarent animalia, que non erant diluuio peritura, quibus prefigurabatur Ecclesia. Propter hoc prima mulier facta est de uiri latere dormientis, et appellata uirago, mater quoque uirorum. Magnum quippe significantur bonum, antea et magnum preuaricationis malum, in habitu iacentis atque dormientis. Et hic secundus Adam inclinato capite in cruce dormiuit, ut inde formaretur ei coniux, que de latere dormientis defluxit. O mors, unde mortui reuiuiscunt!

»Facta sunt enim hec, ut Scriptura impleretur:  Os non comminuetis ex eo . Et iterum alia Scriptura dicit: uidebunt in quem pupugerunt .« Duo testimonia de Scripturis reddidit singulis rebus, quas factas fuisse narrauit. Nam quia dixerat: »Ad Iesum autem cum uenissent, non fregerunt eius crura,« ad hoc pertinet testimonium: »Os non comminuetis ex eo.« Quod preceptum est his, qui celebrare Pascha iussi sunt ouis immolatione in ueteri lege, que Dominice passionis umbra precesserat. Unde Pascha nostrum immolatus est, de quo et Isaias propheta predixit: »Sicut ouis ad immolandum ductus est .« Item subiunxerat, dicens: »Sed unus militum lancea latus eius aperuit,« ad hoc pertinet alterum testimonium, hoc est: »uidebunt in quem compunxerunt.« Ubi promissus  est Christus in ea, qua crucifixus est, carne uenturus.

»Post hec autem rogauit Pilatum Ioseph ab Arimathea, eo quod esset discipulus Iesu, occultus autem propter metum Iudeorum, ut tolleret corpus Iesu. Et permisit Pilatus. uenit ergo et tulit corpus Iesu. uenit autem et Nicodemus, qui uenerat ad illum nocte primum, ferens misturam myrrhe et ales quasi libras centum.« Non ita distinguendum est, ut dicamus, primum ferens misturam myrrhe, sed hoc quod dictum est »primum« ad superiorem sensum pertinet. uenerat enim Nicodemus ad Iesum nocte primum, quod idem Ioannes narrauit in prioribus Euangelii sui partibus. Hic ergo intelligendum est, ad Iesum non tunc solum,  sed tunc primum uenisse Nicodemum: uentitasse autem postea, ut fieret audiendo discipulus. Quod certe modo in reuelatione corporis beati Stephani fere omnibus gentibus declaratur.

»Erat autem ubi crucifixus est, hortus, et in horto monumentum nouum, in quo nondum quisquam positus fuerat.« Sicut in Marie uirginis utero nemo ante illum uel post illum conceptus est, ita in hoc monumento nemo ante illum, nemo post illum sepultus est.

»Ibi ergo propter parasceuen Iudeorum, quia iuxta erat monumentum, posuerunt Iesum.« Acceleratam uult intelligi sepulturam, ne aduesperasceret, quoniam iam propter parasceuen, quam cenam puram  Iudei usitatius apud nos uocant, facere aliquid non licebat.



HOMILIA LXIX. IN uIGILIA PASCHAE.

 »Fratres, si consurrexistis cum Christo, que sursum sunt querite, ubi Christus est, in dextera Dei sedens.« Et reliqua. Domini nostri Iesu Christi honorabilem solemnitatem, sua fauente clementia, fratres karissimi, fideliter ueneremur, pietatem eius ineffabilem admiremur, qui non solum nostre redemptionis causa humanam carnem suscepit, uerum etiam diuersa penarum genera pro nostra salute subire dignatus est, ut licet post multum inertie et pigritie nostre somnum, non inuiti, sed  uoluntarii, sancte Christiane religionis dulcedine prouocante in sanctissime solemnitatis conuentu expergefacti, libenter et deuote cum omni sollicitudine resurgamus, secundum illud quod Apostolus ait in presenti lectione: »Si consurrexistis cum Christo, que sursum sunt querite, ubi Christus est in dextera Dei sedens.«

»Que sursum sunt sapite, non que super terram.« Ac si diceret: Nos qui ad imaginem sancte Trinitatis reformamur, ad eamdem renouemur imaginem: et qui trino peccato maxime decidimus in consensum operum malorum, tertio eleuati de fonte remissione omnium peccatorum percepta, per Christi gratiam, sicut ipse tertia die resurrexit, nos resurgamus ad uitam. Nos uero, si consurgere cupimus  cum Christo, prius moriamur mundo et concupiscentiis carnalibus, et deponentes ueterem hominem, id est malam uoluntatem, uel usum prauum et delectationes pessimas, induamus nos benignitatem, ut proximis nostris cum omni deuotione faciamus bonum, et post Dei dilectionem nichil amori proximi preponamus, sed ut nosmetipsos, illos diligamus. Sequitur: »Que sursum sunt sapite, non que super terram.« Tantum ea que celestia sunt, non que terrestria querentes: terre mori, uiuere autem Deo: celestem sectari sapientiam, non terrenam. Nam subditur:

»Mortui enim estis, et uita uestra abscondita est cum Christo in Deo.« Cum enim mortui erimus mundo, et facultatibus eius atque desideriis, uita  nostra abscondita est in Deo, quia filii Dei sumus. Unde sequitur:

»Cum enim Christus apparuerit uita uestra, tunc et uos apparebitis cum ipso in gloria.« Nondum enim apparet quid aut quales facti sumus ad iudicium. Cum autem Christus ad iudicandum uiuos et mortuos apparuerit, tunc et nos simul cum illo apparebimus in gloria resurrecturi. Nobis etenim et pro nobis Christus nascitur, patitur et resurgit, ut nos per ipsum in uitam renascamur in tribulationibus, et cum eo in uirtutibus resurgamus. Omnia enim per ipsum in hac nocte restaurata sunt. In hac quippe nocte quasi primitie ipse resurrexit, ut nos omnes postea resurgamus. In hac ergo nocte captiuitas  nostra soluitur, uita in Adam amissa restauratur. In hac nocte protoplastus Adam resurgit, peregrinus rediit ad patriam paradisi. Ab hac enim nocte Dominice resurrectionis paradisus omnibus patet, nulli clauditur, nisi a seipso; nulli aperitur, nisi a Christo. Et ideo cum omni sollicitudine caueamus, ne propter opera diaboli que pertrahunt in interitum, apertum nobis iter regni celestis nos ipsi claudamus, sed potius per opera iustitie et misericordie, planum nobis iter faciamus ad regnum celorum. Ergo humilitate nostra, humilitatem pro nobis Domini nostri in memoriam reuocemus. Humiliter in ista nocte uigilemus, humiliter oremus ad Deum, qui gloria sui luminis illuminauit hanc noctem, cui dicimus: »Deus meus, illumina tenebras meas  ,« illumque rogemus, ut prebeat lucem cordibus nostris, ut quemadmodum gaudentibus oculis istum splendorem luminum cernimus, ita huius noctis preclaram gloriam illuminata mente uideamus, ipsumque precemur, ut exaudiat nos uigilantes in solemnitate sua, qui dormiuit pro salute nostra. uigilemus ergo et oremus forinsecus, hanc uigiliam celebremus. Deus nobis loquitur in lectionibus suis, Deo loquamur in precibus nostris. Si eloquia eius obedienter audierimus, in nobis habitat quem rogamus, cui est honor et gloria in secula seculorum. Amen.



HOMILIA LXX. IN DIE SANCTO PASCHAE.

  »In illo tempore: Maria Magdalene, et Maria Iacobi, et Salome, emerunt aromata, ut uenientes ungerent Iesum.« Et reliqua. Commendat nobis hec sacratissima lectio, sanctarum mulierum deuotionem, commendat et angelorum apparitionem, et, quod his maius est, Dominicam resurrectionem. Sed cuncta per ordinem uideamus. Ait enim euangelista: »Maria Magdalene,« etc. Predicte namque mulieres  a Galilea Dominum secute fuerant, de suis substantiis ei ministrantes: quia licitum erat apud Iudeos, nec ducebatur in culpam, ut mulieres predicatoribus de suis facultatibus uictum et uestitum ministrarent. Quam consuetudinem tenuerunt apostoli, post Domini resurrectionem, uel ascensionem,  quod apostolus Paulus probat; sed ipse, propter uitandum scandalum inter gentes, hac consuetudine uti noluit, dicens: »Nunquid non habemus potestatem sororem mulierem circumducendi, sicut et ceteri apostoli, et fratres Domini, et Cephas ?« Cephas Syriace, Latine dicitur Petrus. Ac si diceret, habemus. Et in Actibus apostolorum de ipsis apostolis legitur: »Hi omnes erant unanimiter perseuerantes in oratione cum mulieribus et Maria mater Iesu .« Sed mulieres que Dominum secute fuerant, uidentes eum comprehendi, ligari, flagellari et crucifigi, discipulis qui dicebant prius, »Eamus et nos, ut moriamur cum illo ,« fugientibus, ipse cum eo remanserunt: et sic impletum  est tempore Dominice passionis, quod olim per beatum Iob in eius persona dictum fuerat: »Pelli mee consumptis carnibus adhesit os meum, et derelicta sunt tantummodo labia circa dentes meos .« Quasi enim consumptis carnibus, pellis ossi adheserat, quando discipulis fugientibus, mulieres cum Domino perseuerabant. Sed que arctius eum uiuentem dilexerant, nec a mortuo separari poterant. Nam uidentes eum sepeliri, sedentes contra sepulcrum, ut euangelista refert, notauerunt locum, ut abeuntes emerent aromata, et illa nocte, quantum potuerunt, unguenta preparauerunt: sabbato autem, secundum mandatum legis siluerunt. Occidente uero sole, quod supererat in preparandis unguentis desudauerunt. Mane autem prima sabbati, antequam  illucesceret, cum preparatis aromatibus ad sepulcrum uenerunt, cupientes eius sacratissimum corpus saltem mortuum ungere, quem uiuentem nimio dilexerant amore. Et hoc est quod Marcus ait: »Maria Magdalene, et Maria Iacobi, et Salome, emerunt aromata,« etc. Et pulchre mulieres uno nomine censentur, ut quibus una erat uoluntas, parque desiderium, unum esset et uocabulum. Quarum nominum distinctionem euangelica lectio ostendit, per adiectiua nomina, cum ait: »Magdalene, Iacobi, et Salome.« Maria Magdalene a Magdalo dicta est castello: ipsa quoque soror fuit Lazari, que quondam  peccatrix in ciuitate fuit: sed quia dilexit multum, dimissa ei sunt peccata multa. Maria Iacobi a filio suo Iacob dicta est, que matertera fuit Domini,  id est soror matris, et mater Iacobi et Ioseph. Maria Salome, uel a uico, uel a uiro dicta est. Tradunt enim eam habuisse duos uiros, Cleopham scilicet et Salomem: ipsam uolunt esse, que alibi Maria Cleophe appellatur. Maria autem Syriace, nobiscum stella maris, siue domina interpretatur: significat uero Ecclesiam, que in medio nationis praue et peruerse lucet tanquam luminaria in mundo, uerbum uite continens. Que significatio, quamuis Dei genitrici spiritualiter congruat, per cuius partum uirgineum Sol iustitie mundo resplenduit, tamen et istis potest congruere, que cum aromatibus uenientes ad sepulcrum, primum splendorem Dominice resurrectionis mundo nuntiauerunt. Mystice autem, per has deuotissimas mulieres, sancta Ecclesia designatur, quarum  nominum interpretatio recte illis congruit. Magdalus uero, a quo Maria Magdalena dicta est, ut diximus, turris interpretatur, et significat Ecclesiam. Turris quippe non solum sublimior, sed etiam domus est, non facile hostibus patens: ac per hoc Ecclesiam significat, que et terrena deserit, et celestia desiderat, pugnans inter spiritales nequitias, quotidie sibi auxilium a Deo de supernis postulando, ut antiqui hostis insidias superare possit, fortitudinemque suam non sibi, sed Domino committit, orans cum Propheta: »Esto mihi, Domine, turris fortitudinis, a facie inimici .« Hec enim illa est turris fortis et inexpugnabilis, cui uoce sponsi in Canticis canticorum dicitur: »Sicut turris Dauid collum tuum, que  edificata est cum propugnaculis. Mille clypei pendent ex ea, omnis armatura fortium .« Et de qua Salomon ait: Turris fortissima nomen Domini, ad ipsam currit iustus, et exaltabitur. Maria Iacobi interpretatur supplantatrix: significat et ipsa Ecclesiam, que ut uirtutes accipere possit, uitia supplantare nouit. Maria Salome interpretatur pacifica: congruit et ipsa Ecclesie, que non solum in prosperis, sed etiam in aduersis inuisibilem pacem seruat, dicens cum prophetis: »Cum his qui oderunt pacem, eram pacificus .« Et iterum: »In pace factus est locus eius, et in Sion habitatio eius .« ueniunt ergo deuotissime mulieres cum aromatibus sepulcrum Domini uisitare, quia Ecclesia per deuotionis studium, quotidie Deo appropinquat,  dicens cum Psalmista: »Dirigatur oratio mea sicut incensum in conspectu tuo .« Aromata quoque orationes sanctorum significant, que autem Grece aromata, Latine dicuntur odoramenta, ac per hoc deuote orationis fragrantiam designant, sicut Ioannes in Apocalypsi ait: »Et habebant phialas plenas odoramentorum, que sunt orationes sanctorum .« Et iterum: »Stetit angelus iuxta aram templi, habens thuribulum aureum in manu sua, et data sunt ei incensa multa, ut adoleret ea ante altare aureum, quod est ante oculos Domini .« Cum enim aromata semper sint odorifera, tamen tunc maiorem odoris fragrantiam exhibent, cum in igne posita fuerint: quia orationes sanctorum tanto magis ante Deum suauius redolent,  quanto magis ab igne compunctionis excocte fuerint: in tantum, ut suauitate delectatus rex dicat: »Que est ista que ascendit per desertum, sicut uirgula fumi ex aromatibus myrrhe et thuris, et uniuersi pulueris pigmentarii?«  Cui sancta anima nichil de se presumens, ait: »Trahe me post te, curremus in odorem unguentorum tuorum .« Quasi enim aromata emimus, que ad sepulcrum deferamus, quando ingressuri ecclesiam ad orationem, nostras conscientias a sordibus cogitationibus emundamus, dicentes cum Propheta: »Paratum cor meum, Deus, paratum cor meum: cantabo, et psalmum dicam Domino.« Ille ergo mulieres angelos uident, que cum aromatibus ad sepulcrum ueniunt: quia ille anime ad consortium angelorum  pertinent, que cum opinione boni operis assiduitatem habent orationis. Talis erat ille qui dicebat: »Christi bonus odor sumus, Deo in omni loco .« Imitemur ergo et nos easdem sanctas et deuotissimas mulieres, ut sicut ille cum aromatibus Dominum toto desiderio querebant in sepulcro, quod est proprius mortuorum locus: ita et nos, non in sepulcro, sed cum aromatibus, scilicet orationibus, toto affectu mentis queramus eum in celo, quo ipsum ascendisse nouimus.

»Et ualde mane una sabbatorum ueniunt ad monumentum, orto iam sole.« Hic inquirendum est quare iste euangelista dicat: »Et ualde mane una sabbatorum ueniunt ad monumentum,« cum  Mattheus describat: »uespere autem sabbati, que lucescit in prima sabbati, uenit Maria Magdalene, et altera Maria uidere sepulcrum.« Ad quod prudens lector facile respondere potest, quia uoluntate et desiderio mentis uespere, sicut Mattheus dicit, uenire ceperunt, sed tenebris noctis impedientibus, secundum Marcum ualde mane corporaliter ad Domini sepulcrum peruenerunt. uel certe cum Mattheus ait: »uespere sabbati, que lucescit in prima sabbati, uenerunt uidere sepulcrum ,« a parte noctis, qua uenerant, totam noctem intelligere uoluit: quia usus Scripture est aliquando a parte totum significare. Sed, ut lucidius et apertius intelligatur, sciendum est quia sicut habet dies uesperam, ita et nox. Hoc tamen inter utrumque distat,  quia uesper diei tenebrescere consueuit in noctem, uesper autem noctis lucescere in diem. Ut ergo Mattheus non uesperam diei, sed noctis descripsisse se ostenderet, postquam dixit, »uespere sabbati,« adiecit, »que lucescit in prima sabbati,« et ideo unum idemque est quod Marcus ait, »ualde mane,« et quod Mattheus dicit, »uespere sabbati.« In Domini namque resurrectione, etiam ipse ordo temporis mutatus est. Ab initio enim seculi usque ad Domini resurrectionem, dies precedebat, et sequebatur nox: a Domini uero resurrectione, nox precedens ad sequentem diem pertinet: quia qui in huius noctis ultima parte a mortuis resurrexit, ipsam noctem lucidam atque coruscam reddidit, et quodammodo in diem commutauit. De qua scriptum est: »Et nox  sicut dies illuminabitur .« Et iterum: »Et nox illuminatio mea, in deliciis meis .« Et apte quondam dies precedebat noctem, quia primus homo a uera luce discedens, in tenebras erroris incidit. Apte etiam nunc dies noctem sequitur, quia per Domini resurrectionem de tenebris erroris liberari, ad ueram lucem conuersi sumus, sicut ait Apostolus: »Nox precessit, dies autem appropinquauit .« Iterum autem contrarium sonare uidetur, quod Marcus ait, »ueniunt ad monumentum, orto iam sole,« Ioanni, qui dicit, »Cum adhuc tenebre essent, uenit Maria Magdalene ad monumentum.« Ubi dicendum est, quia propter magnitudinem amoris Maria Magdalene primum sola, cum adhuc tenebre essent, ad monumentum uenit, sicut Ioannes  narrat: postea uero cum duabus eiusdem nominis feminis iterum orto sole, sicut Marcus commemorat. Est tamen et alia ratio, per quam nichil contrarium inter se euangeliste sensisse cognoscuntur. Quotidie enim oculis cernimus, quod crepusculo diei appropinquante, cum sol concauas terrarum partes relinquens, radios sue lucis aperire ceperit, ita fit lux in oriente, ut non desint tenebre in occidente. Igitur si partes orientis considerauerimus, nichil contrarium uidetur dixisse Marcus cum ait, »orto iam sole:« si partes occidentis, non uidetur dissonum quod dicit Ioannes, »cum adhuc tenebre essent.« Forte queritur, quare Ioannes unam tantummodo nominans, angelos uidisse asserat, cum Marcus tres scribat? Ad  quod dicendum, quia, ut diximus, uel prius uenit Maria Magdalene, et postea iterum cum aliis: uel tres simul uenerunt, et Ioannes unam nominans, alias uenisse negauit. Iuxta uero spiritalem intelligentiam, tenebre in cordibus mulierum erant, quando Deum uelut mortuum querebant inter mortuos. Ortus est eis sol, quando auditam ab eis resurrectionem crediderunt, solis enim nomine in Scripturis, aliquando Dominus iehsu Christus intelligitur, sicut scriptum est: »Sol cognouit occasum suum ,« id est Christus passionem. Et iterum: »uobis qui timetis Dominum orietur sol iustitie, et sanitas in pennis eius .« Quod autem ait: »una sabbatorum« primam sabbati intelligere debemus, id est primum diem post sabbatum, quam ob  honorem et reuerentiam Dominice resurrectionis, Dominicam nominamus. Sicut enim nos primam feriam, secundam feriam, tertiam feriam, et ceteros per ordinem dies dicimus, sic Iudei primam sabbati, secundam sabbati, tertiam sabbati nominabant. Et sicut Cantica canticorum, et Sancta sanctorum pro sui magnitudine in Scripturis dicuntur, sic iste dies sabbatum sabbatorum propter gloriam resurrectionis Dominice dici potest. Hec autem dies et una est de septem, et extra septem. In hac enim hebdomada exordium sumit, et terminum accipit. Sic enim est prima, ut sit tertia: et sic tertia, ut etiam sit octaua: prima quidem, in conditione; tertia, in resurrectione; octaua, in reuolutione. Qui ergo in hac die resurgere dignatus est, octonarium numerum ad resurrectionem  pertinere monstrauit. Resurrexit in ipsa, ut ostenderet humanum genus in octaua etate seculi resurrecturum. Unde per Salomonem dicitur: »Da partes septem, necnon et octo .« Sicut enim septima die Deus ab operibus suis requieuit, sic septima etas dicitur requies sanctorum, cum anime absque corporibus sunt in requie. Octaua autem etate accipient ipse corpus, et erunt in requie. In cuius typo uel figura, octo anime in arca salue facte sunt Ne. Hec est enim illa dies de qua dicitur: »Hec est dies quam fecit Dominus, exsultemus et letemur in ea .«

»Et dicebant ad inuicem: Quis reuoluet nobis lapidem ab ostio monumenti?« Mattheus euangelista dicit, quod cum Ioseph sepeliisset Dominum in  sepulcro suo nouo, aduoluit ad ostium monumenti saxum magnum, et abiit, Iudeis signantibus ipsum cum custodibus. Ergo iste mulieres uenientes sepulcrum Domini uisitare, et sexus sui fragilitatem considerantes, et magnitudinem lapidis recolentes, qui tam magnus fuisse fertur ut uix a uiginti hominibus moueri posset, dicebant: »Quis reuoluet nobis lapidem ab ostio monumenti?« Sed quamuis talia dicerent, non tamen a cepto itinere cessabant, credentes diuinitus fieri possibile quod humane fragilitati uidebatur impossibile. Quarum mulierum constantia in libris Regum pulchre prefigurata est, quando Allophyli arcam Domini captam in terram Isrel remittentes, iunxerunt duas uaccas fetas ad plaustrum,  uitulosque earum recluserunt domi. Et sicut scriptum est: »Ibant uacce in directum, per uiam que ducit Bethsamis, pergentes et mugientes, nec tamen ad dexteram uel ad sinistram declinantes :« ita et he mulieres pergentes Dominicum sepulcrum inuisere, quasi mugientes et gementes dicebant: »Quis reuoluet nobis lapidem,« etc., nec tamen propter sexus fragilitatem, nec propter magnitudinem lapidis, nec propter metum custodum, a cepto itinere declinabant. Imitemur igitur et nos harum constantiam mulierum, ut per uiam Dei ambulantes, nec propter tentationem demonum, nec propter metum hominum, nec propter curam parentum a recto itinere deuiemus: quia inchoantibus premium promittitur, sed perseuerantibus datur, Domino dicente:  »Qui perseuerauerit usque in finem, hic saluus erit.« 

»Et respicientes, uiderunt reuolutum lapidem.« Qualiter uel quomodo reuolutio lapidis facta sit, alius euangelista, Mattheus scilicet, declarat, dicens: »Angelus quippe Domini descendit de celo, et accedens reuoluit lapidem, et sedebat super eum .« Reuoluit ergo angelus lapidem, et non ut egressuro Domino uiam panderet, sed ut egressus eius indicium omnibus daret, id est ut omnes eum a mortuis resurrexisse crederent. Non enim indiguit in resurrectione auxilio angelorum, qui propria uirtute claustra dissipauit inferorum.

»Erat quippe magnus ualde.« Spiritaliter lapis iste ad ostium monumenti positus, ipsam oblationem  designat inferorum, qua etiam iusti per preuaricationem primi reatus tenebantur obnoxii. Qui magnus ualde fuisse dicitur, quia obligatio originalis peccati in tantum dura et insolubilis fuit, ut nullus tam iustus fuisse legatur, qui se aliosque ab ea liberare posset, quoadusque ille uenit qui factus est inter mortuos liber. Sed Dominus iehsu Christus, qui est magni consilii angelus, ab ostio monumenti lapidem reuoluit, quia hodierna die a mortuis resurgens, Cherubim et flammeum gladium atque uersatilem, a uia paradisi remouit; unde scriptum est: »Tollite portas, principes, uestras, et eleuamini, porte eternales, et introibit rex glorie .« Nec solus ipse a mortuis resurrexit, sed etiam omnes animas iustorum de inferni claustris liberauit, impleta prophetia  Osee qui ait: »Ero mors tua, o mors, ero morsus tuus, inferne .« Et Dominus: »Si exaltatus fuero a terra, omnia traham ad meipsum .« Cuius singularem uirtutem resurrectionis Samson ille fortissimus prefigurauit, de quo in libro Iudicum legimus , quia cum Gazam ciuitatem fuisset ingressus ad meretricem, audientes Philistei eius introitum, ciuitatem munierunt custodesque deportauerunt, et quasi iam se eum habere comprehensum gauisi sunt. Sed quid fecit Samson audiamus. Non solum media nocte exiit, sed etiam utrasque portas ciuitatis cum postibus propriis humeris in montem tulit, custodesque inanes et illusos reliquit. Quem Samson ille fortissimus significauit,  nisi Dominum Iesum Christum, de quo scriptum est: »Dominus fortis et potens, Dominus potens in prelio?« Cum ergo fuisset in ciuitatem ingressus, admauit meretricem, id est, Christus Ecclesiam, que post idolorum culturam ad festum Christi uocata est. Quid Gaza ciuitas, nisi infernum; quid Philisthei, nisi Iudeos designant? Samson ergo Gazam ciuitatem ingresso, Philisthei letabantur: quia Iudei sepulto Domino ad inferni claustra descendente, letati sunt, putantes nomen eius se habere exstinctum. Sed quid Samson noster, scilicet Dominus iehsu Christus, fecit? Non solum liber exiit, sed etiam portas tulit: quia non solum ipse ab inferis liber exiit, sed etiam omnes animas iustorum de inferno liberauit, et ad montana, id est, ad celestia reuocauit.  Cui per prophetam Zacariam dicitur: »Tu quoque in sanguine testamenti tui, eduxisti uinctos tuos de lacu, in quo non erat aqua .« Et ne aliquis de resurrectione dubitaret, etiam aliquantos corpore resuscitauit: quia  »multa corpora sanctorum, qui dormierant, surrexerunt .«

»Et intreuntes in monumentum.« Postquam deuote mulieres lapidem ab ostio monumenti reuolutum uiderunt, sine ulla tarditate in ipsum introierunt. Sed forte mouet aliquos, qui tantum consueta monumenta considerant, quomodo sepulcrum Domini edificatum fuerit, quod tot mulieres una cum angelis capere posset. Ad quod respondendum, quia sicut illi testati sunt, qui hoc uiderunt, et scriptum ad  nostram memoriam reliquerunt, tali modo edificatum fuit. Erat enim lapis magnus in horto, guttulis purpureis intinctus, colore candido refulgens, in cuius latere erat sepulcrum excisum, tante magnitudinis, ut octo uel nouem homines capere posset: et tante altitudinis, ut quisque in eius pauimento stans, erecta manu culmen pertingere posset. In cuius aquilonari parte sepulcrum Domini excisum est, septem pedes et medium  habens longitudinis, et tres palmas et mediam latitudinis. Ostium uero spelunce, patulum est ad orientem, unde intreuntibus locum Dominici corporis in dextris habetur: quia Dominicum corpus ita in monumento iacuit, ut caput illius ad occidentem, et pedes ad orientem respicerent: dextera quoque manus ad meridiem, sinistra  ad aquilonem. Ex quo tempore consuetudo excreuit, Christianorum corpora ad hanc similitudinem sepeliri. Et recte in tali loco Dominus sepulturam suam elegit, ubi nulla possibilitas effodiendi esset, quatenus omnem occasionem calumniandi Iudeis auferret: ne forte, si maceria uel quolibet pariete circumclusus esset, dicerent ipsum discipulos ipsius furatos fuisse. Post ascensionem Domini et resurrectionem, Christiani zelo diuini amoris Ecclesiam in eodem loco rotundo mire magnitudinis edificauerunt, cuius pauimentum ex marmore albo strauerunt tectum autem laminis aureis desuper ornauerunt, interiora autem parietum crustulis aureis decorauerunt. Super sepulcrum autem crucem auream mire pulchritudinis  statuerunt, appendentes ante eam pharum argenteum cum lampadibus. In tantum namque sepulcrum Domini mirabile factum est, ut etiam prophetia Isaie iuxta litteram impleretur dicentis: »In die illa radix Iesse que stat in signum populorum, ipsum gentes deprecabuntur, et erit sepulcrum eius gloriosum .« »uiderunt iuuenem sedentem »in dextris, coopertum stola candida.« Ioannes euangelista dicit, quod respiciens Maria Magdalene in monumentum, uidit duos angelos in albis sedentes, unum ad caput, et unum ad pedes, ubi positum fuerat corpus Iesu. In quo loco considerandum est, quam pulchre utraque Domini natura, diuina pariter et humana, nobis commendatur. Per caput namque diuinitas designatur, sicut Apostolus ait: »Caput  Christi Deus :« per pedes uero humanitas, unde Moses dicit: »Et qui appropinquant ad pedes eius, accipient de doctrina eius .« Quasi ergo angelus ad caput sedet, cum Ioannes clamat: »In principio erat uerbum, et uerbum erat apud Deum, et Deus erat uerbum .« Quasi ad pedes, cum idem euangelista ait: »Et uerbum caro factum est, et habitauit in nobis .« Marcus autem eumdem angelum in dextris sedisse describit, ut Dominum de mortalitate ad immortalitatem transisse insinuet. Sicut enim per sinistram presens uita, sic et per dextram future uite immortalitas designatur, teste Salomone, qui ait: »Leua eius sub capite meo, et dextera illius amplexabitur me .« Et recte testis eius resurrectionis angelus  in dextris apparuit, ut ostenderet eum de corruptione ad incorruptionem, de mortalitate ad immortalitatem transisse, quia, sicut ait Apostolus, »Christus resurgens a mortuis, iam non moritur, et mors illi non ultra dominabitur .« Et iterum: »Et si nouimus Christum secundum carnem, sed iam nunc non nouimus .« Et ut inimicum humani generis perfecte a Domino superatum declararet, non stans, sed sedens angelus apparere uoluit. Stare enim pugnantis est, sedere regnantis, siue iudicantis. Sedet enim rex in throno glorie sue, miles autem post uictoriam quiescit. Quia ergo Dominus caput antiqui serpentis contriuerat, omnesque electos Dei de eius potestate liberauerat, recte testis resurrectionis eius, non stans, sed sedens, ut dictum  est, apparuit. Qui etiam bene stola candida coopertus apparuit, ut ineffabile gaudium Dominice resurrectionis in ipso habitu demonstraret. Cum enim in ueteri Testamento sepissime ab hominibus angeli uisi legantur, non facile reperies quemquam stola candida indutum apparuisse, quia hoc priuilegium Dominice resurrectioni seruabatur. Et quia consuetudo est Palestinis dies festos celebrantibus, ut alba uestimenta induant, cum stola candida indutus apparuit, festiuitatem Dominice resurrectionis se celebrare ostendit. Ubi si quis querat utrum suam an nostram, intelligere potest et suam et nostram. Domini enim resurrectio festiuitas angelorum fuit, quoniam numerus eorum, qui retrogradiens per apostatam  angelum imminutus fuerat, ex animabus fidelium adimpletur. Nostra festiuitas est, quia de perditione nos liberans, ad societatem angelorum reuocauit. In sua igitur festiuitate et in nostra angelus in candidis uestibus apparuit, ut ineffabile gaudium huius festiuitatis ostenderet. Si ergo gaudium est in celo coram angelis super uno peccatore penitentiam agente, quale putamus gaudium fuisse, quando tot millia animarum sanctarum ad suum consortium transire uiderunt? »Hec est namque dies quam fecit Dominus, exsultemus et letemur in ea .« »Et obstupuerunt.« Consuetudo mortalium est, ut cum aliquid super se uiderint, infra se pertimescunt. Ex eo enim tempore, quo primus homo a consortio angelorum peccando discessit, in tantam dilapsi sumus miseriam,  ut supernos ciues sine metu uidere non possimus. Et ideo sancte mulieres, non solum quia angelum uiderunt coopertum stola candida, obstupuerunt, sed etiam, quia uacuum monumenti locum conspexerunt. Nam idem ipse angelus testis Dominice resurrectionis in tali specie apparuit, ut ex ipsa sua uisione, et terrorem reprobis, et blandimentum piis mentibus exhiberet. Quod Mattheus euangelista manifestat, dicens: »Erat aspectus eius sicut fulgur, uestimenta eius sicut nix.« In fulgore etenim timoris terror, in niue blandimentum lenitatis ostenditur. Quia ergo in fulgureo uultu et in niueo candore angelus apparuit, ostendit quia Dominus iehsu, qui est angelus magni consilii dictus, in ultima et generali resurrectione et terribilis reprobis, et blandus  apparebit iustis. Quasi enim in fulgureo uultu apparebit illis, quibus dicturus est: »Discedite a me, maledicti, in ignem eternum, qui paratus est diabolo et angelis eius .« Quasi in niueo candore illis, quibus dicet: »uenite, benedicti Patris mei, percipite regnum quod uobis paratum est ab origine mundi .« Hanc descriptionem ostendit angelus testis Dominice resurrectionis, quando pre timore illius exterriti sunt custodes, et facti sunt uelut mortui: mulieres autem, ne timerent, protinus blandam consolationem acceperunt. Unde subditur:

»Qui dicit illis: Nolite expauescere.« Ac si diceret: Paueant illi qui supernorum ciuium aduentum non diligunt; pertimescant illi qui sepulcrum Domini maligno animo custodiunt. uos autem timere non  debetis, que conciues uestros conspicitis. Et quare mulieres timere non deberent, causam protinus demonstrat, cum subiungit: »Iesum queritis.« iehsu Hebreo sermone, Latine saluator, siue salutaris dicitur. Ac si diceret: Que Saluatorem queritis, Saluatoris nuntium non debetis timere, sed magis diligere. Et ne forte de alio aliquo Iesu dici putaretur, subiunxit: »Nazarenum.« Nazarenus dictus est Dominus, eo quod in ciuitate Nazareth sit conceptus, atque nutritus. Sed quia Nazareus sanctus interpretatur, recte hoc nomen specialiter illi congruit, qui est Sanctus sanctorum, et Rex regum, et Dominus dominantium. De quo per Prophetam dicitur: »Non dabis sanctum tuum uidere corruptionem  .« Et ne aliquis in Nazareth tali nomine uocaretur, adiunxit:

»Crucifixum.« Crucifixus est pro nobis, ut per lignum sancte crucis, lignum preuaricationis excluderet. »Surrexit.« Surrexit per humanitatem, qui nullum casum patitur in diuinitate. Et ideo resurgere uoluit, qui nunquam cecidit, ut ille erigeretur, qui stare noluit. Quod autem ait: »Non est hic.« De presentia corporali dixit: quia per diuinitatis potentiam ubique est totus, ubique est presens, sicut ipse ait per prophetam: »Celum et terram ego impleo .« Et ut omnem dubitationem a cordibus eorum expelleret, adiecit: »Ecce locus ubi posuerunt eum.« Ac si diceret: Si meis non creditis uerbis, saltem uacuo credite  sepulcro, et omnem dubitationem a cordibus uestris repellite.

»Sed ite, dicite discipulis eius, et Petro.« Consideranda est in hoc loco specialis Domini misericordia erga sexum femineum. Ne enim mulier semper in opprobrium haberetur, quia femina prima uiro propinauerat mortem, per feminas primum uiris suam uoluit nuntiare resurrectionem. Ac si diceretur hominibus: De cuius manu sumpsistis pocula mortis, ab eius ore audite gaudium resurrectionis. Sed querendum est quare, discipulis nominatis, Petrus ex nomine designetur. Ait enim angelus: »Dicite discipulis eius et Petro.« Ad quod dicendum, quia, sicut euangelica narrat historia, cum pergeret Dominus ad passionem, Petrus pauore perterritus,  ter eum negauerat: et fortassis inter ceteros discipulos ad uidendum Dominum, post Domini resurrectionem accedere non auderet, nisi eum angelus ex nomine exprimeret. uocatur ergo ex nomine, ne desperaret ex negatione. Forte etiam mouet aliquem, quare Dominus tam dilectum discipulum, in tam graue facinus cadere permisit, ut Dominum ac magistrum suum ad uocem unius ancille negaret. Sciendum autem quia prouidentissima dispensatione Domini hoc factum est, ut quem cuncte Ecclesie preferre disposuerat, semetipsum negare permitteret, ut ex sua fragilitate disceret, aliis peccantibus, qualiter misereri debuisset. Primum ergo sibi eum ostendit et tunc ceteris preposuit, ut intelligeret, quod districtionem uitiis, compassionem  deberet nature, sicut ei alibi a Domino dicitur: »Ego pro te rogaui, Petre, ut non deficiat fides tua, et tu aliquando conuersus, confirma fratres tuos .« Quod autem ait: »Quia precedet uos in Galileam, ibi eum uidebitis, sicut dixit uobis,« idipsum est, quod pergens ad passionem dixerat: »Postquam autem surrexero, precedam uos in Galileam .« Et pulchre Dominus post resurrectionem a discipulis in Galilea uidendus predicitur, quia iam de corruptione ad incorruptionem, de mortalitate ad immortalitatem transierat. Galilea namque transmigratio facta interpretatur. Quia ergo de corruptione ad incorruptionem, de mortalitate ad immortalitatem transiit, recte in  Galilea uidendus dicitur. Quia sicut ait apostolus Petrus: »Christus semel pro peccatis nostris mortuus est, iustus pro iniustis, ut nos offerret Deo .« Et iterum: »Si autem mortuus est ex infirmitate, uiuit tamen ex uirtute Dei .« Siue iuxta aliam intelligentiam Galilea, que uolubilitas siue rota interpretatur, gentilem populum significat. Cum ergo in Galilea uidendus predicitur, ostendit Iudeos propter perfidiam esse relinquendos, gentes autem per fidem colligendas, que ante Domini aduentum nescientes Deum, in uolubilitate seculi morabantur. Siue aliter, post resurrectionem in Galilea uidendus nuntiatur, quia illi ad speciem eius contemplandam peruenire merebuntur, qui modo transmigrant de uitiis ad uirtutes, de amore  mundi ad amorem Dei, declinantes a malo et facientes bonum. Unde bene Galilea  reuelatio dicitur, quia que nunc uidemus in specie, tunc reuelata facie uidebimus in re. Unde Apostolus ait: »uidemus nunc per speculum in enigmate, tunc autem facie ad faciem .« Et iterum: »Nos autem, fratres, reuelata facie gloriam Domini contemplantes, transformamur a claritate in gloriam, et tanquam a Domini spiritu .« Ad quam uisionem ille nos perducere dignetur, qui cum Patre et Spiritu sancto uiuit et regnat in secula seculorum. Amen.



HOMILIA LXXI. FERIA SECUNDA PASCHAE.

 »In diebus illis stans Petrus in medio  plebis, dixit: uiri fratres, uos scitis quod factum est uerbum per uniuersam Iudeam, incipiens enim a Galilea post baptismum quod predicauit Ioannes, Iesum a Nazareth.« Et reliqua. Breuiter omnia que in symbolo continentur complexus est apostolus Petrus in lectione presenti, quam audistis, fratres karissimi, quod iehsu sit Christus, quod omnium sit Dominus. Stans enim in medio plebis, dixit: »uiri fratres, uos scitis quod factum est uerbum per uniuersam Iudeam, incipiens enim a Galilea post baptismum quod predicauit Ioannes, Iesum a Nazareth.« Totum hic pariter demonstratur quod mundum Deo reconciliare missus sit Christus, Ioannes uero est preconatus, quod Spiritu  sancto perunctus, quod Deo inhabitante per miracula declaratus, quod crucifixus, et a mortuis suscitatus, quod iudex sit omnium in fine uenturus, quod etiam Ecclesiam suam per fidem toto sit orbe illuminaturus. Denique subiungitur:

»Quomodo unxit eum Deus Spiritu sancto et uirtute.« Unctus est ergo iehsu non oleo uisibili, sed dono gratie spiritalis, que omnia pleniter continebat quod uisibili significatur unguento. Quod baptizatus ungit Ecclesiam, dum per impositionem manus episcopi, Spiritus septiformis inuocatur, in qua similitudine super eum baptizatum Spiritus sanctus in specie columbe descendit , tunc  et Ecclesiam suam prefigurare dignatus est, in qua precipue baptizati accipiunt Spiritum sanctum. Tunc enim intelligendus est unctus, cum uerbum caro factum est, id est, quando humana natura sine ullis precedentibus bonorum operum meritis, Deo uerbo est in utero uirginis copulata, ut pariter diuina et humana natura una esset persona, et ob hoc eum confitemur natum de Spiritu sancto et Maria uirgine. »Qui pertransiuit benefaciendo et sanando omnes oppressos a diabolo, quoniam Deus erat cum illo.« Id est, Pater cum Filio semper manebat, melius est intelligere, quam diuinitatem Filii cum homine quem assumpsit cohabitantem significaret, ut Christi personam geminaret, et in errorem maximum incideret [a 1Kb] . Sequitur:

 »Et nos testes sumus omnium que fecit in regione Iudeorum et Ierusalem.« Recte autem se esse testes testantur, qui per uniuersum mundum missi sunt Euangelium predicare, ut in Psalmo legimus: »In omnem terram exiuit sonus eorum, et in fines orbis terre uerba eorum .« Deus et Pater, per duas in Christo operatur naturas, per unam que ei communis est cum Deo Patre, ex eo quod Deus est, per alteram qua ex uirgine Maria homo factus est. Per has duas naturas in uno Filio Dei, duas pariter facit resurrectiones humani generis, id est animarum et corporum. Habent enim et anime mortem suam, in impietate atque peccatis, secundum quam mortem mortui sunt, de quibus idem Dominus ait: »Sine mortuos sepelire mortuos  suos ,« ut scilicet in anima mortui, in corpore mortuos sepelirent. Mors est uidelicet anime, quando Deus deserit eam ob peccatorum magnitudinem. Corporis mors est, quando ab anima deseritur. Ab his duobus mortis generibus resuscitatos, duas dicimus resurrectiones. Nunc autem animarum in Ecclesia per Filium Dei  fit resurrectio, quando per gratiam Dei uiuificati resurgunt a morte iniquitatis. Et hec est prima resurrectio, quam qui habent in secunda que est corporum, fideliter resurgent in uitam eternam. Resurgent impii, unusquisque in carne sua, ut cum diabolo et angelis eius puniantur . Hoc certissime sciendum est, quia nemo nisi per indebitam misericordiam Dei liberabitur, et nisi per debitum  iudicium damnabitur. Tunc sancti scient plenius quid boni eis contulerit gratia Dei, uel quid essent consecuti, si diuina eos gratuito munere non elegisset misericordia. Tunc erit ipse Deus sanctorum societas, beatorum iucunditas, et omnia quecunque ab eis honeste desiderari possunt, et uita, et salus, et copia, gloria, et honor, et pax, eterna beatitudo, et beata eternitas, cui sit honor et gloria nunc et semper et in secula seculorum. Amen.



HOMILIA LXXII. FERIA SECUNDA PASCHAE.

 »In illo tempore: Duo ex discipulis  Iesu ibant ipsa die in castellum, quod erat in spatio stadiorum sexaginta ab Ierusalem, nomine Emmaus.« Et reliqua. In exordio huius lectionis solet mouere nonnullos ad querendum quinam isti duo discipuli fuerint, qui ipsa die resurrectionis ab Ierusalem recedentes, ad castellum Emmaus properauerint. Quod enim ex duodecim apostolis non fuerint, in fine huius lectionis euangelista comprobat, cum dicit eos reuersos in Ierusalem, et inuenisse congregatos undecim. Unde apparet eos ex septuaginta fuisse discipulis, non ex duodecim apostolis. Et unius nomen quidem infra declaratur, cui nomen Cleophas fuisse dicitur: alterum uero nonnulli putant uocatum fuisse Emmaus, sicut et castellum quo ibant, et ideo superfluum uisum fuisse euangeliste ut uno  breui uersiculo unum nomen geminaret. Alii etiam arbitrantur hunc fuisse Lucam euangelistam, qui hoc scripsit euangelium, et humilitatis causa suum nomen siluisse. Consuetudo enim est sanctorum ut, cum de se mira et magna loquuntur, propter custodiam humilitatis, sic de sua persona quasi de aliena loquantur, sicut Moyses fecisse inuenitur, qui sic de se quasi de alio loquebatur, dicens: »Et erat Moyses uir mitissimus super omnes homines, qui morabantur in terra .« Similiter et beatus Iob de se, quasi de alio ait: »uir erat in terra Hus, nomine Iob .« Qui enim Lucam unum ex his duobus discipulis fuisse putant, secundum hoc exemplum suum nomen siluisse dicunt. Sed quilibet horum fuerit, sciendum est, quia de Domini  resurrectione dubii ab Ierusalem recedebant, quod non solum uerbis, sed etiam factis ipsi demonstrant. Qui enim usque in tertiam diem in Ierusalem exspectauerant, estimantes eum tertia die resurrecturum, sicut ipse promiserat, quia sponsionem non uiderant, dubitantes, ab Ierusalem recedebant. Sed ignoscendum est eorum fragilitati, quoniam, sicut dicit euangelista, nondum erat Spiritus datus, »quia iehsu nondum fuerat glorificatus .« Unde bene spatium itineris, quo tendebant, eorum mentibus congruere uidetur. Sexaginta enim stadia ab Ierusalem usque Emmaus numerantur. Stadium enim a stando dictum est, uel statuendo, eo quod munus aliquod in certo loco statueretur ad exercitationem currentium. Et cum apud ueteres stadiorum mensura  diuersa habeatur, legitimi tamen stadii auctorem Herculem tradunt, qui sub uno anhelitu centum uiginti quinque passus cucurrisse dicitur, ac per hoc, si recte computetur, sexaginta stadia septimum milliarium et dimidium complent. Et sex quidem ad bona opera pertinent, quia sex dies sunt in quibus licet operari: septem autem ad requiem animarum, quia septimo die requieuit Deus ab omnibus operibus suis: octo ad resurrectionem, quia octauo die Dominus resurrexit. Et per Salomonem dicitur: »Da partes septem, necnon et octo .« Quasi enim discipuli isti sextum milliarium cum Domino cucurrerant, quando eum in presenti uita in bonis operibus conuersantem uiderant. Quasi enim ad septimum  milliarium peruenerant, quando illum in sepulcro collocatum didicerant. uerum octauum dimidium perfecerant, quia eum prius resurrecturum crediderant, sed ex eius resurrectione dubii ab Ierusalem recedebant. Sed quamuis de Domini resurrectione dubii ab Ierusalem recederent, ab eius tamen amore funditus non recesserant. Unde et bene subditur:

»Et ipsi loquebantur ad inuicem de his omnibus que acciderant.« Notandum autem quia non de superfluis, non de uacuis, neque ea que ad detractionem pertinent, neque risum mouentia loquebantur, sed ad inuicem de his omnibus que acciderant, scilicet qualiter conuersatus esset innocens, et sine querela in mundo, qualiter signa et miracula operatus sit, quomodo odiis Iudeorum et calumniis traditus  sit ad crucifigendum, qualiter se resurrecturum predixerat, quod nondum uidebant. Quia ergo hec et huiusmodi de illo loquebantur, contigit u etiam illum, quem absentem putabant, corporaliter uiderent, et in his etiam ad litteram suam promissionem Dominus adimpleret, in qua dicit: »Ubi fuerint duo uel tres congregati in nomine meo, ibi sum in medio eorum .« Unde et subditur:

»Et factum est, dum fabularentur et secum quererent, et ipse iehsu appropinquans ibat cum illis.« Ubi notandum quia, iuxta mentis illorum qualitatem. Dominus suam formauit apparitionem. Illi enim in corde Dominum amabant, sed de eius resurrectione dubitabant. Dominus autem eis in corpore apparebat, sed quis esset non demonstrabat. Quia ergo  amabant uidebant: quia uero de eius resurrectione dubitabant, eum quem uidebant, non agnoscebant. Sed quia ipsa dubitatio in illorum mentibus ex antiqui hostis insidiis nata fuerat, recte subiungitur:

»Oculi autem illorum tenebantur, ne eum agnoscerent.« Tenebantur enim illorum oculi, siue ab ipsa dubitatione, siue ab antiqui hostis tentatione, ne eum quem uidebant cognoscere possent. Qui enim propria uirtute a mortuis resurrexit, in qua specie uoluit, discipulis apparuit. Unde bene alius euangelista dicit: »Post hec apparuit duobus ex illis in alia effigie .«

»Et ait ad illos: Qui sunt hi sermones quos confertis ad inuicem ambulantes, et estis tristes?« Non ignorans Dominus interrogauit quod discipuli  loquerentur, sed ex eorum locutione cordis requisiuit confessionem, ut impleretur in illis quod alibi dicit: »Aut ex ore tuo iustificaberis, aut ex ore tuo condemnaberis .« Merito autem tristes ambulabant, quos fides resurrectionis nondum letificauerat. Nondum enim erat impletum in illis quod Dominus repromiserat, dicens: »Tristitia uestra uertetur in gaudium :« sed adhuc in illa sententia tenebantur, que ait: »Mundus autem gaudebit, uos uero tristabimini :« Nam cuius rei gratia tristes incederent, unus eorum, cui nomen Cleophas, ostendit, cum ait:

»Tu solus peregrinus es in Ierusalem, et non cognouisti que facta sunt in illa his diebus?« Ac  si diceret: Quomodo ex omnibus tu solus remanere potuisti, ut ignorares ea que facta sunt his diebus in Ierusalem, maxime autem, cum propter magnitudinem suam nulli esse incognita possint? Sed illud pretermittendum non est, quod in peregrini specie Dominus post suam resurrectionem discipulis apparere uoluit. Peregrinus enim erat illis, a quorum mortalitate longe distabat. Siue certe in peregrini specie apparuit, ut eorum mentes ad misericordiam prouocaret, et eum quem Deum nondum cognoscebant, saltem ut peregrinum amarent. In peregrini specie quoque apparuit, ut nos, qui membra eius sumus, in hac uita peregrinos et aduenas nos esse sentiamus. Peregrinus enim dictus est, quasi pergens longius, siue peragrans aliena. Quo nomine illi  censentur, qui a proprio solo expulsi, reditum cum gemitu suspirant. Et nos quoque qui paradisi gaudia amisimus, quandiu in hac uita sumus, in aliena patria consistimus. Unde necesse est ut quotidie cum gemitu ad propriam patriam redire festinemus, dicentes cum Apostolo. »Dum sumus in corpore peregrinamur a Domino: quoniam non habemus hic manentem ciuitatem, sed futuram inquirimus .« In hac peregrinatione se esse sentiebat Dauid, cum dicebat: »Quoniam aduene et peregrini sumus apud te, sicut omnes patres nostri .« Et iterum: »Heu mihi, quia incolatus meus prolongatus est! habitaui cum habitantibus Cedar, multum peregrinata est anima mea .« Sed adhuc causas meroris Dominus diligentius inquirit, dicens:

 »Que?« At illi unde tristes essent aperuerunt, dicentes: »De Iesu Nazareno, qui fuit uir propheta, potens in opere et sermone coram Deo et omni populo.« uirum et prophetam testantur, et Filium Dei tacent: uel quia dubii de eius resurrectione ab Ierusalem recedebant, uel quia insidias Iudeorum metuebant. Iam enim conspirauerant Iudei, ut si quis cum confiteretur palam, extra synagogam fieret. Quia ergo iehsu Hebreo sermone, Latine Saluator dicitur, recte hoc nomine censetur, cuius resurrectio salutem credentibus contulit, sicuti ait apostolus Petrus: »Non enim est in alio aliquo salus, neque aliud nomen sub celo datum est hominibus, in quo oporteat nos saluari .« Quia uero Nazareus interpretatur sanctus, hoc nomen illi  congruit qui peccatum non fecit, nec inuentus est dolus in ore eius. De quo scriptum est: »Scitote quoniam mirificauit Dominus sanctum suum .« Et item: »Non dabis sanctum tuum uidere corruptionem .« Bene autem a discipulis, licet quem uidebant ignorantibus, Saluator uir appellatur. uir namque a uiribus dictus est, et illi specialiter hoc nomen aptatur, qui solus diaboli uires resurgendo a mortuis potuit confringere, de quo scriptum est: »Ecce uir, oriens nomen eius .« Discamus ergo et nos ab illo confortati uiri esse, ut diaboli tentationibus fortiter resistamus, et cuncta aduersa uiriliter toleremus, sicut fecit ille cui dictum est: »Accinge sicut uir lumbos tuos, et sicut  fortis restringe luxuriam .« Hinc et in laude Ioseph dictum est: »Misit ante eos uirum .« Hinc etiam Psalmista nos admonet, dicens: »uiriliter agite, et confortetur cor uestrum, omnes qui speratis in Domino .« Sed licet de eius resurrectione dubii non ex toto discipuli erant, cum Dominum prophetarum prophetam uocabant, nam et ipse de seipso ait: »Non est propheta sine honore, nisi in patria sua .« Et iterum: »Non oportet prophetam occidi extra Ierusalem .« Et in eius persona per Moysen dicitur: »Prophetam uobis suscitabit Deus de fratribus uestris, tanquam me: ipsum audietis .« Potens primum in opere, deinde in sermone dicitur: quia quod docuit uerbis, ostendit exemplis, sicut scriptum est: »Quia  cepit iehsu facere et docere .« Ordinata enim predicatio est, ut primum opere impleas quod postea uerbis doceas, iuxta exemplum Domini, qui ait: »Discite a me quia mitis sum et humilis corde, et inuenietis requiem animabus uestris .« Bene quidem primum coram Deo, deinde coram omni populo potens esse dicitur, ut in omni opere ante omnia Deo placere studeamus. Non enim primum placendum est hominibus, sed primum placere debemus Deo, deinde hominibus: non ob nostram gloriam, sed ut ipsi homines placeant Deo, cui nos placere uiderint, iuxta quod Dominus nos admonet, dicens: »Luceat lux uestra coram hominibus, ut uideant uestra bona opera, et glorificent Patrem uestrum, qui in celis est .« Et Apostolus:  »Prouidentes bona, non tantum coram Deo, sed etiam coram omnibus hominibus .« Et iterum: »Placete omnibus, sicut et ego per omnia omnibus placeo, non querens quod mihi est utile, sed quod multis, ut salui fiant .«

»Et quomodo tradiderunt eum summi sacerdotes et principes nostri in damnationem mortis, et crucifixerunt eum.« Hic illud discipuli commemorant, quod superius textus Euangelii declarat, qualiter scilicet a summis sacerdotibus propter inuidiam traditus sit ad crucifigendum. Sed illud querendum est, quare dicant eum a principibus sacerdotum traditum, cum legamus quod eum Iudas tradiderit, dicens: »Quid uultis mihi dare, et ego uobis eum tradam?«  Sed ex hac questione  iterum oritur alia questio: quomodo Iudas uel Iudei eum tradidisse dicantur, cum legamus quod Pater eum tradiderit, dicente Apostolo: »Proprio Filio suo non pepercit Deus, sed pro nobis omnibus tradidit illum .« Nam et ipse filius semetipsum tradidit, sicut idem Apostolus alibi ait: »Qui dilexit me et tradidit semetipsum pro me .« Et iterum: »Ambulate in dilectione, sicut et Christus dilexit nos, et tradidit semetipsum pro nobis .« Si ergo Pater tradidit Filium et Filius semetipsum, nunquid Iudei et Iudas inculpabiles sunt, si hoc fecerunt quod Pater et Filius? Non, sed uno traditionis uerbo diuerse uoluntates expresse sunt. Tradidit enim Iudas propter auaritiam:  tradiderunt eum Iudei, sed propter inuidiam: tradidisse eum dicitur Pilatus, cum eum crucifigi permisit; tradidit eum Pater, sed propter nostram liberationem; tradidit semetipsum Filius, sed propter nostram dilectionem. Ergo Pater et Filius non solum sunt amandi, sed etiam glorificandi. Iudas autem et Iudei non solum detestandi, sed etiam condemnandi, quia quod Pater et Filius fecerunt caritate, illi cupiditate fecerunt. Quod autem dubitantes ab Ierusalem isti discipuli recederent, suis uerbis apparuerunt, cum dixerunt:

»Nos autem sperabamus quod ipse esset redempturus Isrel.« Sperabamus quippe, preteriti imperfecti temporis uerbum est. Et qui non speramus, sed sperabamus dixerunt, de eius resurrectione dubitare  se ostenderunt. Minus enim Spiritus sancti gratia instructi, sperauere quod resurgens a mortuis Saluator redempturus esset Isrel, id est regnum Isrel, corporaliter multo nobilius quam quondam Dauid regeret, reparaturus. Hac suspicione permoti fuerant illi duo, qui suaserunt matri ut peteret ab eo dicens: »Domine, dic ut sedeant hi duo filii mei unus ad dexteram tuam, et alter ad sinistram tuam, in regno tuo .« Hac etiam dubitatione tenebantur illi, qui post resurrectionem interrogabant eum, dicentes: »Domine, si in tempore hoc restitues regnum Isrel ?«

»Et nunc super hec omnia tertia dies est hodie, quod hec facta sunt. Sed et mulieres quedam ex nostris terruerunt nos, que ante lucem fuerunt  ad monumentum, et non inuento corpore eius, uenerunt dicentes se etiam uisionem angelorum uidisse, qui dicunt eum uiuere. Et abierunt quidam ex nostris ad monumentum, et ita inuenerunt sicut mulieres dixerunt, ipsum uero non inuenerunt.« Quod discipuli commemorant breuiter, superior textus Euangelii narrat sufficienter, scilicet quomodo mulieres que secute Dominum fuerant a Galilea, cum preparatis aromatibus ad monumentum uenerunt, et, responso ab angelo accepto de eius resurrectione, discipulis nuntiauerunt. Tunc quoque duo ex illis, Petrus et Ioannes scilicet, cucurrerunt ad monumentum, et ita inuenerunt sicut mulieres dixerunt, ipsum uero non inuenerunt.

»Et ait ad illos: O stulti et tardi corde ad credendum  in omnibus que locuti sunt prophete.« Merito non solum discipulorum stultitia redarguitur, sed etiam tarditas increpatur: quia cum omnia in Domini doctrina, in miraculis, in passione, sicut de illo prophete predixerant, completa cernerent, de eius resurrectione dubitare non debuerant: et maxime, cum omnia que in eo uentura erant, antequam pateretur, ab ipso Domino prius predicta recolerent. Et non solum illorum, uerum etiam et nostra ignauia atque tepiditas redarguitur, qui nec preclara discere uolentes, nec ea que discimus opere implere satagimus: et ideo ad discendum tardi, et ad opus pigri inuenimur. Quibus recte dicitur:

 »Nonne hec oportuit pati Christum, et ita intrare in gloriam suam?« Quod interrogatiue legendum est, ut subaudiatur, oportuit. Oportuit enim Christum pati, non pro se, sed pro nobis. Dicitur autem intrare in gloriam suam, a qua nunquam discessit, eo quod nos intrare fecerit, qui longe per peccatum ab illa expulsi fueramus. Sicut enim uidere et confiteri dicitur, eo quod nos aliquid uidere et confiteri faciat, ita quoque in gloriam suam dicitur intrare per passionem. Igitur Dominus in gloriam suam intrauit, ostendens nos per multas tribulationes intrare debere in regnum Dei. Tantum enim caput nostrum, qui est Christus, membra sua diligit, ut frequenter ipse agere dicatur, ad quod faciendum nos idoneos efficit. Sed quia ad intelligendum Scripturam stulti  et tardi erant, post increpationem piam Dominus adiungit expositionem. Unde et subditur:

»Incipiens a Moyse et omnibus prophetis, interpretabatur illis in omnibus Scripturis, que de ipso erant.« Interpretabatur in omnibus Scripturis, maxime ea que ad passionem pertinebant et resurrectionem, ut omnem dubitationem ab eorum mentibus auferret, et ad credendum resurrectionem animos eorum confirmaret, quale est illud: »Foderunt manus meas et pedes meos .« Et: »Diuiserunt sibi uestimenta mea, et super uestem meam miserunt sortem .« Et: »Insurrexerunt in me testes iniqui ,« et cetera talia. Sed forte mouet aliquem quare Dominus, cum interpretabatur Scripturas discipulis, a Moyse cepisse  dicatur, cum plures patres ante Moysen fuisse legamus, qui et uerbis et exemplis eius passionem et resurrectionem prophetauerint. Quid enim mors Abel , nisi passionem Christi significauit? Sicut enim ipse a fratre iniuste occisus est, ita quoque et Dominus innocenter a Iudeis occisus est. Quid enim per translationem Henoch , nisi ascensio Domini significatur? Quid per Ne, qui arcam in diluuio rexit , nisi Dominus intelligitur, qui caput est Ecclesie? Et quid per Abraham, qui filium immolauit , nisi Deus Pater accipitur, qui proprio Filio suo non pepercit? Sic quoque immolatio Isaac passionis Christi typum tenuit. Nam et Iacob pastor ouium  Dominum  nostrum Iesum Christum significat, qui ait in Euangelio: »Ego sum pastor bonus .« Similiter uenditio Ioseph uenditionem prefigurauit Christi. Sed forte mouet aliquem, ut diximus, quare Dominus, cum interpretabatur Scripturas discipulis, a Moyse cepisse dicatur, cum plures patres ante Moysen fuisse legamus, qui et uerbis et exemplis eius passionem et resurrectionem prophetauerint. Sed ad hoc dicendum est quia, licet ante Moysen plures patres fuerint, tamen eorum actionem Moyse scribente cognouimus, quem ueracis historie scriptorem primum fuisse non dubitamus. A quo libro ergo illorum Dominus Scripturas interpretari cepit? A Moyse cepit, quia illorum actiones   primus Moyses scripsit. Inde enim scripsit homo, quando non erat homo.

»Et appropinquauerunt castello quo ibant, et ipse se finxit longius ire.« Cum fingere soleat esse hypocritarum, quid est quod Dominus se finxisse dicitur? Ad quod rationabilis patet responsio, quia non semper fingere simulare dicimus, sed aliquando etiam componere. Unde et compositores luti figulos uocamus, et eos qui carmina dictant, fictores, id est compositores carminum. Quibus exemplis discimus, quia simplex ueritas nichil per duplicitatem egit, sed talem se coram discipulorum oculis composuit uel exhibuit, ut manifestum fieret, si discipuli eum, quem Deum cognoscebant, saltem ut peregrinum diligerent. Sed absit ut eos a caritatis uisceribus alienos esse credamus qui cum auctore misericordie  gradiebantur. Nam subditur:

»Et cegerunt illum, dicentes: Mane nobiscum, quoniam aduesperascit, et inclinata est iam dies.« Quorum exemplo discimus quia peregrini et hospites non solum cum adsunt recipiendi sunt, sed etiam cum desunt uocandi atque cogendi. Nam quantum hospitalitatis uirtus ualeat, et ipse comprobat, qui se in iudicio fidelibus dicturum repromisit: »Hospes fui, et collegistis me. Et quandiu fecistis uni de minimis meis, mihi fecistis .« Quod etiam in opere Abrahe et Loth discimus, qui frequenter hospites suscipiendo, aliquando angelos susceperunt. Unde nos Apostolus admonet, dicens: »Charitas fraternitatis maneat in uobis, et hospitalitatem nolite obliuisci. Per hanc enim placuerunt quidam, angelis  hospitio susceptis .« Hinc et Petrus apostolus nos hortatur, dicens: »Hospitales inuicem sine murmuratione .« Hinc etiam beatus Iob de seipso testatur, inquiens: »Foris non mansit peregrinus, ostium meum uiatori patuit .«

»Et intrauit cum illis. Et factum est dum recumberet cum eis, accepit panem, benedixit ac fregit, et porrigebat illis. Et aperti sunt oculi eorum, et cognouerunt illum.« Quia fides sine operibus mortua est, hinc cognoscere possimus, quia Deum, quem discipuli nec ex uisione, nec ex Scripturarum interpretatione cognouerant, mox ut opere, quod Scripture precipiunt, perfecerunt. »Cognouerunt eum in fractione panis,« Quoniam sicut Apostolus  ait: »Non auditores legis iusti sunt apud Deum, sed factores legis iustificabuntur .« Et sicut Dominus dicit: »Beati qui audiunt uerbum Dei, et custodiunt illud .« Nos quoque pro modulo nostro in fractione panis Dominum cognoscimus, si mundo corde et casto corpore mysterium corporis et sanguinis eius cum digna reuerentia sumimus.

»Et ipse euanuit ab oculis eorum. Et dixerunt ad inuicem: Nonne cor nostrum ardens erat in nobis, dum loqueretur in uia, et aperiret nobis Scripturas?« Quia, sicut ait Apostolus, »Deus noster ignis consumens est .« Postquam Dominus  ab oculis discipulorum euanuit, quo ardore in uia eius locutione accensi sint, declarant, dicentes: »Nonne cor nostrum ardens erat in nobis de Iesu, dum loqueretur in uia?« etc. Illo enim igne succensi fuerant, de quo Dominus ait: »Ignem enim ueni mittere in terram, et quid uolo nisi ut ardeat ?« Hoc igne accensum se nouerat, qui dicebat: »Concaluit cor meum intra me, et in meditatione mea exardescet ignis .« Sed quia omnis qui Deo docente bonum discit per caritatis mysterium, aliis annuntiare debet, probant hoc isti discipuli, de quibus subditur:

»Et surgentes eadem hora, regressi sunt in Ierusalem.« Non enim fatigatione itineris prohibiti sunt, non uespertine hore impedimentum timuerunt, sed eadem hora surgentes regressi sunt in  Ierusalem nuntiare apostolis quod de Domini resurrectione in uia compererant. Unde bene subiungitur:

»Et inuenerunt congregatos undecim et eos qui cum ipsis erant, dicentes: quod surrexit Dominus uere, et apparuit Simoni. Et ipsi narrabant que gesta erant in uia, et quomodo cognouerunt eum in fractione panis.« Quod sibi ubi uel quando factum sit, euangelista non declarat, tamen quia factum sit non tacet, dicens: »Quia surrexit Dominus uere, et apparuit Simoni,« id est Petro, teste Apostolo, qui ait: »Qui uisus est Cephe, et post hec undecim .« Primum enim omnium uirorum, Petro apparuisse Dominus post resurrectionem creditur, non solum ut apostolatus eius ordinem  consolidaret, sed etiam ut mentem eius, que in passione titubauerat, reformaret.



HOMILIA LXXIII. FERIA TERTIA PASCHAE.

 »In diebus illis: Surgens Paulus, et manu silentium indicens, ait: uiri fratres, filii generis Abraham, et qui in uobis timent Deum,« et reliqua. Omnes quibus iste loquebatur apostolus, secundum carnem filii Abrahe erant, sicut et ipsi de seipsis in alio loco dixerunt : »Semen Abrahe sumus, et nulli seruiuimus unquam.« Et iterum: »Pater noster Abraham est.« Et Dominus illis: »Scio quia filii Abrahe estis.« Imitatione enim non filii Abrahe erant illi, quibus Dominus loquebatur:  »uos ex patre diabolo estis.« Inde ergo Iudei filii diaboli, non nascendo, sed imitando. »uos, inquit Dominus, ex patre diabolo estis, et desideria patris uestri facere uultis.« Ecce unde filii diaboli. Que sunt illius desideria? »Ille homicida erat ab initio, et uos queritis me occidere.« Ecce quomodo imitatione filii diaboli. Nam et filii erant Abrahe, propter originem carnis, quibus ista Apostolus loquebatur, et filii imitationis propter castitatem timoris, quibus specialiter dicebat. »Et qui in uobis timent Deum, uobis uerbum salutis huius missum est.« Illud utique de quo Isaias ait: uerbum misit Dominus in Iacob, et cecidit in Isrel  .« Id est misit Deus Filium suum, de quo Ioannes ait: »In principio erat uerbum, et uerbum erat apud Deum, et Deus erat uerbum .« Ad Iacob, id est ad Iudeos et uenit ad Isrel, id est ad gentilem populum. Deus autem uerbum ipse est Dei Filius. Quapropter cum eum Pater uerbum misit a Patre, et uerbo eius factum est ut mitteretur. Ergo a Patre et Filio missus est idem Filius, quia uerbum Patris est ipse Filius, in ipso Dei uerbo quod erat in principio apud Deum, et Deus erat uerbum. In ipsa scilicet sapientia Dei erat, quo tempore uerbum caro fieret, et habitaret in nobis: que plenitudo temporis cum uenisset, misit Deus Filium suum factum ex muliere , ut incarnatum uerbum hominibus appareret.

 »Qui enim habitant Ierusalem et principes eius, ignorantes Iesum et uoces prophetarum, que per omne sabbatum leguntur.« Hinc etiam in Actibus apostolorum scriptum est, Moyses enim a temporibus antiquis habet in singulis ciuitatibus qui eum predicent in synagogis. In his testimoniis manifeste declaratur, quia lectio legis, uel prophetarum a Iudeis sabbato semper in synagogis legebantur.

»Cumque consummassent omnia que de eo scripta sunt.« Hec uerba Ioannes hoc modo narrat, dicens: »Postea sciens iehsu quia omnia consummata sunt, ut consummaretur Scriptura, dicit: Sitio .« Peractis omnibus iehsu que ante suam mortem peragi oportebat, quando uoluit, et sicut uoluit, tradidit spiritum. »Deponentes eum de ligno.«  A Moyse in eremo ereus serpens ligno suspensus est, ut Dominus in serpente mortuus, et in ere significaretur eternus, uidelicet ut iudicaretur mortuus per humanitatem, et tamen esset quasi ereus per diuinitatem. Quid respondendum est Iudeis obiicientibus testimonium illud: »Maledictus omnis qui pependit in ligno ?« Maledictum esse hominem qui in ligno pendeat, sed noxium, non innocentem. Neque enim innocentie potest esse maledictum pena peccati. Etenim si Mardocheus preparato ligno appensus sententiam regie crudelitatis explesset, nunquid eum hi nunc dignum ad maledictionem iudicarent? Non omnino. Idcirco Dominus noster pependit in ligno, ut nos a delicto, quod in ligno fuerat perditionis admissum, ligno appensus  absolueret. »Posuerunt eum in monumento.« In monumento nouo positus est iehsu, in quo nondum quisquam positus erat. Sicut in uirginis utero nemo ante illum, nemo post illum conceptus est: ita in hoc monumento, nemo ante illum, nemo post illum sepultus est.

»Deus uero suscitauit illum a mortuis.« Radix amara crucis euanuit, flos uite cum fructibus surrexit in gloria. Hec est uirga Aaron, que post siccitatem floruit. uirga enim post ariditatem uirescens, Christus est post mortem resurgens, qui est flos uirginum, corona martyrum, gloria continentium, »qui uisus est per dies multos.« Id est per dies quadraginta. Non tamen eis per omnes illos quadraginta  dies continuo apparuit, sed quoties uoluit, quibus uoluit, et quemadmodum uoluit, apparuit »his qui simul ascenderant cum eo de Galilea in Ierusalem.« Salua historia, uideamus intelligentiam. Galilea namque transmigratio facta interpretatur, Ierusalem uisio pacis. Illi enim cum Domino de Galilea ascendunt in Ierusalem, qui prius hic uitiorum fomitem respuentes, ad uirtutem culmina transmigrant. Illi scilicet cum Redemptore nostro a passione ad resurrectionem transmigrant, et in Ierusalem celesti quandoque Dominum leti uidebunt, qui hoc modo, uitiis derelictis, ad uirtutum celsitudinem transierint.

»Et nos uobis annuntiamus ea que ad patres nostros repromissio facta est.« Abrahe enim dictum  est: »In te benedicentur uniuerse cognationes terre .« Iacob autem, »et benedicentur in te et in semine tuo cuncte tribus terre .« Quod Apostolus exponens, ait: »Non dixit in seminibus, sed in semine tuo, quod est Christus .« Semen quidem Abrahe Christus est, in cuius nominis fide omnibus terre familiis, Iudeis uidelicet et gentibus, est benedictio repromissa, id est significata.

»Dabo uobis sancta Dauid fidelia.« Id est quecunque Dauid fideli promisi, eadem uobis fidelis sponsor implebo, Christum scilicet de eius stirpe nasciturum.



HOMILIA LXXIu. FERIA TERTIA PASCHAE.


 »In illo tempore: Stetit iehsu in medio discipulorum suorum.« Et reliqua. Herent sibi diuine lectiones, et frequenter una pendet ex altera, ita ut nonnunquam exordia subsequentis facilius intelligantur ex consideratione precedentis. Quod in hac lectione facile agnoscimus, si superiora huius Euangelii parumper attendamus. Postquam enim commemorauit euangelista duobus discipulis Dominum in uia apparuisse, postquam eum cognitum ab eis in fractione panis narrauit fuisse, adiecit continuo: »Et surgentes eadem hora regressi sunt in Ierusalem, et inuenerunt congregatos undecim, et eos qui cum ipsis erant, dicentes quod surrexit Dominus uere, et apparuit Simoni. Et ipsi narrabant  que gesta erant in uia, et quomodo cognouerunt eum in fractione panis.«---»Dum hec autem ad inuicem loquerentur, iehsu stetit in medio eorum.« Unde apparet quia hec apparitio ipso die Dominice resurrectionis facta est: cuius apparitionis modum Ioannes euangelista apertius declarat, dicens: »Cum esset sero die illa una sabbatorum, et fores essent clause ubi erant discipuli congregati propter metum Iudeorum, uenit iehsu et stetit in medio .« Ubi considerandum quod de se colloquentibus Dominus in medio stetisse dicitur, ut intelligamus quia tunc eum nobiscum habitantem habebimus, si quoties in unum congregamur, ea loquimur et agimus que ad eius laudem et nostram salutem pertinent,  iuxta quod ipse ait: »Ubi fuerint duo uel tres congregati in nomine meo, ibi sum in medio eorum .« Sed apparens discipulis Dominus, quid dixerit audiamus: »Pax uobis.« Et pulchre resurgens a mortuis, primo pacem discipulis commendauit, ut per suam passionem, resurrectionem, angelicam et humanam naturam reconciliatam esse ostenderet. Ex eo enim tempore quo primus homo peccando recessit a Deo, discordia inter homines et angelos fuit. Sed quia humanam naturam Dominus redimens, ad consortium angelorum reuocauit, resurgens a mortuis, quasi speciale munus discipulis pacem contulit. »Ipse est enim,« ait Apostolus, »pax nostra qui fecit utraque unum, et medium parietem copulauit, dissoluens inimicitias in carne sua, ut  duos conderet in semetipso, in uno nouo homine faciens pacem, et reconcilians ambos in uno corpore Deo. Et ueniens euangelizauit pacem his qui longe, et pacem his qui prope .« Siue resurgens a mortuis discipulis pacem commendauit, ut illos ad suam uisionem peruenturos esse demonstraret, qui pacis concordiam corde et corpore seruant, iuxta quod ille alibi dicit: »Beati pacifici, quoniam filii Dei uocabuntur .«---»Pax enim,« ait Psalmista, »multa diligentibus legem tuam, Domine, et non est illis scandalum .« Sed ne alium esse putarent, cuius corpus post resurrectionem clarificatum uidebant, adiunxit continuo: »Ego sum.« Ubi considerandum quia non dixit ego fui, sed ego sum. Sum quippe substantiuum uerbum,  quod nec preteritum, nec futurum sonat, sed semper presens, illi specialiter congruit, cui nec futura succedunt, nec preterita transeunt, sed semper habet esse per eternitatem, sicut ipse ait ad Moysen: »Ego sum qui sum. Hec dices filiis Isrel: Qui est, misit me ad uos .« Quia uero humani oculi immortale corpus sine timore uidere non poterant, confortari a Domino indigebant. Ait enim: »Nolite timere.« Habet enim fragilitas humane nature hoc proprium, ut cum aliquid supra se uiderit, infra se pertimescat. Unde et subditur:

»Conturbati uero et conterriti, existimabant se spiritum uidere.« Sed ista subitanea conturbatio discipulorum, magnus error factus est Manicheorum. Et ipsi enim qui negabant Deum ueram carnem  non assumpsisse, hoc in adiutorium sui erroris assumere uoluerunt, quod ab apostolis Dominus post resurrectionem spiritus sit estimatus. Sed hunc errorem discipulorum ipse Dominus falsum comprobauit, cum ab hoc errore discipulorum animos reuocauit, dicens:

»Quid turbati estis, et cogitationes ascendunt in corda uestra?« Ubi notandum, quia non dixit, cogitationes descendunt in corda uestra, sed ascendunt. Bone enim cogitationes descendunt, quia desuper a Domino dantur, teste Iacobo apostolo, qui ait: »Omne datum optimum, et omne donum perfectum desursum est, descendens a Patre luminum .« Male uero cogitationes ascendunt, quia  ab immundis spiritibus ex imo immittuntur. Aliter enim ros desursum descendens terram irrigat, aliter fauilla uentorum impetu in era rapitur. Et ut omnem dubitationem de sua resurrectione a discipulorum mentibus auferret, manus et pedes palpando prebuit, dicens:

»uidete manus meas et pedes, quia ego ipse sum. Palpate et uidete, quia spiritus carnem et ossa non habet, sicut me uidetis habere. Et cum hoc dixisset, ostendit eis manus et pedes.« Non solum manus et pedes, sed etiam iuxta Ioannis Euangelium, latus, quod lancea perforatum fuerat prebuit, ut in manibus et pedibus fixuras clauorum, et in latere lancee apertionem uidentes, resurrexisse cognoscerent, quem ante triduum uiderant crucifixum.  Ubi mouet aliquem, quomodo post resurrectionem corpus Domini incorruptibile et palpabile fuerit, cum omne quod est incorruptibile sit et impalpabile: et omne quod est palpabile sit corruptibile. Sed miro et ineffabili modo Dominus post resurrectionem corpus suum et palpabile prebuit, et incorruptibile demonstrauit: ut monstrando palpabile, reformaret ad fidem: ostendendo incorruptibile, inuitaret ad premium. Siue certe et palpabile et incorruptibile post resurrectionem corpus suum exhibuit, ut ostenderet se eiusdem esse nature, et alterius glorie. Sed quia in Domini resurrectione nostra generalis resurrectio est prefigurata, cum Dominus post resurrectionem corpus suum et palpabile prebuit, et incorruptibile  demonstrauit, ostendit nostra corpora post resurrectionem ita esse incorruptibilia, ut possint esse et palpabilia. Unde mentitur et conuincitur Eutyches hereticus, qui dicit corpora nostra post resurrectionem uento erique esse similia futura: et sicut iubar solis uideri potest, ita et corpora nostra esse quidem uisibilia, sed impalpabilia, hoc in adiutorium sui erroris assumere uolens, quod ait Apostolus: »Caro et sanguis regnum Dei non possidebunt .« Non intelligens quia caro in Scripturis uarias habet significationes. Aliquando enim carnis nomine ipsa carnis natura designatur, aliquando eiusdem carnis fragilitas, aliquando uero peccata, que ex carne oriuntur, nonnunquam genealogia cognationis. Carnis nomine ipsa carnis substantia designatur,  sicut scriptum est: »Hoc nunc os ex ossibus meis, et caro de carne mea .« Aliquando autem carnis nomine, carnis fragilitas designatur, sicut scriptum est: »Et recordatus est quia caro sunt ,« id est fragiles. Aliquando genealogia cognationis, nomine carnis exprimitur, sicut Petro dictum est: »Non tibi reuelauit caro et sanguis .« Et sicut ait apostolus Paulus: »Continuo non acquieui carni et sanguini. .« Carnis quoque nomine, uitia et peccata que ex carne oriuntur significantur, sicut dictum est: »Non permanebit spiritus meus in homine in eternum, eo quod sit caro .« Ergo in eo quod ait Apostolus: »Caro et sanguis regnum Dei  non possidebunt,« non naturam carnis resurrecturam esse negauit, sed uitia que ex carne oriuntur, cum Christo non posse regnare ostendit. Unde et consequenter adiunxit: »Neque corruptio incorruptelam possidebit .« Ceterum credendum est carnem nostram in resurrectione, absque corruptione uel fragilitate mortis, in ueritate substantie esse resurrecturam, iuxta illud quod beatus Iob testatur, dicens: »Scio quod Redemptor meus uiuit, et in nouissimo die de terra surrecturus sum, et rursum circumdabor pelle mea, et in carne mea uidebo Deum, quem uisurus sum ego ipse et non alius, et oculi mei conspecturi sunt .« Sed solet in hoc loco mendax paganorum stultitia simplicitatem Christianam irridere, dicens: Qua temeritate  putatis, uos Christiani, quod Deus uester uestra corpora de puluere possit resuscitare, cum, sicut dicitis, ipse resurgens a mortuis, in sua carne uestigia passionis non potuit sanare? Ad quod uera fides respondet non hoc fuisse impossibilitatis, sed potius pietatis. Maius est enim carnem suscitare, quam in ipsa carne passionis uestigia sanare. Sed qui quod maius est potuit, quod minus est utique fecisset, nisi uarias ob causas uestigia passionis in ipsa sua carne reliquisset. Primum, ut fidem discipulorum de sua resurrectione dubiam facilius ad credendum reformaret. Etsi enim tarde crediderunt apostoli, uidentes in eius corpore fixuras clauorum, multo tardius credidissent, nisi in eius corpore signa passionis recognouissent. Unde unus eorum dicentibus  aliis, »uidimus Dominum,« cum quidam attestatione affirmabat dicens: »Nisi uidero in manibus eius fixuram clauorum, et mittam digitum meum in locum clauorum, et mittam manum meam in latus eius, non credam .« Siue certe resurgens a mortuis Dominus, in carne sua uestigia passionis reseruare uoluit, quia ueniens ad iudicium in eadem forma omnibus apparebit, iustis scilicet et iniustis: ut iusti uidentes quanta et qualia pro eorum ereptione Auctor humani generis sustinuit, in eius laude et gratiarum actione proficiant: iniusti uero tanto deterius puniantur, quanto largiora Dei beneficia indignius contempserunt, sicut scriptum est: »uidebunt in quem transfixerunt .« Et iterum alia Scriptura dicit: »Ecce uenit cum nubibus, et  uidebit eum omnis oculus, et qui eum pupugerunt. Et plangent se super eum omnes tribus terre .« Et alio item loco: »Tunc plangent omnes tribus terre, et uidebunt filium hominis uenientem in nubibus celi cum uirtute multa et maiestate .« Et adhuc aliter Dominus in sua carne uestigia passionis reseruauit, ut quid aduocatus est noster, et Patrem interpellat pro nobis in humanitate, qui cuncta dat cum Patre per diuinitatem, ipsa uulnera, que pro nostra redemptione sustinuit, Patri ostendat, ut eum misereri hominibus faciat, pro quibus unigenitus Dominus tanta ac talia sustinere non recusauit: et sic eum qui misereri non cessat, ad miserandum prouocet. uel certe post resurrectionem Dominus  uestigia passionis in sua carne uoluit reseruare, ut ipsa signa passionis uictoriam quam de antiquo hoste obtinuit, in perpetuo predicent. Sicut enim, uerbi gratia, fortissimus miles, cum iubente imperatore in prelium processerit, si contigerit eum uictorem quidem, sed uulneratum ad propriam patriam redire, non ita uult sanari a medicis, ut uestigia uulnerum non appareant, sed absque deformitate apparentes, eius audaciam cunctis uidentibus indicent: ita et Dominus resurgens a mortuis, uestigia passionis in sua carne uoluit apparere, ut uictorem eum diaboli ipsa signa per infinita secula demonstrent. Et quia discipulorum mentes inter merorem et gaudium posite, nondum perfecte eum resurrexisse credebant, uerum indicium resurrectionis  adhuc manifestat. Unde et subditur:

»Adhuc autem illis non credentibus, sed pre gaudio mirantibus dixit: Habetis hic aliquid quod manducetur? At illi obtulerunt ei partem piscis assi et fauum mellis. Et cum manducasset coram eis, sumens reliquias dedit eis.« Manducauit ergo et bibit coram discipulis post resurrectionem, non quod cibo carnali sustentari indigeret, sed ut in ueritate carnis se resurrexisse monstraret, quia proprie comedere ad corpus pertinet, non ad spiritum. Manducauit et bibit coram discipulis, ut tanto eius resurrectionem securius predicarent, quanto non solum carnem eius manibus palpassent, sed etiam oculis corporalibus comedere uidissent, et securi postea dicerent: Quia uisus est post resurrectionem  non omni populo, sed testibus preordinatis a Deo, nobis qui manducauimus et bibimus cum illo postquam resurrexit a mortuis, et precepit nobis predicare populo et testificari quia ipse est, qui constitutus est a Deo iudex uiuorum et mortuorum. Sed nec ipsius cibi qualitas, quem post resurrectionem comedit, a mysterio uacua credenda est.

»Obtulerunt,« inquit, »ei partem piscis assi et fauum mellis.« Quid in pisce asso, nisi Mediator Dei et hominum significatur esse passus? Ipse enim ut piscis latere dignatus est in aquis generis humani, ipse ut piscis captus est hamo passionis, sed melle dulcior exstitit in resurrectione. Cuius dulcedinem degustauerat ille, qui dicebat: »Quam dulcia faucibus meis eloquia tua, Domine, super mel et fauum  ori meo .« Fauus namque mel in cera est. Mel ergo in cera, dulcedo diuinitatis est, iuncta forma humanitatis.

»Et cum manducasset coram eis, sumens reliquias dedit eis.« Quod Dominus reliquias ciborum discipulis tradidit, ad hoc pertinet, quia suam passionem eis imitandam esse ostendit, iuxta quod ipse alibi ait: »Si quis uult post me uenire, abneget semetipsum et tollat crucem suam et sequatur me .« Unde unus eorum aiebat: »Christus passus est pro nobis ,« etc. Dedit ergo eis reliquias piscis assi et fauum mellis, qui suam passionem amaram esse ostendit in dolore cordis, sed dulcissimam in gloriam resurrectionis. Unde  unus eorum, qui quasi stigmata passionis eius in suo corpore perferebat, ait: »Fratres, existimo enim quod non sunt condigne passiones huius temporis ad futuram gloriam, que reuelabitur in nobis.« 

»Et dixit ad illos: Hec sunt uerba que locutus sum ad uos, cum adhuc essem uobiscum.« Nunquid enim cum eis non erat, quibus uisibiliter loquebatur? Erat utique per presentiam corporis, sed longe ab eis distabat per communionem fragilitatis, quia illi erant corruptibiles et mortales, ille incorruptibilis et immortalis. Et ideo cum presentialiter loqueretur, ait: »Hec sunt uerba que locutus sum ad uos, cum adhuc essem uobiscum.« »Quoniam necesse est impleri omnia que scripta sunt in  lege Moysi et prophetis et psalmis de me.« Ubi non solum legem, sed etiam ad suam passionem et resurrectionem confirmandam, prophetarum et psalmorum oracula adhibuit, ut  si quis legis testimonia de eo credere renuit, saltem multorum testimonia in prophetarum et psalmorum oraculis discredere non presumat, sed credenda iudicet.

»Tunc aperuit illis sensum, ut intelligerent Scripturas.« Et quia per se Scripturas intelligere non poterant, aperuit illis sensum, ut intelligerent Scripturas, ut quod carnaliter audiebant, spiritualiter intelligerent. Quid autem in lege et prophetis et psalmis de eo scriptum sit, manifestat cum adiungit:

 »Et dixit eis: Quoniam sic scriptum est, et sic oportebat Christum pati, et resurgere a mortuis die tertia.« Oportebat Christum pati, et resurgere, non pro se, sed pro nobis, ut per suam indebitam passionem, a debita pena nos liberaret, et per suam sanctam resurrectionem nos secum regnaturos ostenderet: quia, sicut ait Apostolus, »mortuus est propter peccata nostra, et resurrexit propter iustificationem nostram .« Unde bene suam resurrectionem non longius quam usque in diem tertium differre uoluit, ita ut duabus noctibus et una die in sepulcro quiesceret. Nox quidem ad peccatum pertinet et natura quidem humana duabus mortibus tenebatur astricta: anime, propter peccatum; carnis  uero, propter uindictam peccati. Quia enim Mediator Dei et hominum sola carne mortuus est, ut nos a morte anime liberaret, recte duabus noctibus, et una die in sepulcro quiescere uoluit, quoniam per suam simplam mortem nostram duplam damnauit. Ut quid autem pro nobis mori uel resurgere uoluerit, manifestatur, cum adhuc subditur: »Et predicari in nomine eius penitentiam et remissionem peccatorum.« Non ergo durum uel asperum uideatur, quod dicitur, »predicari in nomine eius penitentiam:« quia ualde dulce est quod sequitur, »in remissionem peccatorum«. Et ubi hec predicanda essent, manifestatur cum subinfertur: »In omnes gentes.« Quo uerbo Donatistarum heresis confunditur,  qui localem Deum inducere uolentes, in sola Africa eius fidem esse dixerunt, non attendentes quod ipse Dominus ait: »In omnes gentes.« In omnibus gentibus per apostolorum ministerium penitentia et remissio peccatorum predicata est, impleta prophetia que dixit: »In omnem terram exiuit sonus eorum, et in fines orbis terre uerba eorum.« Et ne aliquis propter magnitudinem peccatorum de uenia desperaret, subiunctum est: »Incipientibus ab Hierosolyma.« Nullus ergo pre magnitudine peccatorum suorum remissionem se posse consequi desperet, si legitime peniteat, quando ipsis Hierosolymitis cognoscit indultum, qui cruentis manibus et mendacibus uocibus ipsum sanguinem per quem genus humanum redemptum est, effuderunt: quoniam  sicut Dominus ait per prophetam: »Nolo mortem peccatoris, sed ut conuertatur et uiuat.« 



HOMILIA LXXu. FERIA QUARTA PASCHAE.

 »In diebus illis, aperiens Petrus os suum dixit: uiri Isrelite, et qui timetis Deum, audite.« Et reliqua. Notandum quod uiros de genere Isrel, et timentes Dominum, ad audiendum Dei prouocet uerbum. uiri enim dicuntur a uiribus, quia nesciunt tolerando deficere, aut in prosperis aliqua se elatione iactare, sed animo stabili defixi, et celestium rerum contemplatione firmati, manent semper impauidi. »Qui timetis Dominum, inquit,  audite,« id est, qui reuerentiam habetis nominis eius: quia eius uerba non meretur audire, nisi qui cognoscitur et timere. Timor autem Domini, quia iustus et rectus est, auditum renouat, amorem tribuit, ardorem caritatis inflammat.

»Deus Abraham, et Deus Isaac, et Deus Iacob, Deus patrum nostrorum.« Poterat enim dicere, Deus Abraham, Isaac et Iacob, sed ter nominat Deum Abraham, Deum Isaac, Deum Iacob, ut tu intelligas Deum Patrem, et Filium, et Spiritum sanctum. Et ne tibi scandalum terna Dei nominatio generaret, addidit »patrum nostrorum.« Prudenter enim personas distinxit, et naturam uniuit. »Glorificauit Filium suum,« quando post resurrectionem nimis mirabilem, totius mundi credulitatem  Deus in eo quod homo factus est, habere concessit. Glorificauit eum gloria resurrectionis, glorificauit gloria ascensionis, et glorificauit sue dextere sessionis. »Quem uos quidem tradidistis.« Hinc enim respondit Pilatus Domino, dicens: »Nunquid ego Iudeus sum? Gens tua et pontifices tui tradiderunt te mihi, quid fecisti ?« subaudiatur, ut tradereris mihi. Tradiderunt enim Dominum sacerdotes per inuidiam, tradidit Iudas pro cupiditate, tradidit Pater pro nostra liberatione, tradidit semetipsum Filius pro nostra dilectione. De Patre enim ait Apostolus: »Qui proprio Filio suo non pepercit, sed pro nobis omnibus tradidit illum .« De Filio autem, »qui dilexit nos, et tradidit semetipsum  pro nobis ,« et »negastis ante faciem Pilati,« dicentes: »Crucifige, crucifige« talem. »Nos non habemus regem nisi Cesarem. Nos legem habemus, et secundum legem debet mori, quia Filium Dei se fecit,« »iudicante illo dimitti.« Querebat enim, ait Euangelium, Pilatus opportunitatem, ut dimitteret Iesum, dicens: »Ego non inuenio in eo causam,« sed neque Herodes. Pilatus mittit ad Herodem, Herodes mittit ad Pilatum. Inter duas impietates discurrit pietas, et tamen impietas pietatem non potest condemnare. Presens est reus, et non inuenitur reatus. Tradidistis mihi hunc hominem quasi auertentem, inquit, populum, et ecce coram uobis interrogans, nullam causam inuenio in eo ex his, in quibus eum accusatis. Dicitis quod precipiat  tributa non solui Cesari, comprobaui falsum esse quod obiicitis. Docere hunc contra legem dicitis, et probaui eum non destruere legem, sed adimplere. Omnia que obiecistis, in diuersum inuenta sunt.

»Et petistis uirum homicidam donari uobis.« Erat autem, ait Euangelium, qui dicebatur Barabbas uinctus, qui in seditione fecerat homicidium. Barabbas enim, qui filius patris eorum interpretatur, significat diabolum, qui multas seditiones in toto concitat orbe, homicidia scilicet et adultera et omnia crimina, quia statim ut iehsu crucifixus est, Barabbas iste dimissus, suffocat populum Iudeorum.

»Auctorem uero uite interfecistis,« illum qui plasmauit hominem de limo terre, et inspirauit in faciem eius spiraculum uite, et factus est homo in  animam uiuentem, illum qui dixit: »Ego sum uia, ueritas, et uita .« Et de quo Ioannes: »Hic est uerus Deus et uita eterna .«

»Et nunc, fratres, scio quia per ignorantiam fecistis.« Si enim cognouissent, ait Apostolus, »nunquam Dominum glorie crucifixissent.« 

»Deus autem qui prenuntiauit per os omnium prophetarum pati Christum suum, impleuit sic.« Hinc et ipse Dominus Cleophe, et alio discipulo ait: »O stulti et tardi corde ad credendum, in omnibus que locuti sunt prophete, nonne hec oportuit pati Christum, et ita intrare in gloriam suam? Et incipiens a Moyse et omnibus prophetis, interpretabatur illis in omnibus Scripturis que de ipso erant .« Si enim Moyses et omnes prophete Christum locuti sunt, et hunc per angustiam passionis in gloriam suam intraturum, qua ratione se gloriantur esse Christianos, qui iuxta uirium suarum modulum neque Scripturas qualiter ad Christum pertineant inuestigare, neque ad gloriam, quam cum Christo habere cupiunt, per passiones tribulationum desiderant attingere?



HOMILIA LXXuL. FERIA QUARTA PASCHAE.

. »In illo tempore: Manifestauit se iterum iehsu ad mare Tiberiadis. Manifestauit autem sic: Erant simul Simon Petrus et Thomas, qui  dicitur Didymus.« Et reliqua. Cum memoriam Dominice resurrectionis semper animo retinere, et ore recitare debeamus, maxime tamen istis diebus de illa loquendum est, in quibus facta creditur et ueneratur. Et non debet onerosum uideri ad audiendum, quod sanctis euangelistis utile uisum fuit ad scribendum. Non solum enim gloriosum est, quod discipulis post resurrectionem apparuit, sed etiam numerus eorum quibus apparuit, uel loca in quibus uisus est, mysteriis plena sunt. Quod in huius lectionis serie Euangelista manifestare curauit, cum tam sollicite modum apparitionis eius expressit, dicens: »Manifestauit se iterum iehsu ad mare Tiberiadis. Manifestauit autem sic,« etc. Et pulchre septima apparitione septem discipulis apparuit, quia  illi ad eius uisionem peruenturi sunt, qui septiformi Spiritus sancti gratia illuminati, fluctus presentis seculi diuino amore calcant, et in lucrandis animabus inuigilant. Septenarius enim numerus, qui constat ex ternario et quaternario, id est ex primo impari et primo pari, dona Spiritus sancti significat, per cuius gratiam et fides Trinitatis cognoscitur, et quatuor Euangeliorum doctrina custoditur. Sed querit aliquis quare Petrus post conuersionem ad piscationem rediit, cum ueritas dicat: »Nemo mittens manum in aratrum, et aspiciens retro, aptus est regno Dei ?« Ad quod breuis quidem, sed facilis patet responsio, quia illud opus post conuersionem sine culpa repetitur, quod ante conuersionem absque culpa exercebatur. Quod facilius cognoscimus,  si cum officio Petri et Matthei euangeliste et coapostoli opera conferamus. Nam piscatorem fuisse Petrum, Mattheum uero telonarium nouimus. Et Petrum quidem post conuersionem ad piscationem rediisse, Mattheum ad telonei lucra resedisse non legimus: quia aliud est uictum cum iustitia querere in piscando, et aliud iurgando telonei lucris insistere.

»Et exierunt et ascenderunt in nauem, et illa nocte nichil prendiderunt.« Sicut nauis seculum significat, sic nox illa pro ignorantia ponitur, ut est illud: »Nox precessit, dies autem appropinquauit .« Omnes enim ante aduentum Domini quotquot laborauerunt quasi in nocte laborauerunt, quia spem resurgendi uel uitam eternam possidendi  perfecte habere non poterant, sicut modo habent. Tota ergo nocte nichil prendiderunt, quia nisi Dominus sua gratia cor illustrauerit auditoris, quasi in nocte laborat sermo doctoris, teste Psalmista qui ait: »Nisi Dominus edificauerit domum, in uanum laborant qui edificant eam .« Ut autem et doctores recte docere, et auditores digne ualeant audire, illius flagitanda est misericordia, de quo subditur:

»Mane autem iam facto, stetit iehsu in littore; non tamen cognouerunt discipuli quia iehsu est.« Ubi forte mouet aliquem, quare Dominus post resurrectionem in littore stetit, cum ante passionem non solum coram discipulis super fluctus maris ambulauerit,  sed etiam Petro, supra mare ut ambulare posset, dederit manum. Ad quod dicendum est, quia non hoc Dominus propter impossibilitatem, sed propter mysterium fecit. Per mare ergo  seculum significatur. Discipuli ergo in mari erant, quia inter fluctus seculi huius adhuc laborabant. Dominus autem in littore stetit, quia ab eorum corruptione et mortalitate alienus erat. Ac si uerbis diceret: Iam uobis in mari non appareo, quia inter fluctus seculi uobiscum communiter non uiuo. Et hoc est quod alibi ait: »Hec sunt uerba que locutus sum ad uos, cum adhuc essem uobiscum .«

»Dicit ergo eis iehsu: Pueri, nunquid pulmentarium habetis? Responderunt ei: Non.« Non  ignorans Dominus interrogauit discipulos, sed ut ex communi locutione suam demonstraret cognitionem. Et pulchre suos discipulos pueros uocauit. Puer enim a puritate dictus est. Recte et hoc nomen discipulis conuenit, quia absque dolo et simulatione, purissimo cordis amore Domino adherebant. In quorum olim persona per Isaiam dictum fuerat: »Ecce ego et pueri mei, quos dedit mihi Dominus .« Tales enim paruulos omnes credentes esse uolebat cum alibi dicebat: »Nisi conuersi fueritis, et efficiamini sicut paruuli; non intrabitis in regnum celorum .« Et iterum: »Sinite paruulos uenire ad me, talium est enim regnum celorum .«

»Dicit eis iehsu: Mittite in dexteram nauigii  rete, et inuenietis.« Bis in sancto Euangelio legimus, quod ad Domini iussionem retia laxata sint in piscationem: primum ante passionem, et nunc secundo post resurrectionem. Hoc tamen inter utramque piscationem distat, quia in illa priori piscatione retia laxari iubentur, in qua tamen parte mitterentur non demonstratur, in hac autem specialiter in dexteram mitti iubentur: in illa pre multitudine piscium rete rumpitur, in hac autem multi pisces capti sunt, et retia rupta non sunt. Unde apparet quia per illam priorem piscationem significatur Ecclesia, qualis est in presenti uita: per hanc autem, post resurrectionem factam, qualis erit in futuro. Boni enim soli nusquam sunt nisi in celo, mali soli nusquam sunt nisi in inferno. In presenti enim Ecclesia  utriusque partis ciues inueniuntur, quia multi per fidem in Ecclesiam intrant, qui per bona opera ad regnum celorum peruenturi non sunt, de quibus per Psalmistam dicitur: »Annuntiaui et locutus sum, multiplicati sunt super numerum .« In hac ergo piscatione, que post resurrectionem facta est, decebat ut soli boni pisces caperentur, per quos electorum numerus significaretur. »Miserunt ergo rete, et iam non ualebant illud trahere pre multitudine piscium.« Quod exteriora miracula interiorem fidem frequenter instruant, in presenti loco demonstratur, quando Dominum, quem ex uisione et collocutione non cognouerant, ex captura piscium cognouerunt. Cum ergo tota  nocte laborantes nichil cepissent, mox ad eius iussionem tantam multitudinem piscium ceperunt, ut rete trahere non ualerent.

»Dicit ille discipulus quem diligebat iehsu Petro: Dominus est.« Et quia inter omnes uirtutes uirginalis integritas quodam priuilegio precellit, recte incorruptibile Domini corpus incorruptus uirgo prior recognouit, Ioannes scilicet, cuius est hoc Euangelium. Sed cum omnes audissent quia Dominus est, qui eum pre ceteris amauit, prior uenire festinauit. Unde subditur: »Simon Petrus cum audisset quia Dominus est, tunica succinxit se«  »et misit se in mare, et peruenit ad Iesum.« In multis locis Euangelii demonstratur, quod pre ceteris discipulis Petrus  Dominum dilexerit. Nam cum se passurum Hierosolymis prediceret, dicens: »Ecce ascendimus Hierosolymam, et Filius hominis tradetur in manus peccatorum, et condemnabunt eum morte .« Petrus assumpsit eum secreto, et ait illi: »Absit a te, Domine, non fiat istud ,« non enim decet ut Filius Dei gustet mortem. Et cum eiusdem passionis articulo imminente Dominus diceret: »Omnes uos scandalum patiemini in me in ista nocte,« ille pre multitudine amoris confisus dicebat: »Etsi omnes scandalizati fuerint in te, ego nunquam scandalizabor.« Cumque Dominus quod futurum erat prosequeretur, dicens: »Amen dico tibi, antequam gallus cantet, ter me negabis,« ille contradicebat: »Etsi oportuerit me mori tecum,  non te negabo .« Et ut in hac lectione refertur, cum Dominum stantem in littore uidisset, tunica succinxit se, et misit se in mare. Spiritualiter uero hoc dicere possumus, quia postquam eum resurrexisse cognouit, tunica fidei uel amoris, qua in negando se nudauerat, reinduit, et misit se in mare, id est inter tumentes mundi potestates eius nomen predicari cepit, quem ad unius mulieris uocem ter prius negauit. Ait enim: »Obedire oportet Deo magis quam hominibus .«

»Alii autem discipuli nauigio uenerunt,« id est, eadem fide uel amore flagrantes, qua Petrus apostolus accensus erat, secuti sunt. Unde et bene dicitur: »Non enim longe erant a terra, sed quasi cubitis ducentis, trahentes rete piscium.« Quia  in ducentis cubitis centenarius numerus duplicatur, perfectam numerus iste caritatem insinuat, que ex dilectione Dei et proximi constat. Qui enim perfecte Deum et proximum diligit, non longe est a terra uiuentium.

»Ut autem ascenderunt in terram, uiderunt prunas positas et piscem superpositum, et panem.« Ubi ad litteram quasi sonare uidetur, quod piscis et panis prunis superpositus esset. Sed sciendum est quia ille qui necessarius erat, id est piscis, prunis erat superpositus, panis uero seorsum positus erat. Notandum etiam quod ipsa qualitas ciborum a mysterio non uacat. Nam sicut in alia Euangelii lectione legimus, cum pisce asso fauum mellis discipuli  Domino obtulerunt. hic autem, panis et piscis memoratur fuisse. Ipse enim quasi piscis assatus est tempore passionis, sed dulcedinem panis exhibuit tempore resurrectionis, qui de seipso ait : »Ego sum panis uiuus, qui de celo descendi.« Et iterum: »Panis quem ego dedero, caro mea est pro seculi uita.«

»Dicit eis iehsu: Afferte de piscibus quos prendidistis nunc. Ascendit autem Simon Petrus, et traxit rete in terram, plenum magnis piscibus centum quinquaginta tribus. Et cum tanti essent, non est scissum rete.« Manifestum est, nec expositione indiget, quid sit quod Petrus prior omnibus rete cum piscibus traxit in terram. Ipsi enim specialiter Ecclesia commendata est, illi ligandi et soluendi  data est potestas, quando ei a Domino dictum est: »Tu es Petrus, et super hanc petram edificabo Ecclesiam meam, et porte inferi non preualebunt aduersus eam. Et tibi dabo claues regni celorum. Et quodcunque ligaueris super terram, erit ligatum et in celis: et quodcunque solueris super terram, erit solutum et in celis .« Nam et post resurrectionem ei a Domino dictum est: »Simon Ioannis, diligis me plus his? Pasce oues meas .« Sed illud sollicite considerandum est, quia nequaquam euangelista ipsorum piscium numerum tam sollicite expressisset, si in ipso numero mysterium defuisse crederet. Ait enim: »Ascendit Simon Petrus, et traxit rete in terram, plenum magnis piscibus centum quinquaginta tribus.«  Numerus iste ab uno incipit, sed usque ad decem et septem crescendo multiplicatur. Si enim decem et septem ter duxeris, quinquaginta unum inuenies. Iterum, si quinquaginta unum ter multiplicaueris, centum quinquaginta tria inuenies. Decem uero ad decalogum legis numerum pertinent, quia decem precepta Moysi data sunt. Septem uero ad spiritualem gratiam Noui Testamenti, propter septem dona Spiritus sancti, uel propter fidem sancte Trinitatis, et doctrinam quatuor Euangeliorum. Quinquagesimus autem numerus ad requiem pertinet, quia quinquagesimus annus iubileus, id est annus remissionis est dictus. Quia ergo illi ad ueram requiem peruenturi sunt, qui decalogum legis per gratiam Spiritus sancti spiritualiter implent, quasi decem  et septem ter ducimus, ut ad quinquagesimum numerum perueniamus. Et quia uera requies in unitate est, recte ad quinquagesimum additur unum, quoniam sic de primitiua Ecclesia dictum est. »Multitudinis autem credentium erat cor unum et anima una .« Et quoniam custodia legis et gratia spiritualis in fide sancte Trinitatis constat, quasi quinquaginta tria perueniamus. Quia enim  per hanc piscationem Ecclesia, qualis in futuro erit, significatur, dignum fuit ut tot pisces caperentur, per quos electorum summa, que cum Domino regnatura est, significaretur. Ut autem Dominus de sua resurrectione omnem dubitationem a discipulorum mentibus auferret, non solum  eius dignatus est apparere, sed etiam coram eis comedere. Unde et subditur:

»Dicit eis iehsu: uenite, prandete.« Et pulchre ultimum conuiuium cum septem discipulis uoluit celebrare, quia illi post uniuersale iudicium cum Domino eternum conuiuium celebraturi sunt, qui in presenti seculo septiformi gratia Spiritus sancti repleti fuerint. Quod uero subditur: »Et nemo audebat discumbentium eum interrogare, Tu quis es? scientes quia Dominus est.« Tale est ac si diceret: Nemo presumebat quis esset interrogare, quia quod ipse Christus esset, nemo poterat dubitare. Tam enim manifesta et preclara erat eius cognitio, ut omnibus se uidentibus manifestum esset quis esset: et ideo superfluum erat, quis esset interrogare,  de cuius cognitione nemo discumbentium poterat dubitare.

»Et uenit iehsu et accepit panem, et dabat eis, et piscem similiter.« Dedit ergo Dominus discipulis piscem, quia suam passionem imitandam esse ostendit. Dedit et cum pisce panem, quia post tolerantiam passionis gaudia repromisit eterne satietatis. Quod uero dicitur:

»Hoc iam tertio manifestatus est iehsu discipulis suis: cum resurrexisset a mortuis.« Non ad numerum apparitionum, sed potius ad dierum pertinet. Nam primo die quo resurrexit a mortuis, quinquies ab hominibus uisus est. Iterum autem alia die, quando post dies octo apparuit discipulis in conclaui, ubi erat Thomas. Tertio uero quando piscantibus ad  mare Tiberiadis, septima uice apparuit discipulis.



HOMILIA LXXuII. FERIA QUINTA PASCHAE.

 »In illo tempore: Maria stabat ad monumentum foris, plorans.« Et reliqua. In multis locis Scripture uirtus perseuerantie laudabilis ostenditur, non minus tamen in huius exordio lectionis, quam precipua uirtus sit cognoscimus, si huius Euangelii superiora parumper attendamus. Supra enim retulit euangelista, quia, cum adhuc tenebre essent, Maria Magdalene uenit ad monumentum, et uidit lapidem sublatum a monumento. Cucurrit ergo, et uenit ad Simonem Petrum, et ad alium discipulum quem amabat iehsu, et dicit eis:  Tulerunt Dominum de monumento, et nescimus ubi posuerunt eum. At illi currentes introierunt in monumentum, et ita inuenerunt sicut mulieres dixerunt. Et de illis protinus scriptum est: Abierunt ergo iterum discipuli ad semetipsos. De illa autem subditur: »Maria stabat ad monumentum foris, plorans.« Ubi considerandum est, mulieres huius mentem quantus amor Domini accenderat, que etiam discipulis a monumento discedentibus, non discedebat. Et quia ab inquisitione non cessauit, prima eum uidere meruit. Unde cognouimus quia in omni bono opere perseuerantia necessaria est, Domino dicente: »Qui perseuerauerit usque in finem, hic saluus erit .« Hinc est, quod per legem  cauda hostie in sacrificio offerri precipitur. In cauda quippe finis est corporis, et ille Deo sacrificium acceptum immolat, qui opus bonum usque in finem consummat. Hinc est etiam, quod Ioseph inter reliquos fratres tunica talari indutus esse memoratur. In talo quippe finis est corporis. Et illa talari tunica spiritualiter induitur, qui bonum opus usque in finem perducit. Hinc nos et Psalmista admonet, dicens: »Constituite diem solemnem in condensis usque ad cornu altaris .« In cornu namque altaris finis est. Et ille diem solemnem mente celebrat, qui in bono opere usque in finem perseuerat. Quanto autem merore de Domino mulier hec affligeretur, manifestatur cum dicitur: »Maria stabat ad monumentum foris, plorans.«  Plorabat enim, quia eum quem multum desiderabat, non uidebat: plorabat, quia de monumento corpus furatum putabat.

»Dum ergo fleret, inclinauit se et prospexit in monumentum.« Iam enim monumentum uacuum uiderat, quia et Dominum de monumento furatum discipulis nuntiauerat. Quid est quod iterum se inclinauit, nisi quia iterum uidere desiderat? ualde enim amanti semel aspexisse non sufficit. Sicut enim nos, cum aliquam rem perdimus, quamuis huc illucque querendo discurramus, tamen ad eum locum sepius respicimus, ubi eam habuisse meminimus: ita et hec mulier, quamuis huc illucque Domini corpus quereret, anxia tamen de eius absentia, frequentius monumentum aspiciebat, ubi eum positum nouerat.  Unde etsi Dominum statim uidere non meruit, tamen angelorum uisione priuata non est. Unde et subditur: »Et uidit duos angelos in albis sedentes unum ad caput et unum ad pedes, ubi positum fuerat corpus Iesu.« Ubi forte mouet aliquem, quare Ioannes in Domini resurrectione sedentes describat, cum Lucas eiusdem resurrectionis modum describens, commemoraret quod iuxta mulierem steterint. Ad quod respondendum, quia sicut sedere regie dignitatis est, sic stare adiuuantis uel pugnantis. Et quia idem Mediator Dei et hominum rex nobis pariter et sacerdos effectus est, alios sedentes et alios stantes describit. Et quia hic cuius resurrectionem testificari uenerant, Deus et homo credendus est, rete unus ad caput, et unus ad pedes sedisse  memorantur. Per caput enim altitudo Diuinitatis designatur, sicut dicit Apostolus: »Caput Christi Deus :« per pedes humanitas exprimitur, sicut per Moysen dicitur: »Et qui appropinquant pedibus eius, accipient de doctrina illius .« Quasi ergo ad caput sedet angelus, cum Euangelista predicat: »In principio erat uerbum, et uerbum erat apud Deum, et Deus erat uerbum .« Quasi ad pedes sedet angelus, cum idem Euangelista subiungit: »Et uerbum caro factum est, et habitauit in nobis .« Et quia consuetudo est Palestinis, ut dies festos celebrantes albis uestibus induantur, cum in uestibus albis angeli apparuerunt, festiuitatem se celebrare ostenderunt.  Ubi si quis querat utrum suam, an nostram, respondendum est, quia et suam et nostram. Illa enim Domini resurrectio, angelorum festiuitas fuit, quia eorum numerum per apostatam angelum imminutum ex hominibus recuperauit. Nostra quoque festiuitas fuit, quia nos de tenebris et umbra mortis liberatos, ad angelorum dignitatem reuocauit.

»Dicunt ei illi: Mulier, quid ploras?« Interrogabant angeli non solum causas, sed etiam inquisitiones, non ut querendi desiderium minuerent, sed ut augerent. Sicut enim nos cum propter carorum amissionem flemus, si quis nos fleti causas inquirat, fletum magis accumulat: ita et illi causas doloris interrogabant, ut fleti desiderium augerent, scientes beatos esse lugentes, quoniam ipsi consolabuntur.  Sed mulier cuius rei gratia fleret, manifestat cum adiungit: »Quia tulerunt Dominum meum, et nescio ubi posuerunt eum.« Ubi notandum quia non dixit, tulerunt corpus Domini mei, sed tulerunt Dominum meum, cum solum corpus Domini in monumentum positum nouerat. Scriptura enim sacra aliquando totum pro parte ponere consueuit, et ideo cum solum Domini corpus quereret, Dominum sublatum de monumento commemorauit.

»Hec cum dixisset, conuersa retrorsum, uidit Iesum stantem, et non sciebat quia iehsu est.« Pulchre, ut Deum mereretur uidere Maria, conuersa retrorsum dicitur, qui enim retrorsum conuertitur, illuc oculos dirigit, ubi prius terga habebat. Quasi ergo retrorsum conuersa est, quando dubitationis  nebulas postponens, Christi resurrectionem ex parte credere cepit. Cui tamen Dominus ita suam uisionem temperauit, ut quia amabat, sed eum resurrexisse non credebat, illum et uideret, et non recognosceret. Unde et subditur:

»Illa existimans quia hortulanus esset, dicit ei: Domine, si tu sustulisti eum, dicito mihi ubi posuisti eum, et ego eum tollam.« In quibus uerbis etiam considerandum, quantus amoris ardor mentem mulieris imbuerat, que antequam personam eius significasset, quem querebat, quasi scienti loquebatur, dicens: »Si tu sustulisti eum, dicito mihi ubi posuisti eum, et ego eum tollam.« Habet enim ius amoris hoc proprium, ut quem quisque multum amat, omnes amare putet. Sed non in toto mulier  errauit, cum Dominum hortulanum existimauit. Sic ut enim ad hortulani officium pertinet, noxias herbas eradicare, ut bone quoque possint proficere ita Dominus iehsu Christus de horto suo, id est de Ecclesia sua, quotidie uitia eradicat, ut uirtutes proficere ualeant. Cum uero sexus femineus fragilis sit ad onera deferenda, et pauidus ad mortuorum cadauera baiulanda, quidquid aliis impossibile est, hec propter magnitudinem amoris leue et possibile arbitrabatur, dicens: »Si tu sustulisti eum, dicito mihi ubi posuisti eum, et ego eum tollam.«

»Dicit ei iehsu: Maria. Conuersa illa, dicit: Rabboni, quod dicitur magister. Dicit ei iehsu Noli me tangere.« Quia Dominus superius mulierem  communi sexu appellauerat, et cognitus non est, uocauit etiam proprio nomine, ut saltem cognoscentem se recognosceret. Ait enim: »Maria.« Cum enim apud Deum certus sit numerus electorum, magna gratia aliquibus datur, quando propriis nominibus Deo noti esse momorantur, qualis erat Moyses, cui dictum est : »Noui te ex nomine.« Et: »Inuenisti gratiam coram me.« Unde mulier postquam proprio nomine a Domino uocata est, statim cognoscentem se recognouit, dicens: »Rabboni, quod dicitur magister.« Iam uero post hec quid mulier fecerit euangelista non declarat, tamen ex eo quod Dominum dixisse adiungit: »Noli me tangere,« declarat, quia mox ut mulier Dominum recognouit, uestigia eius adorando tenere uoluit.  Cui a Domino dicitur: »Noli me tangere.« Ubi non est putandum quod post resurrectionem tantum renuerit tactum feminarum, cum de duabus a monumento illius recedentibus dictum sit, quia accesserunt et tenuerunt pedes eius, sed illam a suo contactu prohibuit, cuius mentem rectam in fide non sensit. Sed quare a muliere se tangi noluerit, manifestatur cum subditur: »Nondum enim ascendi ad Patrem meum.« Nunquid enim post ascensionem eum corporaliter tangere uolebat? Non. In eius quippe mentem nondum ad Patrem ascenderat, que cum mortuum inter mortuos requirebat, equalem Patri eum non credebat. »uade autem ad fratres meos, et dic eis: Ascendo ad Patrem meum et Patrem uestrum, Deum meum et Deum uestrum.« Magna dignatio  Redemptoris erga apostolos declaratur. Qui enim serui non fuerant digni, fratres uocantur, iuxta illud quod in eius persona per Psalmistam dicitur: »Narrabo nomen tuum fratribus meis, in medio ecclesie laudabo te .« Nec ab hac dignitate nos alieni erimus, si morum sanctitate participes fuerimus, Domino ipso dicente; »Quicunque fecerit uoluntatem Patris mei qui in celis est, ipse meus frater et soror et mater est .« Quam ergo maiorem remunerationem potest habere adoptatus seruus, quam ut appelletur frater illius, qui est unicus filius? Et ideo qui digni non fuimus serui uocari, fratres appellamur. Sed cum diceret: »Ascendo ad Patrem meum et Patrem uestrum, Deum meum et Deum uestrum,« quare communiter non dixit nostrum?  Nimirum quia aliter illi Pater est, et aliter nobis. Quoniam quod ille habet per naturam, nos accepimus per adoptionis gratiam. Deus illius, quia descendit ad nos, et minoratus est paulo minus ab angelis, humanitatem nostram assumens. Deus uero illorum, quia per illum ad Patrem ascendere meruerunt.

»uenit Maria Magdalena nuntians discipulis, quia uidi Dominum, et hec dixit mihi.« Misericordissima Dei pietas in hoc loco erga sexum femineum declaratur. Quia enim per feminam mors mundo illata fuerat, ne semper in opprobrium sexus femineus haberetur, per sexum femineum uoluit nuntiare uiris gaudia resurrectionis, per quem nuntiata fuerat tristitia  mortis. Ac si diceret hominibus: De cuius manu sumpsistis poculum mortis, ab eius ore audite gaudia resurrectionis. Postquam autem mulier audiuit: »uade, dic fratribus meis,« etc., recte subiunctum est: »uenit Maria nuntians discipulis;« quia omnis qui recte intelligit, aliis nuntiare debet, iuxta illud quod in Apocalypsi legitur: »Qui audit, dicat: ueni .«



HOMILIA LXXuIII. FERIA SEXTA PASCHAE.

 »In illo tempore: Undecim discipuli abierunt in Galileam, in montem ubi constituit illis iehsu.« Et reliqua. Domini iussionem obedientia comitatur discipulorum. Cum enim se  passurum et resurrecturum Dominus prediceret, etiam locum ubi uidendus esset a discipulis, designauit, dicens: »Postquam resurrexero, precedam uos in Galileam .« Et cum eius resurrectionem iam factam angelus mulieribus nuntiaret, ait: »Ite, dicite discipulis eius, et Petro, quia surrexit. Ecce precedet uos in Galileam, ibi eum uidebitis, sicut dixit uobis .« Hac promissione discipuli subleuati, ut presens Euangelii lectio narrat, »abierunt in Galileam, in montem ubi constituerat illis iehsu.« Ubi non absque consideratione pretereundum est, quod se in Galilea post resurrectionem Dominus uidendum promisit atque  exhibuit. Galilea namque in nostra lingua, transmigratio facta interpretatur.  Et post resurrectionem in Galilea uidetur, ut ipsius loci nomine insinuaret, quia iam transmigrauerat de corruptione ad incorruptionem, de ignobilitate ad gloriam, de mortalitate ad immortalitatem, sicut dicit Apostolus: »Etsi noueramus Christum secundum carnem, sed nunc iam non nouimus .« Et item, »Christus resurgens a mortuis, iam non moritur, mors illi ultra non dominabitur. .« Siue certe cum in Galilea  uidetur, nos mystice commonet, ut si eum uidere optamus nunc per speculum et in enigmate, et postea facie ad faciem , transmigrare studeamus de uitiis ad uirtutes, et de amore mundi ad amorem Dei, dicentes cum Apostolo: »Nos autem reuelata facie gloriam Domini contemplantes ,«  et reliqua. Nulla hic mundi concupiscentia teneat, nulla nostra transitoria delectatio hic mente manere persuadeat, ut cum Apostolo dicere ualeamus: »Nostra autem conuersatio in celis est .« Unde bene non solum in Galilea uidetur, sed etiam in monte, mons enim in hoc loco celsitudinem significat perfectionis. In monte ergo discipuli Dominum uiderunt, quia illi eum quandoque uidere merebuntur in altitudine celorum, que nunc desideria calcant terrenorum. Merito autem post resurrectionem Dominum discipuli adorauerunt, quem etiam ante passionem in miraculis Deum esse cognouerunt. Quod uero dicitur. »Quidam autem dubitauerunt,« illud est quod Lucas euangelista ait: Quia cum uidis  sent Dominum in conclaui residentes, existimabant se spiritum uidere . Nam et unus ex his cum audisset alios dicentes , »uidimus Dominum,« hoc fieri posse dubitauit, dicens: »Nisi uidero in manibus eius fixuras clauorum, et mittam digitum meum in locum clauorum, et mittam manum meam in latus eius, non credam.« Unde et Marcus euangelista dicit: »Recumbentibus illis undecim apparuit, et exprobrauit incredulitatem eorum et duritiam cordis ,« etc. Illorum enim dubitatio, nostre fidei fuit confirmatio: quia quanto magis dubitauerunt, tanto diligentius inquisierunt. Et quanto perfectius inuenerunt, tanto firmius, quod credere debeamus, ostenderunt. Et non solum nostram fidem corroborauerunt, sed etiam hereticorum  prauitatem destruxerunt.

»Et accedens iehsu locutus est eis.« Quia ergo aliquos discipulorum de sua resurrectione dubitare cognouit, non solum proprius accedere dignatus est, sed etiam colloqui, ut eum quem Deum non cognoscebant ex uisione, cognoscerent saltem ex collocutione. Ait enim: »Data est mihi omnis potestas in celo et in terra.« Quod a parte assumpte humanitatis loquitur, in qua minoratus est paulo minus ab angelis. In humanitate ergo accepit potestatem inter omnia, qui in Diuinitate omnipotens est super omnia, sicut ipse ait : »Omnia que habet Pater, mea sunt.« Et iterum: »Ego et Pater unum sumus.« Non solum enim in terra, sed etiam in celo potestatem se accepisse dicit: quia humanitatem,  quam pro nobis pati tradidit, resurgendo etiam super angelos eleuauit, teste Apostolo, qui ait: »Propter quod et Deus exaltauit illum, et donauit illi nomen quod est super omne nomen, ut in nomine Iesu omne genu flectatur, celestium, terrestrium et infernorum .« Hec autem potestas non spernit peccatores, sed colligit. Unde postquam dixit, »Data est mihi omnis potestas in celo et in terra,« adiunxit:

»Euntes ergo docete omnes gentes, baptizantes eos in nomine Patris, et Filii, et Spiritus sancti.« In quo loco ordo recte baptizandi ostenditur cum doctrina baptismum precedere docetur. Ait enim: »Docete omnes gentes:« deinde subiunxit: »Baptizantes eos.« Prius enim doceri debet qui baptizandus  est, ut primum discat credere, quod postea per baptismum possit accipere. Quia ut fides sine operibus mortua est , ita opera si non sint ex fide, nichil prosunt. Quod in paruulis quidem non obseruatur, quia per fidem parentum, uel eorum a quibus suscipiuntur, in sacro baptismate saluari creduntur: ita tamen, ut cum ad intelligibilem etatem peruenerint, non solum doceantur quid in corde debeant credere, sed etiam quid in opere seruare. Unde et bene subditur: »Docentes eos seruare omnia quecunque mandaui uobis.« Non alia ergo docenda sunt, sed que Christus precepit: et illa non ex parte, sed omnia. Notandum uero quod non ait: Baptizantes eos in nominibus Patris et Filii et Spiritus  sancti, sed in nomine, ut indiuiduam Trinitatem Deum esse insinuaret, quia, etsi trinus est in uocabulis, unus tamen est in natura, quoniam Deus Pater, Deus Filius, Deus est Spiritus sanctus. Et ne fragilitas apostolorum ad docendas omnes gentes, se minus idoneam esse dubitaret, magnam pius magister intulit consolationem, cum subiunxit: »Et ecce ego uobiscum sum omnibus diebus usque ad consummationem seculi.« Unde queritur, quare dicat: »Ecce ego uobiscum sum omnibus diebus usque ad consummationem seculi,« cum alibi dixisse legatur: »Filioli, adhuc modicum uobiscum sum, et queretis me, et non inuenietis .« Ad quod dicendum, quia Mediator Dei et hominum Dominus iehsu Christus, sicut uerus homo, ita uerus  Deus est credendus: et aliquando de assumpta humanitate loquitur, aliquando de potentia Diuinitatis. Quod ergo ait: »Adhuc modicum uobiscum sum,« ad assumptam pertinet humanitatem, in qua potuit de loco ad locum ire: quod uero hic dicit: »Ecce ego uobiscum sum omnibus diebus usque ad consummationem seculi,« ad maiestatem pertinet Diuinitatis, per quam ubique est presens, ubique totus, nec in tempore accedit, uel in tempore recedit, sed semper equaliter, semper ineffabiliter manet, sicut ei per Psalmistam dicitur: »Tu idem ipse es et anni tui non deficient .« Cum uero usque ad consummationem seculi cum apostolis se manere promisit, ostendit usque ad consummationem seculi non deesse futuros electos, cum quibus ipse manere  dignetur. Cum enim multo longiora tempora post apostolos futura essent usque ad consummationem, non putanda est hec promissio ad solos apostolos pertinere, sed ad omnes electos, qui usque ad consummationem seculi futuri sunt, iuxta quod alibi ipse ait: »Predicabitur hoc Euangelium omnibus gentibus, et tunc ueniet finis .«



HOMILIA LXXIX. SABBATO POST PASCHA.

 »In illo tempore: Una sabbati Maria Magdalene uenit mane, cum adhuc tenebre essent, ad monumentum.« Et reliqua.

Si quis huius mulieris preteritas actiones cum presenti lectione conferat, quantum misericors Deus  erga conuersos peccatores sit, cognoscet. Hec est enim illa mulier, que, ut Lucas ait , cum esset in ciuitate peccatrix, ut cognouit quod iehsu accubuisset in domo Simonis leprosi, attulit alabastrum unguenti, et stans retro secus pedes Domini, lacrymis cepit rigare pedes eius, et capillis suis tergebat, et osculabatur pedes eius, et unguento ungebat. Hec est de qua Marcus scribit: »Surgens autem iehsu mane prima sabbati, apparuit primo Marie Magdalene, de qua eiecerat septem demonia .« Sed quia iuxta Saluatoris uocem dimissa sunt ei peccata multa, quia dilexit multum, in ipso dilectionis feruore usque ad passionem Domini perseuerauit, nec a mortuo potuit separari, quem  uiuentem summo dilexerat amore. Denique  mox ut Dominum in monumento positum uidit, emit aromata, et mane prima sabbati ante lucem  ad sepulcrum Domini uenit. Et cum sexus femineus timidus esse soleat ad ambulandum in tenebris, nichil ista metuit, que toto corde Dominum dilexit. Erat enim in illa perfecta caritas, que foras mittit timorem. Sed queritur quare Ioannes dicat: Maria Magdalene uenit mane cum adhuc tenebre essent ad monumentum, Marcus uero dicat eam uenisse ualde mane, orto iam sole. Ad quod simpliciter respondere possumus, quia potuit fieri ut primum sola ante lucem ad monumentum uenerit propter amoris magnitudinem, et postea orto sole cum duabus eiusdem  nominis feminis iterum ad monumentum redierit. Non enim semel in die, sed frequenter ad Domini monumentum sancte mulieres uenisse putande sunt. Siue certe quod Ioannes dicit, uenisse eam cum adhuc tenebre essent ad monumentum, et Marcus orto iam sole, unus partis orientis, alter occidentis describit. Quotidie enim oculis cernimus, quia cum sol concauas terrarum partes relinquens, primo crepusculo terris lucem reddere incipit, ita fit lux in oriente, ut tenebre non desint in occidente. Et quod ait Ioannes, cum adhuc tenebre essent, partes occidentis attendit: quod uero Marcus dicit, orto iam sole, partes orientis considerauit. Spiritaliter uero tenebre in corde mulieris erant, cum ad Domini uenit monumentum: quia resurrectionis eius ignara,  uiuentem inter mortuos requirebat. Tunc autem in eius mente sol ortus est, quando eum non solum resurrexisse uidit, sed etiam credidit.

»Et uidit lapidem sublatum a monumento.« Qualiter uel quando reuolutio huius lapidis facta sit, Mattheus manifestius describit, dicens: »Angelus quippe Domini descendit de celo, et accedens reuoluit lapidem, et sedebat super eum .« Ubi non putandum est quod Dominum in resurrectione angelus iuuerit, sed ad hoc lapidem reuoluit, ut eius resurrectionem factam hominibus demonstraret. Sed mulier postquam lapidem a monumento sublatum uidit, quia Dominum nondum resurrexisse credebat, furatum credidit, atque festina quod uidit discipulis nuntiauit. Hec est ueraciter, que in Canticis  canticorum uoce Ecclesie dicit: »In lectulo meo per noctem quesiui quem diligit anima mea: quesiui illum, et non inueni. Surgam et circuibo ciuitatem, querens quem diligit anima mea. Inuenerunt me uigiles qui custodiunt ciuitatem. Num quem diligit anima mea uidistis? Et factum est dum pertransissem illos, inueni quem diligit anima mea. Teneam illum nec dimittam, donec introducam in domum patris mei, et in cubiculum genitricis mee .« Unde et subditur:

»Cucurrit ergo et uenit ad Simonem Petrum, et ad alium discipulum quem amabat iehsu, et dicit eis: Tulerunt Dominum meum de monumento, et nescimus ubi posuerunt eum.« Quod cum audissent,  illi pre ceteris amauerunt, Petrus scilicet et Ioannes, cuius est hoc Euangelium. Unde et bene dicitur:

»Exiit ergo Petrus et ille alius discipulus, et uenerunt ad monumentum: Currebant autem duo simul, et ille alius discipulus precurrit citius Petro, et uenit primus ad monumentum. Et cum se inclinasset, uidit posita linteamina, non tamen introiuit. uenit ergo Simon Petrus sequens eum, et intrauit in monumentum. Et uidit linteamina posita, et sudarium quod fuerat super caput eius, non cum linteaminibus positum, sed separatim inuolutum in unum locum.« Cursus autem iste discipulorum a mysterio uacuus non est putandus. Non enim se Ioannes priorem uenisse et non intrasse  dixisset, si in ipsa sua trepidatione mysterium deesse sensisset. Per duos ergo discipulos spiritaliter duo ordines populi prefigurantur, Iudeorum scilicet et gentium. Per Petrum autem seniorem, significatur gentilis populus: per iuniorem uero Ioannem, synagoga Iudeorum. Prior ergo Ioannes cucurrit, sed in monumentum non intrauit: quia in cognitione Dei et notitia legis prior Synagoga fuit, sed ad fidem intrare renuit. uenit autem Simon Petrus sequens eum, et intrauit, quia gentilis populus post Domini incarnationem conuersus, tardius quidem uenit, sed prius ad fidem intrauit, iuxta illud quod ait in Euangelio Dominus: »Erunt primi nouissimi, et nouissimi primi .« »Et uidit linteamina posita, et sudarium quod fuerat super  caput eius, non cum linteaminibus positum, sed separatim inuolutum in unum locum.« Quid per linteamina, nisi bone actiones significantur? Linteum namque, quod cum labore texitur, sed cum decore induitur, bonorum actiones significat: que cum studio pii laboris perficiuntur, sed cum decore anime induuntur, de quibus Ecclesie uoce per prophetam dicitur: »uiuo ego, dicit Dominus, quia omnibus his uelut ornamento uestieris .« Per sudarium uero, cum quo sudor laborantium tergi solet, unde et nomen accepit, labor Dominice passionis exprimitur. Unde et ipse per Prophetam: »Laboraui clamans, rauce facte sunt fauces mee .« Aliter: per sudarium quod super caput eius positum fuerat, eius Diuinitas intelligi  potest. »Caput namque Christi, ait Apostolus, Deus est .« Quod separatim inuenitur, quia Creator omnem creaturam excellit. Non ergo cum linteaminibus, sed separatim in unum locum sudarium capitis Domini inuenitur: quia Domini passio longe a nostra passione dissimilis fuit, quoniam quod nos cum peccato uix portamus, ille sine peccato pertulit: et nos quidem pro nobis ipsis tribulationes patimur, ille autem pro nobis, et non pro se passus est. Bene autem inuolutum inueniri dicitur. Linteum enim quod inuoluitur, eius nec initium nec finis uidetur. Et quia hic, qui passus est in humanitate, nec initium nec finem haberet in Diuinitate, recte sudarium capitis eius inuolutum inuenitur. Recte  etiam in uno loco inueniri dicitur: quia in scissura mentium Dominus non est, sed in illorum cordibus habitat, qui puro corde unitatem retinent. Unus enim Dominus, unitatem diligit. Unum ergo diuidi non potest, quia ubi diuisio est, Christus inhabitare non ualet: quoniam ipse est, qui facit inhabitare unanimes in domo . Unde et de primitiua Ecclesia dicitur: »Multitudinis credentium erat cor unum ,« et reliqua.

»Tunc ergo introiuit ille discipulus qui uenerat primus ad monumentum.« Postquam intrauit Petrus, intrauit et Ioannes, qui prius uenerat: quia sicut Apostolus ait: »Cum plenitudo gentium introierit, tunc omnis Isrel saluus fiet .« Et non prius quod spiritale est, sed quod animale, deinde  quod spiritale. »Et uidit et credidit.« Quid putandum est uidisse uel credidisse? Nunquid quod Dominus resurrexerit a mortuis? Non. Sed uidit linteamina posita, et credidit  Dominum furatum de monumento. Nam si eius resurrectionem credidisset, nequaquam euangelista subiungeret:

»Nondum enim sciebant Scripturas, quia oportebat eum a mortuis resurgere.« In quo loco quanta utilitas sit in intellectu Scripturarum, demonstratur, quando apostoli ideo dicuntur Domini resurrectionem ignorare, quia Scripturas nondum intelligebant, scilicet quia eo reuelante, a quo procedit omnis sapientia, ea spiritualiter nondum intelligere didicerant, nondum enim audierant: »Quia sic  scriptum est in lege et psalmis et prophetis de me,« etc., usque in remissionem peccatorum . Sin autem apostoli ideo non credebant resurrexisse Dominum, quia non sciebant Scripturas, cesset eorum dementia qui preclara discernere nolunt, et alios discernere uolentes reprehendunt, solumque in aliis inuident, quod aut agere non possunt, aut nolunt.



HOMILIA LXXX. IN OCTAuA PASCHAE.

 »Charissimi, Omne quod natum est ex Deo, uincit mundum: et hec est uictoria que uincit mundum, fides nostra. Quis est autem qui uincit mundum, nisi qui credit quoniam iehsu est Christus Filius Dei?« Et reliqua. Audistis in Epistola  cum legeretur, fratres karissimi, Ioannem apostolum nos instruentem atque dicentem: »Omne quod natum est ex Deo,« id est genus spirituale et Deo seruiens, »uincit mundum,« id est mundi amatores, uel opera uincit incredulitatis, et concupiscentiam mundi, uel omnem idolorum culturam, in obseruatione mandatorum Christi. »Et hec est uictoria que uincit mundum, fides nostra.« Ergo firma fide in Christo uincimus mundum, et omnia terrena desideria, omnemque terrenum amorem atque peccatum, necnon et diabolum, qui princeps est et inuentor peccati. »Quis est qui uincit mundum, nisi qui credit quomodo iehsu est Filius Dei?« Quod mundus, id est amator mundi, non credit,  nos credamus, et mandatis eius fideliter obediamus.

»Hic est qui uenit per aquam et sanguinem iehsu Christus.« Ac si diceret: Hic est qui uenit maledictionem terre suo delere baptismate in Iordane, et mundum suo sancto redimere sanguine. »Non in aqua solum, sed in aqua et sanguine.« Non enim solo baptismate uenerat redimere mundum, sed etiam propria morte et sui sanguinis effusione.

»Spiritus est qui testificatur, quoniam Christus est ueritas.« Spiritus enim sanctus, per quem nobis in baptismo omnium datur remissio peccatorum, nos per adoptionem filios Dei facit: quos ipse Dominus in morte crucis et suo sanguine redemit, et per gratiam eiusdem sancti Spiritus, quem in baptismo  suscepimus, uere fidei lumen et agnitionis Dei recepimus, unde salutem consequi debemus eternam.

»Quoniam tres sunt qui testimonium dant in terra, aqua, et sanguis, et spiritus.« Quidam hic sanctam Trinitatem mystice significatam intelligunt, que Christo testimonium perhibuit. In aqua Patrem significari intelligunt, quia ipse de se dicit: »Me dereliquerunt fontem eque uiue .« In sanguine, ipsum Christum, qui pro salute mundi suum sanguinem fudit. In spiritu, eumdem Spiritum sanctum. Hec sancta Trinitas Christo testimonium ita perhibet, ipso per Euangelium loquente: »Ego sum qui testimonium perhibeo de meipso, et testimonium perhibet de me, qui misit me Pater. Et cum uenerit  paracletus, quem ego mittam uobis a Patre meo, Spiritum ueritatis, ille testimonium perhibebit de me .« »Et hi tres unum sunt,« id est Pater et Filius et Spiritus sanctus. Unum in natura, unum in diuina substantia, cequales in omnibus, et ceternales per omnia, in nullo dissimiles. In ista Trinitatis substantia nichil est creatum, quia nichil est inchoatum: nec aliquid ibi superius cognoscitur, quia nichil anterius aut posterius inuenitur. In eo quod Trinitas est, unum est, eternum est, uerum est. Hec est una fides, quia hec est uera fides, et ideo hec est catholica fides, unius substantie sanctam credere Trinitatem, et in Dei Filio carnis anime nostre naturalem cognoscere ueritatem. Ista fide iustificamur, hac fide mundamur. Ista fide saluamur,  in hac fide credidimus, quia nobis tribuit remissionem omnium peccatorum. Sit ergo certissima spes omnibus nobis, quia uera resurrectio carnis, que precessit in Christo, sequetur in nobis. Caro ista omnium hominum mortuorum siue fidelium, siue infidelium, resurget in fine: sed caro fidelium resurget ad gloriam, caro infidelium resurget ad penam. Anime fideles cum suis corporibus semper letabuntur. Anime quoque infideles cum suis corporibus semper torquebuntur, ac sic quidquid ibi anime in carne sua recipient, non amittent, quando nec bonis poterit auferri gaudium, nec malis unquam poterit remoueri supplicium. Accipimus itaque uitam eternam per sanctam Ecclesiam.  In ista sola Ecclesia est uita eterna, quia Rex eius est uita eterna. Huius Ecclesie pars exsultat iam et regnat in celis, pars autem peregrinatur adhuc et laborat in terris. Ipsa est una sancta Ecclesia, in qua nunc iustificamur, in qua tunc glorificabimur. Istam bonam matrem sicut boni filii unanimiter diligamus. Huius ergo matris gemitus nemo despiciat, monitiones eius nemo contemnat, de sinu eius nemo discedat. Ipse enim ad Dei Patris perueniet hereditatem, qui Ecclesie matris in fide et dilectione seruauerit unitatem. In Ecclesia ergo catholica permanete, diuinis eloquiis humiliter obedite, precepta Dei sollicite custodite. Qui enim precepta Domini contemnunt, semper ardebunt; qui uero mandata eius custodiunt, sine fine gaudebunt. Et sicut contemptoribus  erit eterna mors et eterna miseria, sic obedientibus eterna uita dabitur et eterna letitia, per Iesum Christum Filium Dominum nostrum, qui uiuit et regnat in secula seculorum. Amen.



HOMILIA LXXXI. IN OCTAuA PASCHAE.

 »In illo tempore: Cum sero esset die illo una sabbatorum, et fores essent clause, ubi erant discipuli congregati propter metum Iudeorum.« Et reliqua. Quoties legimus discipulos in Domini passione timuisse, ut post eius resurrectionem propter metum Iudeorum in conclaui resedisse, non cum indignatione accipiendum est, sed fragilitati eorum concedendum. Fragiles namque et infirmi,  necdum gratia Spiritus sancti plenitur fuerant corroborati, quia sicut euangelista ait: »Necdum erat Spiritus datus, quia iehsu nondum fuerat glorificatus .« Sed qui prius propter metum Iudeorum in conclaui residebant, postquam Spiritum sanctum uisibiliter acceperunt, tanta constantia sunt confirmati, ut absque ulla trepidatione ante principes et sacerdotes Dominum confiterentur: factumque cernimus in apostolis per quamdam similitudinem, quod solet fieri in aquis, que dum naturaliter liquide sunt, si nimio gelu tacte fuerint, ad tantam duritiam perueniunt ut in cristallum durissimum lapidem conuertantur, ita ut uix ferro secari possint. Sic et discipuli ante donationem Spiritus sancti, infirmitate carnis grauati timebant, sed postquam  Spiritus sancti gratia sunt constipulati, in tantum fortes sunt redditi, ut qui prius propter metum Iudeorum residebant in conclaui, postmodum gaudentes a conspectu concilii irent, dicentes se esse »dignos pro nomine Iesu contumeliam pati .« uideamus quanta fortitudine Petrus apostolus, accepto Spiritu sancto, durus erat. Qui enim prius ad uocem ancille Dominum et magistrum suum negauerat, postea ante tremendos principes, et metuendas potestates, libera uoce eum confessus est, dicens: »Obedire oportet Deo magis quam hominibus;« et iterum: »Si iustum est uos potius audire quam Dominum, iudicate: non enim possumus que uidimus et audiuimus non loqui .« Quod autem  ait »una sabbatorum,« ipsam diem Dominice resurrectionis intelligere debemus, quam, ob honorem et reuerentiam eiusdem resurrectionis, Dominicam nominamus. Quinquies autem in eadem die Dominus hominibus resurgens a mortuis apparere uoluit. Primo, apparuit Marie Magdalene, de qua eiecerat septem demonia, flenti ad monumentum; secundo, eidem Marie cum altera femina, eodem nomine nuncupata, pergentibus nuntiare discipulis suis illius resurrectionem, quando accesserunt et tenuerunt pedes eius; tertio, Simoni Petro, quod quamuis euangelista qualiter uel quomodo ei apparuit non manifestet, tamen quia apparuerit non tacet; quarto, euntibus duobus discipulis in castellum Emmaus, quando cognouerunt eum in fractione panis: et illis  regressis in Ierusalem, et inuenientibus undecim congregatos, et dicentibus quia surrexit Dominus, uere et apparuit Simoni, tunc quinta uice uenit iehsu, et stetit in medio. Et hoc est, quod nunc euangelista dicit: »Cum esset sero,« et reliqua. Rationabiliter autem queri potest quomodo Dominus post resurrectionem uerum corpus habens, ad discipulos foribus clausis intromitti potuit. Sed quia hoc mirabile factum ex se non facile cognosci potest, de aliis mirabilioribus eius operibus uel miraculis unum ad memoriam reducamus. Nam uniuersalis Ecclesia confitetur eum ex uirgine esse natum; quid ergo est mirum si incorruptibilia et immortalia membra ad discipulos ianuis clausis introduxit, qui mortale et corruptibile corpus ex utero uirginis  clauso eduxit? Igitur si quod maius est fecit, non est mirum, si quod minus est facere potuit. Non enim diuina mysteria humana ratione pleniter comprehendi possunt, teste Psalmista, qui ait: »Nimis profunde facte sunt cogitationes tue .« Hinc et propheta alias dicit: »Quis cognouit sensum Domini, aut quis consiliarius eius fuit?«  Unde et apostolus Paulus, ut magnitudinem mysteriorum Dei pleniter comprehendi non posse ostenderet, ait: »O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius!«  Sed quid stans in medio eius dixerit, audiamus.

»Pax uobis.« Pulchre Dominus post resurrectionem discipulis suis primum pacem commendauit,  ostendens nimirum discordiam angelorum et hominum per suam resurrectionem pacificatam. Ex illo enim tempore, quo primus homo peccando a consortio angelorum segregatus est, inter eos magna exstitit discordia. Unde in ueteri Testamento angeli ab hominibus frequenter adorati fuisse leguntur. Sed post Domini resurrectionem non permittunt se ab hominibus adorari in terris, quoniam Deum hominem adorant in celis. Qua ex re  dum uellet angelum adorare, prohibuit eum angelus, dicens: »uide ne feceris, conseruus tuus sum et fratrum tuorum habentium testimonium Iesu; Deum adora .« Hanc ergo pacem per suam resurrectionem redditam  ostendens, ait discipulis dicens: »Pax uobis.« Quia : »Ipse est pax nostra, qui fecit utraque unum, et medium parietem dissoluens macerie, et legem mandatorum decretis euacuans, ut condat in se duos in unum nouum hominem, et reconcilians ambos in corpore suo, per crucem interficiens inimicitias in carne sua. Et ueniens euangelizauit pacem his qui prope, et his qui longe erant: quoniam per ipsum accessum habemus omnes ad Deum in uno Spiritu .«

»Et cum hoc dixisset, ostendit eis manus et latus.« Lucas euangelista, qui hanc apparitionem scripsit, dicit: Quia cum stetisset »iehsu in medio eorum, conterriti et conturbati, existimabant se spiritum uidere .« Ad horum ergo dubitationem  auferendam, atque fidem corroborandam, ostendit eis manus et latus, ut per infixionem clauorum et apertionem lateris illum esse intelligerent, quem ante clauis uiderant affixum et lancea perforatum. Turbatio igitur apostolorum nostre fidei confirmatio est. »Gauisi sunt ergo discipuli, uiso Domino.« Merito discipuli qui de passione Domini contristati fuerant, de eius resurrectione letati sunt, ut impleretur quod eis a Domino predictum fuerat. »Iterum uidebo uos, et gaudebit cor uestrum .« Nec absque magno gaudio esse poterant, cum Dominum uiuentem uidebant, quem saltem mortuum cernere cupiebant.

»Dixit ergo eis iterum: Pax uobis.« Semel et iterum post mortem uel post resurrectionem pacem  discipulis commendauit, ut quos ante passionem in pace reliquerat, post resurrectionem in ea eos inueniret. Nam pergens ad passionem, pacem eis commendauit, dicens: »Pacem meam do uobis, pacem meam relinquo uobis .« A mortuis autem resurgens, eamdem reconsignauit, dicens: »Pax uobis.« Ac si diceret: In pace uos dimisi, in pace uos inueniam. uel certe geminam pacem discipulis commendauit, ut illos sua uisione dignos esse ostenderet, qui pacem et concordiam puro corde conseruant, et geminam dilectionem Dei uidelicet et proximi habent. Hanc autem pacem reprobi non retinent. Quamuis enim adulteri cum adulteris, fornicatores cum fornicatoribus, rapaces cum rapacibus, homicide cum homicidis, pacem habere uideantur,  tamen non ueram pacem possident, teste Psalmista uel propheta, qui ait: »Non est pax impiis, dicit Dominus ;« et Apostolus: »Sine pace et castimonia nemo uidebit Deum .« Fideles namque eamdem pacem firmius retinent, cum contra aduersa patientiam continent. De talibus per Psalmistam dicitur: »Pax multa diligentibus legem tuam, et non est illis scandalum .« Quam Dominus commendans discipulis, ait: »Habete sal in uobis, et pacem habete inter uos. Sicut misit me pater, et ego mitto uos .« Missio in Scripturis aliquando ad incarnationem, aliquando ad dilectionem pertinet. Ad incarnationem, sicut Apostolus ait: »At ubi uenit plenitudo temporis,  misit Deus Filium suum factum ex muliere, factum sub lege, ut eos qui sub lege erant redimeret ;« et iterum: »Misit Deus Filium suum in similitudine carnis peccati .« Ad directionem, sicut idem apostolus ait: »Misit Deus spiritum Filii sui in corda nostra, clamantem, Abba pater« Sed utrumque genus missionis Dominus uno uersiculo comprehendit, cum ait: »Sicut misit me Pater, et ego mitto uos.« Misit enim Deus Pater Filium suum, quod constituit eum incarnari; misit Filius apostolos, quando ad eamdem incarnationem predicandam in uniuersum orbem eos direxit. uel sicut misit Deus Pater Filium suum ad diuersa opprobria et passiones sufferendas, sic et Filius apostolos non ad honorem et gloriam huius seculi accipiendam,  sed ad angustias, et iniurias, et opprobria, et uarias persecutiones sustinendas.

»Hoc cum dixisset, insufflauit, et dixit eis: Accipite Spiritum sanctum.« Bis scriptum legimus apostolos manifesta datione Spiritum sanctum accepisse, nunc primum Domino consistente in terra, postmodum uero eo presidente in celo. Queri potest quare Dominus discipulis dixerit: »Accipite Spiritum sanctum.« Nunquid hactenus Spiritum sanctum non acceperant, quando eis potestatem dederat calcandi supra omnem uirtutem inimici, dicens illis: »In nomine meo demonia eiicite, leprosos curate; gratis accepistis, gratis date?«  Et quomodo hoc faciebant, si Spiritum sanctum non habebant? habebant utique, sed et nostram assertionem  approbat Dominus, dicens Iudeis: »Si ego in Beelzebub eiicio demonia, filii uestri in quo eiiciunt?«  Ergo prius Spiritum sanctum habuisse credendi sunt. Quia nisi Spiritus sancti gratia essent illuminati, neque demonia eiicerent, neque uirtutes facerent, neque illum uerum Deum esse crederent. Sed primum Spiritum sanctum habebant ut bene uiuerent: postea eumdem perfectius acceperunt, ut ad predicandum idonei essent, ut et corde crederent ad iustitiam, et ore confiterentur ad salutem. Unde impletum est quod per Moysen dictum fuerat: »Suxerunt mel de petra, et oleum de firma petra .« Nunquam legimus quod populus, qui per quadraginta annos manna in cibum accepit, mel uel oleum de petra suxerit, sed tantum  aquam. Quod enim in illis historialiter impletum non fuit, in apostolis credimus esse spiritaliter completum. »Petra enim  erat Christus .« Dulcedo mellis et suauitas olei, gratiam Spiritus sancti significant, que omnibus suauitatibus suauior inuenitur, dicente Psalmista: »Quam dulcia faucibus meis eloquia tua, Domine; super mel et fauum ori meo .« Quasi ergo mel de petra apostoli suxerunt, quando, Christo in terra consistente, Spiritum sanctum ab eo acceperunt. Quasi oleum de firma petra, quando, iam eo in celo presidente, eumdem Spiritum sanctum in linguis igneis uisibiliter e celo accipere meruerunt. De hoc oleo scriptum est: »Computrescet iugum  a facie olei ,« id est, iugum peccati a facie Spiritus sancti. Siue aliter. Quia sicut ait Apostolus: »Charitas Dei diffusa est in cordibus nostris per Spiritum sanctum, qui datus est nobis .« Recte his Spiritum sanctum acceperunt, quia eadem caritas duobus preceptis impletur, dilectione Dei uidelicet et proximi. In terra quippe datur Spiritus, ut diligatur proximus: e celo datur Spiritus, ut diligatur Deus. Et quia per dilectionem proximi peruenimus ad dilectionem Dei, recte primum in terra datur Spiritus, et postmodum e celo, sicut ait apostolus Ioannes: »Qui non diligit fratrem suum quem uidet, Deum quem non uidet quomodo potest diligere?«  Et pulchre insufflando Spiritum sanctum dedit, ut ipsum se esse ostenderet, qui  in facie primi hominis spiraculum uite spirauerat . uel certe quia anhelitus ab interiore exterius trahitur, insufflando Spiritum sanctum dedit, ut ostenderet omnem diuinitatem in se esse: et sicut a Patre, ita quoque a se Spiritum sanctum procedere. »In ipso enim  inhabitat omnis plenitudo diuinitatis corporaliter .« Unde et consuetudo ecclesiastica obtinuit ut in eorum facie, qui per gratiam Spiritus sancti regenerandi sunt, a sacerdotibus insuffletur. Nam illud pretermittendum non est, quod per dationem Spiritus sancti omnium peccatorum remissio tribuitur, et ipsa quoque remissio septem modis efficitur. Primo, per sacramentum baptismatis. Secundo per eucaristie perceptionem. Unde et Dominus in Euangelio dicit:  »Nisi manducaueritis carnem Filii hominis ,« etc. Tertio per martyrium. Quarto per eleemosynam, quia ut scriptum est: »Sicut aqua exstinguit ignem, ita eleemosyna exstinguit peccatum .« Quinto per penitentiam: »Penitemini  et conuertimini, ut deleantur peccata uestra .« Sexto, per caritatem: quia, sicut apostolus dicit: »Charitas operit multitudinem peccatorum .« Septimo, quando in nobis peccantibus dimittimus: quia sicut Dominus dicit: »Si non dimiseritis hominibus peccata eorum, nec Pater uester celestis dimittet uobis peccata uestra .« Quia ergo per Spiritum sanctum remissio peccatorum tribuitur, recte per eumdem Spiritum datum discipulis dicitur:

 »Quorum remiseritis peccata, remittuntur eis: et quorum retinueritis, retenta sunt.« Et reuera magna gratia apostolis data est, ut non solum per Spiritum sanctum a propriis peccatis absoluerentur, sed etiam in alienis peccatis dimittendis potestatem acciperent. Quorum locum et ordinem episcopi et sacerdotes nunc in Ecclesia retinent, qui ligandi soluendique potestatem habent, sicut in persona omnium primo pastori specialiter dictum est: »Tibi dabo claues regni celorum. Et quodcunque ligaueris super terram, erit ligatum et in celis .« Unde in lege figuraliter precipitur de leprosis, ut si quis lepra percussus esset, ostenderet se sacerdoti, et ad eius iudicium aut eiiceretur extra castra, aut  reciperetur. Non quod ipse leprosum mundare, aut mundatum leprosum facere posset, sed quia ad ministerium ipsius sacerdotis pertinet ut discernat inter lepram et lepram, id est inter peccatum maius et minus. Subtili enim examinatione prouidendum est, qui sunt digni intra Ecclesiam recipiendi, et qui extra eamdem propter peccata reiiciendi. Non solum quippe iudicio qualitas et quantitas peccati est consideranda, sed etiam persona peccantis, et satisfactio penitentis. Illos enim sua sententia pastor absoluere potest, quod uiderit per compunctionem cordis et dignam emendationem a Deo esse solutos. Grandis honor, sed graue pondus istius honoris. ualde namque durum est, ut ille alienas animas iudicandas suscipiat, qui suam ipsam custodire nescit. Sunt  enim nonnulli, qui ministerium religionis ad potestatem retorquent honoris, et putant se soluere noxios, et ligare innoxios. De quibus scriptum est: »Mortificabant animas que non moriuntur, et uiuificabant animas que non uiuunt .« Quasi enim non morientem mortificat, qui eum qui in culpa reus non est, sua sententia damnat. Quasi non uiuentem uiuificat, quando illum qui in peccatis permanet, se posse soluere putat. De talibus alibi scriptum est: »Et curabant contritionem populi mei cum ignominia, dicentes: Pax, pax, et non erat pax .« Sed siue iuste siue iniuste perferatur sententia pastoris, timenda est ne forte culpa que non fit ex opere, fiat ex elatione.

»Thomas, unus ex duodecim, qui dicitur Didymus,  non erat cum eis, quando uenit iehsu. Dixerunt ergo ei alii discipuli: uidimus Dominum. Ille autem dixit eis: Nisi uidero in manibus eius fixuram clauorum, et mittam digitum meum in locum clauorum, et mittam manum meam in latus eius, non credam.« Cum Lucas dicat, quod duo ex discipulis reuersi in Ierusalem inuenerunt congregatos undecim, etc., quid est quod Ioannes defuisse dicit Thomam, qui unus ex illis erat? Ad quod dicendum, quia primum cum illis fuit. Thomas, sed ad tempus egressus est, in quo spatio egressionis uenit iehsu. Quo non casu contigisse putandum est, sed diuina dispensatione factum est, ut Domino apparente discipulis, unus electus discipulus defuisset, qui audita resurrectione dubitaret, dubitans quereret,  querens inueniret, et a nostris cordibus omnem dubitationem expelleret. Multo magis incredulitas Thome nobis profuit, quam citissima credulitas Marie: quia dum dubitauit, diligenter quesiuit, querens inuenit, inueniens palpauit, palpans non solum nostram fidem corroborauit, sed etiam hereticorum errorem exclusit, qui dicebant eum uerum corpus non habuisse. Nam quia non malitia, sed ignorantia dubitauit, noluit pius magister tam dilectum discipulum in infidelitate relinquere, sed ad fidem eius reformandam, iterum dignatus est apparere. Unde et subditur:

»Et post dies octo iterum erant discipuli eius intus, et Thomas cum eis. uenit iehsu ianuis clausis,  et stetit in medio, et dixit eis: Pax uobis.« Et pulchre Dominus non solum semel et iterum, sed etiam tertio pacem discipulis commendauit, ut eloquium prime maledictionis per suam resurrectionem solutum esse ostenderet: et  trinam maledictionem auferret, que dicta fuerat Ade: »Maledicta terra in opere tuo: in laboribus comedes ex ea cunctis diebus uite tue, spinas et tribulos germinabit tibi, et comedes herbas terre, in sudore uultus tui uesceris pane tuo, donec reuertaris in terram .« Sed omnibus discipulis pace commendata generaliter, specialiter Thome dubitationem curauit, dicens:

»Infer digitum tuum huc, et uide manus meas, et affer manum tuam et mitte in latus meum, et  noli esse incredulus, sed fidelis.« Queritur quare dicat: »Infer digitum tuum huc, et uide,« cum uisus proprie ad aspectum oculorum pertineat. Ad quod dicendum, quia uidere in hoc loco, pro sentire uel intelligere positum est. Hoc autem genus locutionis adeo nobis usitatissimum est, ut per omnes sensus currere uideatur: sicuti, uerbi gratia, cum dicimus, audi et uide quam modulate cantat; olfac et uide quam suaue redolet; palpa et uide quam lene sit; gusta et uide quam dulce sit. Ne ergo discipulus infidelis permaneret, Dominus suam carnem ei palpabilem prebuit, ut postmodum libera uoce predicaret. In qua re duo mira et iuxta humanam rationem comprehensibilia Dominus ostendit, cum post resurrectionem corpus suum palpabile prebuit, et inincorruptibile  demonstrauit, maxime cum illud quod palpari potest, possit et corrumpi: et quod non potest palpari, non possit corrumpi. Sed miro et ineffabili modo ipse post resurrectionem corpus suum palpabile et incorruptibile demonstrauit, ut in uno corroboraret fidem apostolorum, in altero inuitaret ad premium. Siue certe corpus suum post resurrectionem palpabile et incorruptibile demonstrauit, ut ostenderet se eiusdem esse nature cuius fuerat ante passionem, id est carnem habere: et alterius glorie, id est eamdem carnem incorruptibilem esse. Et qui in sua resurrectione nostram uoluit premonstrare resurrectionem, ostendit nostra corpora post resurrectionem incorruptibilia et immortalia esse, non tamen impalpabilia. Unde mentitus est Eutyches,  qui dixit corpora nostra post resurrectionem uento erique esse subtiliora, et sicut iubar solis uideri potest, et palpari non potest, sic nostra corpora uisibilia esse, sed impalpabilia: illud in adiutorium sui erroris, assumens, quod ait Apostolus: »Caro et sanguis regnum Dei non possidebunt ,« non intelligens quia caro in Scripturis uarias habet significationes. Aliquando enim carnis nomine ipsa conditio humana designatur, sicut scriptum est: »Hoc nunc os ex ossibus meis, et caro de carne mea .« Aliquando fragilitas eiusdem carnis, sicut per Psalmistam dicitur: »Et recordatus est quia caro sunt .« Aliquando propago cognationis, sicut ait Apostolus: »Continuo non acquieui  carni et sanguini .« Et Dominus: »Caro et sanguis non reuelauit tibi .« Aliquando carnis nomine peccatum designatur, sicut ait Dominus ad Ne: »Non permanebit spiritus meus in homine in eternum, quia caro est ,« id est peccator. Et Apostolus ad Romanos: »uos autem non estis in carne, sed in spiritu. .« Nisi enim in carne essent, epistolas eis non mitteret corporaliter. Sed in carne non esse dicuntur, quia carnalibus peccatis non succumbebat. In eo ergo quod ait Apostolus: »Caro et sanguis regnum Dei non possidebunt,« non naturam humanam negauit esse resurrecturam, sed peccata eiusdem carnis regnum Dei possidere non posse confirmauit. Quod secutus Apostolus exposuit, dicens:  »Neque corruptio incorruptelam possidebit .« Resurgent igitur corpora nostra immortalia et incorruptibilia, non tamen inuisibilia et impalpabilia, teste beato Iob, qui ait: »Credo quod Redemptor meus uiuit, et in nouissimo die de terra surrecturus sum, et rursum circumdabor pelle mea, et in carne mea uidebo Deum .« His contra Eutychen dictis, ad propria redeamus. »Infer digitum tuum huc, et uide manus meas, et affer manum tuam, et mitte in latus meum, et noli esse incredulus, sed fidelis.« Ubi notandum, quia ut omnem a cordibus eorum auferret dubietatem, non solum manus et latus, sed etiam, secundum alium euangelistam, pedes qui clauis erant affixi, ostendit, dicens: »uidete manus meas et pedes meos.  Palpate et uidete, quia spiritus carnem et ossa non habet, sicut me uidetis habere .« Sed in hoc loco solent pagani Christianam simplicitatem irridere, dicentes: Qua temeritate putatis uos Christiani, quod Deus uester uestra de puluere corpora suscitaturus sit, cum sic, ut dicitis, ipse a mortuis resurgens, uestigia passionis in corpore suo, ut non apparerent, curare non potuit? Ad quod uera fides respondet, non hoc impossibile esse, sed potius pietatis. Maius est enim carnem a mortuis resuscitare, quam uulnera clauorum in carne sanare. Qui ergo quod minus est fecit, et quod maius est facere poterat, nisi uarias ob causas ipsa uulnera in corpore suo seruare uoluisset. Primum, ut fidem apostolorum ad credendum inuitaret uel reformaret. Qui enim  uidentes fixuras clauorum tarde crediderunt multo magis tardius credidissent, nisi uestigia passionis in eius mortali corpore recognouissent. Siue alio modo uestigia sue passionis in carne sua reseruare uoluit, ut Patrem pro nobis interpellans: quia, ut ait Ioannes apostolus, »apud Patrem aduocatum habemus Iesum Christum iustum, et ipse est propitiatio pro peccatis nostris .« Ostendit ei cicatrices clauorum, quatenus eum, qui nunquam obliuiscitur misereri, ad miserandum inuitet. Siue certe ipsa sua passionis uestigia reseruare uoluit, ut uniuersali iudicio hoc omnibus ostendat, non solum iustis, sed etiam iniustis: ut iusti uidentes quanta et qualia Redemptor generis humani pro eorum liberatione sustinuit,  in eius amore amplius exardescant et in laude proficiant; iniusti autem tanto deterius confundantur, quanto magis tantis beneficiis exstiterunt ingrati, sicut scriptum est: »Et uidebit eum omnis oculus, et qui eum pupugerunt, et plangent se super eum omnes tribus terre .« uel certe cicatrices clauorum, et lancee apertionem Dominus iehsu Christus in carne sua reseruare uoluit, ut ipsa eius uictoriam de antiquo hoste ostendant. Sicut enim, uerbi gratia, miles fortissimus, cum iubente rege singulare certamen pro salute sue gentis inierit, et cum reuersus uictoriam sue genti deportauerit, acceptis aliquantis plagis, si dixerit ei medicus: uis ut ita te sanem, ut cicatrices plagarum non appareant: an ut absque deformitate appareant? et ipse  responderit: uolo, ut absque deformitate tantum appareat, quatenus omnibus me intuentibus signum mee uictorie manifestent: sic et Dominus iehsu Christus uulnera passionis sue in celum reportare uoluit, ut ipsa eum uictoriam habuisse de antiquo hoste demonstrent.

»Respondit Thomas.« Thomas interpretatur abyssus. Que interpretatio nominis recte illi congruit, quia sicut abyssus immensam habet profunditatem, sic ipse palpando Dominicum corpus, profundum diuinitatis in eo intellexit, de quo scriptum est: »Iudicia tua abyssus multa .« Aliud enim palpauit corpore, et aliud credidit corde. Palpauit hominem, credidit Deum. Et ideo exclamans, dixit: »Dominus meus, et Deus meus.« Dominus a dominatu  dicitur; Deus a timore, sicut quidam de sapientibus dicit:

Primus in orbe deos fecit inesse timor.
Et Salomon: »Deum time, et mandata eius obserua .« Et iterum: »Time Deum et recede a malo. Sanitas quippe erit umbilico tuo, et irrigatio ossium tuorum .« Quod nomen recte illi essentialiter conuenit, qui est Rex regum et Dominus dominantium, et super omnia timendus, colendus, et uenerandus, cui per prophetam dicitur: »Tu enim fecisti omnia, celum et terram, et uniuersa que celi ambitu continentur, Dominus uniuersorum tu es .« Quantam autem remunerationem habeat fides, manifestatur  cum subditur:

»Dicit ei iehsu: Quia uidisti me, Thoma, credidisti: beati qui non uiderunt et crediderunt.« In hoc uersiculo non solum fides Thome collaudatur, sed etiam nostra salus futura predicitur, ac si diceret Dominus: Tu quidem beatus es, quia uidisti me et credidisti, sed et illi beati erunt, qui non uidentes me corpore, credituri sunt mente. Quod autem ait: »Beati qui non uiderunt et crediderunt,« preteriti temporis uerbo usus est, quia apud eius presentiam omnia futura preterita sunt.

»Multa quidem et alia signa fecit iehsu in conspectu discipulorum suorum que non sunt scripta in libro hoc.« Si quis Euangelium sancti Ioannis  cum ceteris euangelistis conferat, multa de miraculis Saluatoris in eius scripta reperiet, que in Ioannis Euangelio non habentur, quoniam Ioannes, qui ultimus suum Euangelium scripsit, quod ab aliis scriptum nouit, multis in locis pretermisit. Sed nec in quatuor Euangeliorum libris omnia miracula Domini scripta habentur, sicut Ioannes in calci testatur, dicens: »Sunt autem et alia multa, que fecit iehsu, que si scribantur per singula, nec ipsum arbitror mundum capere posse eos, qui scribendi sunt libros .« Tantum autem sancti euangeliste de miraculis conscripserunt, quantum ad fidem credentium corroborandam sufficere posse cognouerunt. Unde et subditur:

»Hec autem scripta sunt, ut credatis quia iehsu  est Christus Filius Dei.« Quia ergo hec scripta sunt ut credatis quia iehsu est Christus Filius Dei, erubescat Photinus, qui tantum hominem, et non Deum credere uoluit. Nos autem euangelica lectione instructi, credamus quia iehsu Christus Filius Dei in una eademque persona perfectus Deus, perfectus et homo, Deus ante tempora, homo ex tempore: Deus ex Patre, homo ex matre. Quid autem ex hac credulitate consequamur, manifestatur cum subinfertur: »Et ut credentes, uitam habeatis in nomine ipsius.« In nomine ergo eius uita datur, qui semetipsum credentibus donat, qui est »uia, ueritas, et uita ,« sicut ipse alibi ait: »Hec est autem uita eterna, ut cognoscant te solum uerum Deum et quem misisti Iesum Christum .«



HOMILIA LXXXII. DOMINICA SECUNDA POST PASCHA, Misericordia Domini.


 »Charissimi, Christus passus est pro nobis, nobis relinquens exemplum, ut sequamini uestigia eius.« Et reliqua. Fratres karissimi, in lectione apostolica quam audistis, beatus Petrus Christi nos imitari exempla admonet, dicens:

»Christus passus est pro nobis, uobis relinquens exemplum, ut sequamini uestigia eius.« Id est, quod ipse Dominus ait in Euangelio : »Si quis uult post me uenire, abneget semetipsum,« id est uoluntates proprias relinquat, et Dei se omnimodis subiiciat uoluntati, »et tollat crucem suam,« id est carnales mortificet delectationes, »et  sequatur me,« mundi desideriis repugnet, quantum ualeat diuina gratia largiente. His enim modis, et talibus his similibus moribus sanctis, Christi debemus uestigia sequi.

»Qui peccatum non fecit, nec inuentus est dolus in ore eius.« Ut de ipso propheta ait: »Solus enim sine peccato, qui peccata mundi tollere uenit .« Et alibi: »Non contendit, neque clamauit, neque audiuit quis in plateis uocem eius .« Sequitur:

»Qui cum malediceretur, non maledicebat.« Subdolum et mendacium, nec detractio inuenta est in ore eius. Nos ergo si uolumus imitari exempla, hec eadem mala omni studio uitare debemus. Omnem  dolum et odium, omnemque malitiam et simulationes, et inuidias atque detractiones deponere, et in bonis operibus certamen magnum habere, Christo Domino famulari. »Cum pateretur, non comminabatur.« Iniurie uindictam non promisit, sed etiam pro suis crucifixoribus exorauit, ut nos alibi docuit, dicens: »Orate pro persequentibus et calumniantibus uos, ut sitis filii Patris uestri qui in celis est .« »Tradebat autem iudicanti se iniuste.« Per diuinitatem tradidit humanitatem, quam assumpsit ad passionem, iudicanti se populo Iudaico ut crucifigeretur. Si enim ipse qui sine peccato erat, propter peccata nostra, ut nos redimeret a morte, se tradidit, quid retribuere condignum eius misericordie possumus, nisi tantum ut nos pura confessione et penitentie  lacrymis, eleemosynarum largitate, operibusque misericordie et pietatis, ad eius nos semper uoluntatem preparemus fideliter, ut dignis et sanctis moribus eterna cum eo gaudia possidere ualeamus?

»Qui peccata nostra ipse pertulit in corpore suo super lignum.« Ad hoc enim in ligno crucis pati uoluit, ut ligni preuaricationem, quam Adam fecerat, deleret, et iter nobis ad regnum celorum, quod per peccatum Ade mundo clausum fuerat, aperiret. »Ut peccatis mortui, iustitie uiuamus, cuius liuore sanati sumus.« Ut sicut antea per peccatum Deo mortui eramus, ita et nunc per passionem et resurrectionem eius ad immortalitatem eternam perduceret, et Deo nos Patri suo reconciliaret, nobisque potestatem tribueret mundo mori posse et peccatis  omnibus per confessionem, et per iustitiam uiuere Deo.

»Eratis enim sicut oues errantes.« Error ouium culpa pastorum esse intelligitur, qui negligunt corripere delinquentes, »sed conuersi estis nunc ad pastorem et episcopum animarum uestrarum.« Conuersi a diabolo ad Christum, de tenebris ad lucem, de morte ad uitam, de infidelitate ad fidem, de infirmitate ad salutem, in qua si permanseritis usque in finem, bonis certando operibus, salui eritis in eternum. Non enim qui ceperit bonum, sed qui perseuerauerit in bono, hic saluus erit. Tunc enim placet Deo nostra conuersio, quando bonum quod inchoamus, perseueranti fine complemus. Bonum ergo non cepisse, sed perfecisse uirtus est. Nam inchoantibus  premium promittitur, sed perseuerantibus datur, per eum qui promisit, qui est uerus promissor et largitor iehsu Christus Dominus noster. Qui uiuit et regnat cum Patre et Spiritu sancto Deus per omnia secula seculorum. Amen.



HOMILIA LXXXIII. DOMINICA SECUNDA POST PASCHA, Misericordia Domini.

 »In illo tempore dixit iehsu discipulis suis: Ego sum pastor bonus.« Et reliqua. Superius textus Euangelii narrat qualiter Dominus inter bonos malosque pastores discretionem fecerit, dicens de malis: »Qui non intrat per ostium in ouile ouium, sed ascendit aliunde ille fur est et latro.« De bonis  autem: »Qui intrat per ostium, pastor est ouium. Huic ostiarius aperit, et oues uocem eius audiunt. Alienum autem non sequuntur, sed fugiunt ab eo, quia non nouerunt uocem alienorum.« Cum autem cerneret eos Dominus hoc prouerbium non intelligere, apertius de quo pastore loqueretur exposuit, dicens: »Ego sum pastor bonus.« Sed in exordio huius lectionis inquirendum est, quare se Dominus pastorem nominari uoluerit. Nunquid ideo pastor dicitur, eo quod more terreni pastoris oues ad pascua ducat et reducat? Non. Sed per similitudinem talia nomina ei applicantur, ut per uisibilia inuisibilia intelligamus. Sicut enim ouis dicitur propter innocentiam, agnus propter mansuetudinem, uitulus propter sue carnis immolationem, leo propter fortitudinem,  petra propter firmitatem, sic dicitur pastor, non solum quod fideles suos spiritualiter pascat et reficiat, sed etiam quod eos a morsibus luporum sua protectione defendat. Iste est enim uerus pastor, qui nobis rationabilem sensum tribuit, et spiritualem intellectum ministrat. Ipse uerus est pastor, qui sacramento sui corporis ac sanguinis nos in presenti reficit, et in futuro ad satietatem sue contemplationis perducit, qui ait in Euangelio: »Ego sum panis uiuus qui de celo descendi .« Et iterum: »Per me si quis introierit, saluabitur, et ingredietur et egredietur, et pascua inueniet .« Et rursus: »Qui manducat meam carnem ,« et reliqua. Et: »Caro mea uere est cibus, et sanguis meus uere est potus.« Sub cuius pastoris regimine  abundantia pascua se inuenisse gaudebat Propheta, cum diceret: »Dominus pascit me, et nichil mihi deerit .« Et iterum: »Satiabor dum manifestabitur gloria tua .« Iste uero pastor fidelibus ouibus promittebatur, cum Dominus per prophetam dicebat: »Ecce ego suscitabo uobis pastorem unum, seruum meum Dauid, qui pascit oues in iudicio et iustitia .« Huius pastoris typo uel figura, Iacob patriarcha oues pauisse legitur. Sicut enim ad pastoris officium pertinet, non solum fortiores oues ad pascua deducere, sed etiam infirmis medicinam impendere, sic etiam iste pastor non solum perfectiores quosque in Ecclesia gerit, sed etiam infirmis animabus per misericordiam condescendit, et per penitentiam curam salutis  impendit. Quod significant eiusdem Iacob uerba dicentis: »Nosti, Domine mi, quod habeo oues fetas teneras mecum, quas si in ambulando plus laborare fecero, morientur cuncti greges una die .« Unde per Ezechielem prophetam dicitur: »Ecce ego ipse requiram oues meas, et uisitabo eas. Sicut uisitat pastor gregem suum in die, quando fuerit in medio ouium suarum dissipatarum, sic uisitabo oues meas et congregabo eas de cunctis locis, in quibus disperse fuerant. Quod perierat requiram, quod abiectum fuerat reducam, et quod confractum alligabo, et quod infirmum consolidabo, et quod pingue et forte custodiam .« Ipse est etiam qui sanat contritos corde, et alligat contritiones  eorum. Et iterum: »Dominus soluit compeditos, Dominus illuminat cecos .« Quantum autem huius pastoris benignitas infirmantibus ouibus compatiatur, illa parabola Euangelii  indicat, in qua legitur, quia pastor bonus, relictis nonaginta nouem ouibus in montibus, abiit querere unam que in uallibus errauerat, quam inuentam imposuit propriis humeris, et sic reportauit ad gregem. Ad predicti autem pastoris mensam si uolumus accedere, necesse est ut in bonis operibus nos preparemus, Salomone testante: »Ad mensam potentis accessisti? diligenter attende que apponuntur tibi, sciens quia similia te preparare oportet .« Quia ergo Dominus pergens ad passionem mysterium corporis et sanguinis sui nobis tradidit,  tunc ei similia preparamus, si pro eius amore tribulationes et angustias sustinemus, quia  per multas tribulationes oportet nos intrare in regnum Dei. Et Psalmista: »Quid retribuam Domino pro omnibus que retribuit mihi .« Queritur autem quare Dominus se pastorem uocauit, cum paulo superius ostium se esse dixerit, dicens: »Ego sum ostium.« Ad quod dicendum quia aliud est ostium, et aliud ostiarius, atque aliud pastor. Ipse est enim ostiarius, qui nos ad fidem introducit, sicut ipse ait in Euangelio: »Nemo uenit ad Patrem nisi per me .« »Neque enim cognouit Patrem quis, nisi Filius, et cui uoluerit reuelare Filius .« Ipse est ostium quia per eum ad fidem intramus, sicut ipse ait: »Per me si quis  introierit, saluabitur .« Et bene quidem postquam dixit, »Ego sum pastor« adiunxit »bonus,« ad discretionem illorum qui indigne nomen pastoris usurpant, eo quod uel boni, uel digni non sint, de quibus Dominus superius ait: »Omnes quotquot ante me uenerunt, fures fuerunt et latrones .« Fuerunt enim boni pastores, qualis fuit Petrus, cui a Domino dictum est : »Si diligis me, pasce oues meas.« Et iterum: »Tu es pastor ouium.« Talis erat Paulus, qui optabat se esse anathema pro fratribus suis, dicens: »Ego cupiebam anathema esse pro fratribus meis, qui sunt cognati mei, qui sunt Isrelite. .« Sed aliud est bonum essentialiter, sicut Domino; et aliud nuncupatiue, sicut discipulis; aliud per naturam,  et aliud per gratiam. Illi uere ut boni essent a Domino acceperunt, ipse autem a nemine, nisi a seipso, ut bonus esset, accepit; et ideo bonitati eius si comparentur, minus boni inueniuntur. Quantum uero bonus pastor oues sibi commissas diligere debeat, manifestatur cum subditur:

»Bonus pastor animam suam dat pro ouibus suis.« Fecit quod monuit, et quod docuit uerbis ostendit exemplis. Prius animam suam pro ouibus suis posuit, ostendens bonis pastoribus, etiamsi necessitas euenerit, pro ouibus sibi commissis mortem non debere timere. Unde cum Petro oues suas regendas tertio commendasset, quid pro eisdem ouibus passurus esset intimauit, dicens: »Amen, amen dico tibi, cum  esses iunior, cingebas te et ambulabas ubi uolebas, cum autem senueris, extendes manus tuas, et alius te cinget, et ducet quo tu non uis ire. Hoc autem dicebat, ait euangelista, significans qua morte clarificaturus esset eum .« Denique et Paulus apostolus pro ouibus sibi commissis mori paratus erat, cum diceret: »Ego ipse impendebam, et superimpendebar pro animabus uestris .« Et iterum: »Ego autem non solum alligari, sed etiam mori paratus sum in Ierusalem propter nomen Domini Iesu. Non enim facio animam meam pretiosiorem quam me .« Et rursus: »Melius est mihi mori, quam ut gloriam meam quis euacuet .« Sed postquam Dominus boni pastoris opus ostendit, etiam uitia mali pastoris declarare curauit,  dicens:

»Mercenarius autem, et qui non est pastor.« Mercenarius dicitur mercede conductus. Quo nomine recte mali pastores figurantur, qui non ob amorem Dei, nec propter dilectionem gregis, sed propter lucra terrena curam animarum suscipiunt, querentes que sua sunt, non que Iesu Christi, sicut Apostolus dicit: »Questum existimant pietatem .« Quos per prophetam redarguit Dominus, dicens: »Ipsi regnauerunt, et non per me: principes exstiterunt, et non cognoui .« Tria quidem sunt, que mercenarii ab ouibus exquirunt, lac, lanam, et carnes: quia mali pastores, qui magis preesse quam prodesse desiderant, hec tria a sibi subiectis exigunt, lac adulationis, lanam obsequii  corporis, carnes delectationis carnalis. Quos Dominus per Ezechielem prophetam redarguit, dicens: »ue pastoribus Isrel, qui pascebant semetipsos. Nonne greges pascuntur a pastoribus? Lac comedebatis et lanis operiebamini, et quod crassum erat occidebatis, gregem autem meum non pascebatis. Quod infirmum fuit, non consolidastis: et quod egrotum, non sanastis: quod confractum, non alligastis, et quod abiectum, non reduxistis; quod perierat, non quesistis, sed cum austeritate imperabatis eis et cum potentia .« Quos enim ab extraneis defendere debuerant, hos etiam more predonum frequenter opprimunt, de quibus Dominus ait in Euangelio: »Attendite a falsis prophetis, qui ueniunt ad uos in uestimentis ouium, intrinsecus autem  sunt lupi rapaces; a fructibus eorum cognoscetis eos .« Tales fures in Ecclesia apostolus preuidebat, quando discipulis dicebat: »Scio quia post meum discessum intrabunt in uos lupi graues, lupi rapaces, non parcentes gregi. Et ex uobisipsis consurgent uiri loquentes mendacium, ut adducant discipulos post se .« Recte autem de talibus subditur: »Cuius non sunt oues proprie.« Non enim ut proprias oues recognoscunt, sed ut alienas nesciunt. Non facile autem tempore pacis cognoscitur quis sit pastor, quisue mercenarius: sed lupus ueniens indicat, quo quisque animo super gregem suum inuigilet. Unde et sequitur: »uidit lupum uenientem, et dimittit oues, et fugit  et lupus rapit et dispergit oues.« Lupi nomine in hoc loco potentes quilibet designantur et iniusti: qui dum pauperum substantias diripiunt, more luporum quasi carnes ouium dilacerant. Sed mercenarius uidet lupum uenientem, et dimittit oues, et fugit: quia carnalis pastor, terrena patrimonia amittere timens, sub silentio se abscondit. Fugit autem, non mutando locum, sed subtrahendo solatium: quia cum subiectos a potentibus uidet opprimi, non contradicit, ut liberet pauperem et egenum de manu ipsorum, sed magis adulando decipit. De quibus per prophetam dicitur: »Omnes principes tui fugerunt dureque ligati sunt .« Et iterum: »Quasi uulpes in deserto, prophete tui, Isrel, erant .« Quorum uituperabilem timorem Dominus  alibi per prophetam redarguit, dicens: »Non ascendistis ex aduerso, neque opposuistis murum pro domo Isrel, ut staretis in prelio in die Domini .« Est et alius lupus inuisibilis, qui quotidie non corpora, sed animas peccantium lacerat; ille scilicet de quo ait Petrus apostolus: »Aduersarius uester diabolus tanquam leo rugiens circuit, querens quem deuoret .« Dum enim alium ad superbiam, alium ad adulterium, alium ad rapinam, alium ad fornicationem, alium ad homicidium pertrahit, more luporum quasi carnes ouium laniat. Sed mercenarius uidit lupum uenientem, et dimittit oues et fugit, cum is qui non pro diuino amore gregem Dei pascit, contra hec uitia nullo zelo accenditur, nullo dolore mouetur, nulla predicationis arma  opponit. Fugit enim, cum se sub silentio abscondit. Fugit etiam, cum subiectos per diuersa uitia uidet coinquinari: et tacet quia non corrigit, non considerans illud quod Apostolus Timotheo precepit dicens: »Testor coram Deo, et Christo Iesu, qui iudicaturus est uiuos et mortuos; predica uerbum, insta opportune, importune, argue, obsecra, increpa .« Tales enim non solum de propriis, sed etiam de subiectorum reddituri sunt rationem, sicut Dominus per Ezechielem terribiliter comminatur, dicens: »Speculatorem dedi te domui Isrel. Si non annuntiaueris iniquo iniquitatem suam, sanguinem eius de manu tua requiram .« Considerandum est etiam qualiter mercenarius urso ueniente fugiat. Per ursum namque, qui uersutum et  callidum est animal, ut quidam dicunt, heretici designantur, qui per prauam doctrinam mites in Ecclesia decipere non cessant. Sed mercenarius et qui non est pastor, uidet ursum uenientem et fugit, quando subiectos ab hereticis uel prauis doctoribus, intra sanctam Ecclesiam et simplices decipi uidet, et non per auctoritatem diuinarum Scripturarum contradicit. De talibus Dominus per prophetam ait: »Canes muti non ualentes latrare, uidentes uana, dormientes et amantes somnia, et canes impudentissimi nescierunt saturitatem. Ipsi enim pastores ignorauerunt scientiam .« De quibus adhuc subditur:

»Mercenarius autem fugit, quia mercenarius est,  et non pertinet ad eum de ouibus.« Si causam queris quare mercenarius fugiat, nullam inuenies uiciniorem nisi quia mercenarius est. Qui enim non amore diuino, sed dilectione cupiditatis et potestatis gregem Dominicum pascit, mox ut timor hec amittendi accesserit, ille recedit, et si non corpore, tamen mente, quia, iuxta Psalmiste uocem, »illic trepidat timore, ubi non erat timor .« De talibus per Ieremiam prophetam dicitur: »Mercenarii quoque tui, qui uersabantur in medio tui, quasi uituli saginati erant, fugerunt simul, nec stare potuerunt .« Diligunt enim principaliter, quo perdere potuerunt laudabiliter, id est res terrenas, et non timent amittere, quod sine graui periculo non possunt relinquere, id est animas subiectorum. De  quibus sub specie struthionis per beatum Iob dicitur: »Quando derelinquit in terra oua sua, obliuiscitur quod pes hominis conculcet ea, et bestie agri conterant .« Sunt autem nonnulli rectores, qui quamuis bene doceant, tamen quia male uiuunt, magis inter mercenarios quam inter pastores computantur: quoniam quos bene docendo erudiunt, hos male uiuendi exemplo destruunt. De quibus per prophetam dicitur: »Cum ipsi limpidissimam aquam biberetis, reliquam pedibus uestris turbabatis. Et oues mee, que pedibus uestris conculcate fuerant, pascebantur; et que pedes uestri turbauerant, hec bibebant .« Sed mercenariorum uitiis patefactis, Dominus ad boni pastoris officium sermonem conuertit, dicens:

 »Ego sum pastor bonus, et cognosco oues meas et cognoscunt me mee.« Quod est aperte dicere: »Cognosco meas«, id est diligo eas. »Et cognoscunt me mee,« id est diligentes me uoci mee obediunt. De quibus alibi Dominus ait: »Oues mee uocem meam audiunt, et ego Dominus cognosco eas, et sequuntur me, et uitam eternam do eis, et in eternum non peribunt, nec rapiet eas quisquam de manu mea.« Hunc ergo bonum pastorem alii pastores imitari debent, ut quos suo regimine cognoscent, puro et sincero animo diligant. Unde primus pastor Ecclesie reliquos pastores admonet, dicens: »Seniores qui in uobis sunt, obsecro consenior et testis Christi passionum, qui et eius que in futuro reuelanda est glorie communicator, pascite qui in uobis  est gregem Dei, prouidentes non coacte, sed spontanee, secundum Deum: neque turpis lucri gratia, sed uoluntarie, neque ut dominantes in cleris, sed forma facti gregis et ex animo: ut cum apparuerit princeps pastorum, percipiatis immarcescibilem glorie coronam .« Sicut enim mercenarii non solum de suis uitiis, sed etiam de subiectorum suorum criminibus durius damnandi sunt: sic boni pastores cum tantis et pro tantis remunerationem accipient, quantos suo exemplo uel predicatione lucri fecerint, tunc scilicet quando illam desiderabilem uocem audire merebuntur: »Euge, serue bone et fidelis, quia super pauca fuisti fidelis, supra multa te constituam, intra in gaudium Domini tui .« Unde  bene nato Domino angelus pastoribus apparuit, eosque claritas Dei circumfulsit, ut intelligamus quia illos gratia Dei in presenti perfectius illuminat, et sublimior merces in futuro remunerat, qui gregem Dominicum diuino amore bene docendo pascere non recusant, quoniam sicut ait Daniel: »Qui docti sunt, fulgebunt quasi stelle in firmamento: et qui ad iustitiam erudiunt multos, sicut stelle in perpetuas eternitates .«

»Sicut nouit me Pater, et ego agnosco Patrem.« Nouit Pater Filium non temporaliter, sed eternaliter, ceternum et consubstantialem sibi gignendo Filium, id est uerbum et sapientiam. Nihilominus Filius Patrem quia genitus est a Patre, sicut ipse ait in Euangelio: »Nemo nouit Filium nisi Pater,  nec Patrem nouit quis nisi Filius, et cui Filius uoluerit reuelare .« »Et animam meam pono pro ouibus meis.« Ac si diceret: Si inde me manifesto scire Patrem et cognitum esse a Patre, quia animam meam pono pro ouibus meis, tanto unusquisque pastor uerius Deum cognoscere ostenditur, quanto gregem sibi commissum sollicitius custodit, non solum admonendo et exhortando, sed etiam  pro necessitate illorum utilitatem suam postponendo. »Nemo enim maiorem hac dilectionem habet, quam ut animam suam quis ponat pro amicis suis .« Unde et Ioannes dicit: »Si Christus animam suam pro nobis posuit, et nos debemus animas nostras pro fratribus ponere .« Sed nunquid summus pastor solummodo  pro salute Iudeorum animam suam posuit? non; decebat enim ut cum Dei Filius moreretur, non tantummodo pro una gente, sed pro omni populo. Unde Caiphas tempore passionis eius prophetauit, dicens: »Expedit uobis ut unus moriatur homo pro populo, et non tota gens pereat .« Hoc autem  a semetipso non dixit, sed cum esset pontifex anni illius, prophetauit quia iehsu moriturus erat pro gente, et non tantum pro Iudeorum gente, sed ut filios Dei qui erant dispersi, congregaret in unum. De quibus ait:

»Et alias oues habeo, que non sunt ex hoc ouili.« Ex eo tempore quo Dominus Abraham a ceteris gentibus segregauit, et eius progeniem sibi in peculiarem plebem elegit, duo populi et due gentes nominari  ceperunt, Iudeorum scilicet et gentium. Sed postquam ex ipsius Abrahe stirpe natus est, ex utroque populo unam Ecclesiam copulauit, ut impleretur quod ei Dominus promiserat, dicens: »In semine tuo benedicentur omnes familie terre .« Unde cum inter Iudeos corporaliter ambularet, de nostra uocatione dicebat: »Et alias oues habeo, que non sunt ex hoc ouili,« id est ex hac gente et ex hoc populo. »Et illas oportet me adducere;« id est: per predicationem meorum apostolorum ad fidem meam uocare. »Et uocem meam audient;« id est: preceptis meis obedient. »Et fiet unum ouile.« Id est, ex utroque populo una collecta Ecclesia in presenti, siue in die iudicii, quia uenturi  sunt Iudei ad fidem. »Et unus pastor.« Ipse scilicet Dominus iehsu Christus, de quo per apostolum Petrum credentibus dicitur: »Eratis enim aliquando sicut oues errantes, sed conuersi estis nunc ad pastorem et episcopum animarum uestrarum .«



HOMILIA LXXXIu. DOMINICA TERTIA POST PASCHA, Iubilate.

 »Charissimi, obsecro uos tanquam aduenas et peregrinos, abstinere uos a carnalibus desideriis, que militant aduersus animam.« Et reliqua. Pulchre satis admonet et exhortatur nos apostolus Petrus, fratres karissimi, ut audiuit in presenti lectione dilectio uestra. »Obsecro, inquit, uos  tanquam aduenas et peregrinos.« Aduene nos sumus et peregrini quandiu sumus in hac terra, ut Paulus apostolus ait: »Non enim habemus hic manentem ciuitatem, noster autem municipatus est in celis .« Aduena enim, et peregrinus, aut hospes, non cogitat quod in domo sit aliena. Sic et nos, quantum possumus, Domino largiente, ista omnino debemus despicere, et de celestibus meditari, unde in eternum uiuere debeamus. »Abstinere uos a carnalibus desideriis.« Ideo a carnalibus bonum est abstinere desideriis, et celestia semper desideria que nobiscum ualeant eternaliter permanere. Carnalia autem decipiunt, et ad perditionem perducunt permanentes in eis. Carnalia et subditur: »Que militant aduersus animam.« Semper nos carnalia  trahere conantur ad inferna, quibus resistere omnimodis debemus, et insistere bonis et iustis laboribus, in castitate et continentia, quibus et supplicia deuitemus, et premia mereamur eterna.

»Conuersationem uestram inter gentes habentes bonam.« Ut exempla bona aliis ostendentes per operum bonorum consuetudinem, sicut luminaria sitis lucentes in mundo. »Ut in eo quod detrectant de uobis tanquam de malefactoribus.« Mali semper ac maleuoli bonorum hominum facta detrahunt, et ad malam famam conantur euertere: metuentes ne mala eorum delectatio, ut usus pessimus in quo morantur ut pereant, bonorum aliorum factis destruatur et publicetur. Sed nos hoc audientes, oportet multo instantius perseuerare in bonis operibus, ut  etiam alii meliores saluentur, et isti inexcusabiles fiant, si conuerti noluerint a malitia sua. Sequitur: »Ex bonis operibus uos considerantes, glorificent Deum in die uisitationis.« Ut ipse Dominus in Euangelio docet: »Sic luceat lux bonorum operum uestrorum coram hominibus, ut« uos laudem ex eis nequaquam desideretis, et alii »uidentes bona opera uestra, glorificent,« non uos, sed »Patrem uestrum qui in celis est ,« qui in seruis suis tanta bona ad suorum etiam et aliorum querit salutem.

»Subiecti estote omni humane creature, propter Deum.« Omnibus hominibus honorem date, unicuique secundum dignitatem suam, non propter terrena desideria, nec propter humane laudis appetitum,  nec propter turpis lucri questum, sed tantum propter Deum, qui nos docet, dicens: »Discite a me quia mitis sum et humilis corde, et inuenietis requiem animabus uestris ;« et iterum: »Omnis qui se humiliat propter Dominum, exaltabitur a Domino .«---»Siue regi quasi precellenti.« Quia princeps est populi. Cum ipse Dominus in Euangelio honorem debitum reddere iubet, dicens : »Reddite que sunt Cesaris Cesari,« id est debitum tributum et subiectionem obedientie cum fidelitate: »et que sunt Dei Deo,« fidem rectam, spem firmam, et caritatem perfectam. »Siue ducibus tanquam ab eo missis ad uindictam malefactorum.« De quibus et Paulus ait: »Omnis anima potestatibus sublimioribus subdita  sit, non est enim potestas nisi a Deo .« Dei enim ministri sunt ad cercendam hominum malitiam missi, ut qui sponte mala noluerit uitare, eorum timore uel inuitus uitet. »Laudem uero bonorum.« Similiter Paulus dicit: »uis potestatem non timere? bonum fac, et habebis laudem ex illa .«

»Quia sic est uoluntas Dei, ut benefacientes obmutescere faciatis imprudentium hominum ignorantiam.« Ut tam cauti et tam perfecti in Dei opere sitis, ut nichil habeant quod detrahere de uobis secundum eorum malam uoluntatem habeant, »quasi liberi« ab omni peccato, per ueram penitentiam et confessionem puram, »et non quasi uelamen habentes malitie libertatem.« Nulla fraus,  nulla malitia sit in uobis, sed Deo quasi Domino digne iustis et sanctis operibus, cum omni fide et uoluntate deseruire contendite, »sicut serui Dei,« cum caritate inuicem omnibus propter Deum debitum impendite seruitium.

»Omnes honorate« secundum uniuscuiusque dignitatem, tamen pauperibus et minime ualentibus studium maximum impendite seruiendi: quia in ipsis Christus maxime honoratur, ut ipse in iudicio dicturus erit: »Quod uni ex minimis meis fecistis, mihi fecistis .« Nam sequitur: »Fraternitatem diligite;« ut ipse Dominus in Euangelio omnes fratres et proximos esse ostendit, dicens: »Omnes enim uos fratres estis ,« unde et diligere nos inuicem iubet, cum ait: »Hec mando  uobis, ut diligatis inuicem ;« et Ioannes: »Qui fratrem suum quem uidet, non diligit, Deum quem non uidet quomodo potest diligere? « Quia nec Deus uere sine proximo, nec proximus uere diligitur sine Deo; et Paulus: »Dilectio proximi malum non operatur .« Plenitudo ergo legis est dilectio. »Deum timete, regem honorificate.« Monet ergo congruum cunctis impendere honorem, et iuxta imperium Domini, Cesari que Cesaris sunt, et Deo reddere que Dei sunt. Qui timet Deum, facit bona: quia »initium sapientie, timor Domini .« De timore Domini omne bonum nascitur, et per timorem Domini omnis malitia hominis euacuatur. Quia qui timet Deum, diligenter  se a peccatis custodit. Sic ergo timeamus Deum, ut diligamus eum quia perfecta est caritas, que foris mittit timorem seruilem.

»Serui, subditi estote in omni timore dominis non tantum bonis et modestis, sed etiam dyscolis. Hec est enim gratia in Christo Iesu Domino nostro.« Propter Dei timorem pariter et amorem, dignum et iustum est unicuique homini suo domino fideliter seruire, siue presentibus, siue absentibus: quia quidquid homo boni fecerit propter Deum, nichil perdit, quia ipse reddet unicuique secundum opera sua. Semper enim in uita hominis finis queritur, qualis sit extremo tempore uite sue: quia de fine suo unusquisque aut iustificatur, aut condemnatur. Ideo instantissime bona que ceperit unusquisque,  perficere contendat, ut perpetuam a Domino mercedem accipiat, ipso largiente, qui uiuit et regnat in secula seculorum. Amen.



HOMILIA LXXXu. DOMINICA TERTIA POST PASCHA, Iubilate.

 »In illo tempore, dixit iehsu discipulis suis: Modicum et iam non uidebitis me, et iterum modicum et uidebitis me, quia uado ad Patrem.« Et reliqua.

»Modicum et iam non uidebitis me« mortalem et corruptibilem, comprehensibilem, sicut nunc uidetis, »et iterum modicum et uidebitis me« immortalem, incomprehensibilem, incorruptibilem. Quoties euangelicam lectionem recitamus, considerandum  est quia solet contingere ut quedam pars eius specialiter ad discipulos, quibus corporaliter loquebatur, pertineat, quedam uero generaliter ad uniuersalem Ecclesiam. Quod in hac lectione facile comprobatur, si textus eiusdem diligentius consideretur. Quod uero ait: »Modicum et iam non uidebitis me, et iterum modicum et uidebitis me,« specialiter ad discipulos pertinet, quibus per corporalem presentiam loquebatur. Quod autem illis non intelligentibus inferius exposuit, dicens: »Amen, amen dico uobis, quia plorabitis et flebitis uos,« etc., usque, »uertetur in gaudium,« sic apostolis specialiter conuenit, ut etiam uniuersali Ecclesie generaliter congruat, quia ergo ea qua tradendus erat nocte, hec discipulis loquebatur, modicum erat quo  eum uisuri non erant, quoniam ipsa nocte comprehensus, et in crastino crucifixus, in sepulcro est colcollocatus, et tunc ceperunt eum non uidere. Nocte uero ac die sequenti sepulcro quiescens, mane prima sabbati resurrexit, et discipulis ianuis non apertis apparuit. Siue certe futurum erat modicum, quo eum uisuri erant, quando post resurrectionem per quadraginta tantummodo dies in multis argumentis eis apparens, quadragesimo die illis uidentibus in celum ascendit. Unde et subditur:

»Quia uado ad Patrem.« Quod non de diuinitate, sed de humanitate loquitur. Iterum se dicit ire ad Patrem per humanitatem, a quo non discessit per diuinitatem, sicut ipse ait: »Ego et Pater unum  sumus .« Sicut enim Patrem non deseruit, cum apostolis apparuit, sic apostolos non dereliquit, cum ad Patrem rediit, sicut ipse dicit: »Ecce ego uobiscum sum omnibus diebus usque ad consummationem seculi .« Manens ergo cum Patre per diuinitatem, discipulis apparuit per humanitatem: et reuertens ad Patrem per humanitatem, mansit cum discipulis per diuinitatem, sicut alibi dicit: »Exiui a Patre, et ueni in mundum .« uenire quippe et redire humanitatis est: manere et esse diuinitatis. Quod facile illorum intellectui patet, qui in uno Mediatore Dei et hominum utramque naturam, diuinam scilicet et humanam, confitentur. Et bene ad Patrem ire dicitur, quia quandiu cum discipulis conuersatus est, simili  carne indutus, qua et illi, potuit simul cum illis comprehendi, ligari, flagellari, somno grauari, fatigari, crucifigi et mori, et his similia ad humanitatem pertinentia pati; sed post resurrectionem, abiecta carnis mortalitate, ita a Patre clarificatus est, et impassibilis atque immortalis factus, ut nullum iam horum patiatur. De quo per Paulum dicitur: »Et si noueramus Christum secundum carnem, sed iam nunc non nouimus .« Et iterum: »Christus resurgens ex mortuis, iam non moritur ,« etc. Et quia pie mentes discipulorum, pii magistri absentiam corporalem sine graui tedio et dolore ferre non poterant, manifestatur cum subiungitur:

»Dixerunt ergo ex discipulis eius ad inuicem:  Quid est hoc quod dicit nobis: Modicum et non uidebitis me, et iterum modicum et uidebitis me, et quia uado ad Patrem? Dicebant ergo: Quid est hoc quod dicit nobis: Modicum? nescimus quod loquitur.« Habet autem humana mens hoc proprium, ut quod omnino non uult, aut tarde intelligat, aut tardius credat. Et ideo discipuli, quia nolebant, nec credebant quod pius magister ab eis corporaliter separaretur, quamuis manifeste diceret: »Modicum et iam non uidebitis me,« non hoc intelligebant. Unde et inter se conquerentes dicebant: »Quid est hoc quod dicit: Modicum? nescimus quid loquitur.« Iuxta hunc sensum, cum alibi eis suam passionem prediceret, dicens : »Ecce ascendimus Hierosolymam, et consummabuntur omnia  que scripta sunt per prophetas de Filio hominis,« etc., subiunctum est: »Et ipsi nichil horum intellexerunt; erat enim uerbum istud absconditum ab eis, et non intelligebant que dicebantur.« Quare? quia quem pati non optabant ut pati posset non intelligebant. Sed quia querelas suas ad callida argumenta non conuerterunt, sed pium magistrum humiliter interrogare disposuerunt, ille, qui cordis est scrutator, eorum cogitationes preueniens, antequam interrogaretur, respondit, ut qui in multis se Deum esse ostendit, etiam in cordium inspectione se eum esse declararet, illum scilicet, de quo scriptum est: »Dominus nouit cogitationes hominum, quoniam uane sunt ;« et Psalmista: »Intellexisti  cogitationes meas de longe ;« et iterum: »Cogitatio hominis confitebitur tibi ;« et Salomon: »Tu Deus solus nosti corda filiorum hominum ;« et iterum: »Que sunt in corde hominum, oculi tui uident, Domine;« et rursus: »Homo uidet in facie, Deus autem in corde.« Siue cogitationes eorum preuenire uoluit, ut ostenderet eos non debere dubitare ex eius promissionibus, quem tam facile occulta suarum cogitationum uidebant dignoscere. Unde et subditur:

»Cognouit autem iehsu quia uolebant eum interrogare, et dixit eis: De hoc queritis inter uos quia dixi: Modicum et non uidebitis me, et iterum modicum et uidebitis me.« Ac si diceret: Si hoc uos conturbat, et uestras mentes sollicitat quia dixi:  Modicum et non uidebitis me, adhuc audite: »Amen, amen dico uobis, quia plorabitis et flebitis uos, mundus autem gaudebit. uos autem contristabimini, sed tristitia uestra uertetur in gaudium.« Flebant enim amatores Christi, cum eum quem sine culpa in mundo conuersari conspexerant, quasi reum comprehendi, ligari, flagellari, atque crucifigi uiderunt. Neque enim sine graui dolore uel fletu eius mortem uidere poterant, cuius uitam nimio amore dilexerant: quemque prius mortuos suscitare uiderant, mortuum uidebant. At econtra mundus gaudebat, id est Iudeorum populus, qui propter mundi amorem recte mundus uocatur, cum cerneret eum crucifigi, qui grauis erat etiam eis ad uidendum, existimantes nomen eius esse deletum. Sed nunquid  semper reprobi letabuntur, et electi contristabuntur? non. Dicam quid dicat: »Tristitia uestra uertetur in gaudium.« Sed tristitia apostolorum uersa est in letitiam, quando, sicut ait euangelista Lucas, gauisi sunt discipuli uiso Domino. Econtra letitia Iudeorum commutata est in mestitiam, in tantum ut eius resurrectione audita, militibus pecuniam promitterent, dicentes: »Dicite quia nobis dormientibus uenerunt discipuli eius nocte, et furati sunt corpus eius, et si hoc auditum fuerit a preside, nos suadebimus ei, et securos uos faciemus .« Sed quia partem huius lectionis superius generaliter ad uniuersalem Ecclesiam pertinere diximus, suis uerbis Dominus fidelibus luctum et fletum indicat, quibus dicit: »Amen, amen dico uobis,  quia plorabitis,« etc., usque, uertetur in gaudium.« In conualle namque lacrymarum positi, sarcina peccatorum grauati, non solum pro remittendis peccatis deflent, sed etiam pro exspectatione eterne uite quotidie gemunt, dicentes cum Psalmista: »Lauabo per singulas noctes ,« etc.; et iterum: »Cibabis nos pane lacrymarum .« Et rursus: »Heu mihi! quia incolatus meus ,« etc.; et alibi: »Fuerunt mihi lacryme mee panes die ac nocte .« Recolunt enim unde ceciderunt, et considerant ubi peruenerint. Dumque reproborum penas et gloriam iustorum ante mentis oculos reducunt, in conspectu piissimi iudicis maculas peccatorum fonte abluunt lacrymarum, dicentes  cum Psalmista: »Domine, ante te omne desiderium meum, et gemitus meus a te non est absconditus ;« et iterum: »Deus, uitam meam nuntiaui tibi .« Nec solum pro suis, sed etiam aliquoties pro alienis sancti deflent peccatis, cum eos irreuocabiliter in eis persistere uident, sicut faciebat Paulus apostolus, qui dicebat: »Lugeo multos ex his qui antea peccauerunt, et non egerunt penitentiam super impudicitiis quas gesserunt .« At uero mundus gaudet, id est mundi amatores, cum extolluntur in honoribus, in salute corporum, in abundantia rerum, in procreatione filiorum. Recte autem mundus uocantur, quia totum desiderium suum in mundi amorem ponunt et nullam aliam uitam diligunt, de quibus Dominus ait in  Euangelio: »Pater iuste, mundus te non cognouit ;« et Ioannes apostolus: »Mundus totus in maligno positus est .« Sed umbratica atque fumatica eorum letitia in tristitiam uertitur, quia sicut ait beatus Iob: »Ducunt in bonis dies suos, et in puncto ad inferna descendunt ,« quibus Dominus ait in Euangelio: »ue qui ridetis, quia plorabitis ,« quibus etiam per prophetam improperat, dicens: »Ecce serui mei letabuntur, uos autem confundemini. Ecce serui mei exsultabunt in letitia, uos clamabitis pre dolore cordis, et pre contritione spiritus uestri ululabitis .« Iustorum autem breuis tristitia in eternam letitiam conuertetur, quando mortale hoc induetur immortalitate, et corruptibile hoc induetur  incorruptione. Et qui modo seminant in lacrymis, tunc in gaudio metent. Et quando implebitur illud quod Dominus ait: »Beati qui lugent, quoniam ipsi consolabuntur ,« et Iob: »Os ueracium implebitur risu ,« tunc enim reproborum letitia in tristitiam uertitur, quando cum post uniuersale iudicium uiderint sanctos in gloria coronari, et se in Tartarum precipitari. Et incipient lugere, dicentes: »Isti sunt quos aliquando habuimus in derisum et in similitudinem improperii: nos insensati, uitam illorum estimabamus insaniam, et finem illorum sine honore. Quomodo nunc inter filios Dei sunt computati, et inter sanctos fors illorum est?«  Sed quia discipuli nondum erant capaces ad supradicta intelligenda, uolens Dominus ex rebus  terrenis dare similitudinem, et ad eorum tristitiam consolandum similitudinem intulit, dicens:

»Mulier cum parit, tristitiam habet, quia uenit hora eius.« Iuxta litteram ita est: quoniam mulier cum parit, cum merore et tristitia parit: quia ex eo tempore, quo prime matri nostre dictum est: »In dolore paries filios ,« mulieris natura est cum merore et dolore parere. Spiritualiter hec mulier sanctam significat Ecclesiam, que non propter mollitiem mulier dicitur, sed propter coniunctionem uiri, de quo iure canitur. »Nobilis in portis uir eius, quando sederit cum senatoribus terre .« Ex fecunditate prolis mulieri comparatur, quia hec mulier tot quotidie filios parit,  quot per fideles per undam baptismatis et gratiam Spiritus sancti regenerat. De qua regeneratione Dominus alibi ait: »Nisi quis renatus fuerit ex aqua et Spiritu sancto ,« etc.: hec est enim illa mulier, de qua Dominus in Euangelio figurate loquitur, dicens: »Simile est regnum celorum fermento, quod acceptum mulier abscondit in farine satis tribus, donec fermentaretur totum ,« quia Ecclesia doctrinam sancti Euangelii in tribus partibus mundi seminauit, Asia, Africa, Europa, donec fermentaretur totum, id est donec totum genus humanum predicationem Christi audiret. De qua etiam per Salomonem dicitur: »Mulierem fortem quis inueniet? procul et de ultimis finibus pretium eius: confidit in ea cor uiri sui, et spoliis non indigebit  .« In cuius typo uel figura regina Saba a finibus terre uenit in Ierusalem audire sapientiam Salomonis. Sed hec mulier cum parit, tristitiam habet, quia uenit hora eius: quia sancta Ecclesia, cum in predicatione inuigilat aliquando ab exterioribus hostibus, semper autem ab interioribus premitur. Bellum enim quotidie agit, non aduersus carnem et sanguinem, sed aduersus principes et potestates, aduersus mundi rectores tenebrarum harum, contra spiritalia nequitie in celestibus, sciens scriptum: »Multe tribulationes iustorum ;« et iterum: »Per multas tribulationes oportet nos intrare in regnum Dei .« Ad cuius mulieris membra nouerat se Apostolus pertinere, cum spiritualium filiorum lapsum gemebunda  uoce deflebat, dicens: »Filioli mei, quos iterum parturio, donec formetur Christus in uobis ;« et propheta, cum dicebat: »A timore tuo, Domine, concepimus, et parturiuimus spiritum salutis .«

»Cum autem pepererit puerum.« Sicut mulier nato puero gaudet, sic Ecclesia, cum fidelium animas ad eternam uitam transmittit, gratulatur. Semper enim inter pressuras tribulationum subleuatur spe premiorum, illud Apostoli in memoriam reducens: »Non enim condigne passiones sunt huius temporis ad futuram gloriam, que reuelabitur in nobis .« Quale autem quantumue ibi sit gaudium, his uerbis manifestatur, quibus dicitur: »Iam non meminit pressure« precedentis, »propter  gaudium« subsequens: »quia natus est homo in mundo.« Tanta enim gloria datur sanctis, ut non solum de futuro non timeant, sed etiam preteritarum pressurarum obliuiscantur, sicut per Ioannem in Apocalypsi dicitur: »Absterget Deus omnem lacrymam ab oculis sanctorum, et iam non erit amplius neque luctus, neque clamor, neque dolor ullus, quoniam priora transierunt .« De quorum spiritali letitia etiam per Psalmistam dicitur: »Exsultabunt sancti in gloria, letabuntur in cubilibus suis .« Tanta enim ibi erit securitas, ut etiam morti insultent, dicentes: Ubi est mors aculeus tuus? Ubi est contentio tua? Ubi est summa uita, imago mortis erit nulla: quia qui nunc pugnant  in certamine, tunc coronabuntur in remuneratione. Recte autem homo natus in mundo dicitur, cum anima fidelis ad futuram uitam transit: quia sicut consueta narratione nasci dicimur, cum de utero matris in mundum progredimur, sic fidelis anima spiritaliter nasci creditur, quando de erumna presentis uite ad beatam uitam transire meretur. Unde mos ecclesiasticus obtinuit ut dies beatorum martyrum siue confessorum, quibus de hac uita migrauerunt, non funebria, sed natalitia uocemus: quia tunc felicius uiuere ceperunt, cum per mortis umbram ad uitam eternam peruenire meruerunt. Quam uitam Dominus fidelibus promittit, dicens: »Qui credit in me, etiamsi mortuus fuerit, uiuet .« Illa autem natiuitas multo felicior est ista, quia prima  natiuitate terris nascimur morituri, secunda uero celo nascimur sine fine uicturi, canentes cum Psalmista: »Melior est dies una in atriis tuis super millia .« Exponens autem Dominus quid in similitudine quam de muliere proposuerat, intelligere uellet, adiunxit:

»Et uos igitur nunc quidem tristitiam habetis. Iterum autem uidebo uos, et gaudebit cor uestrum, et gaudium uestrum nemo tollet a uobis.« Ac si diceret: Sicut mulier, cum parit, tristitiam habet, sic et uos de mea passione contristabimini: et sicut mulier nato puero gaudet, sic uos mea resurrectio letificabit. Sed quid est quod ait: »Iterum autem uidebo uos?« Nunquid aliquo interuallo temporis ab eius uisione abscondimur, cuius oculis nuda et aperta  sunt omnia? non; sed quod ait: »uidebo uos,« tale est ac si dixisset: Eruam uos de tribulatione, et liberabo uos de angustia. uidere enim nos dicitur Deus tunc proprie, quando miseratus a pressura tribulationis absoluit, sicut ipse ait Moysi: »uidens uidi afflictionem populi mei ,« etc.; et illud quod Psalmista precabatur, dicens: »uide humilitatem meam, et eripe me .« uidit ergo apostolos Dominus, quando eos de angustiis quas de eius passione sustinuerant, liberauit. Siue certe quod ait: »uidebo uos« tale est ac si diceret per tropicam locutionem: uidere uos faciam. uidere enim Deus dicitur, quando ut nos uideamus illuminat, sicut et cognoscere dicitur, quando ut cognoscamus facit, uelut ipse ait Abrahe. »Nunc cognoui quod  timeas Deum ,« id est, cognoscere te feci. Quod autem ait: »Et gaudebit cor uestrum« datur intelligi, quia gauisum est cor discipulorum, quod de eius passione fuerat contristatum, quando eum a mortuis resurrexisse uiderunt. Et adhuc uberiori gaudio sunt iucundati, quando hominem Deo coniunctum, collaudantibus angelis, in celos ascendisse conspexerunt, sicut Lucas euangelista ait: »Et ipsi adorantes regressi sunt in Ierusalem cum gaudio magno, et erant semper in templo laudantes et benedicentes Deum .« Queritur autem quare dicat: »Et gaudium uestrum nemo tollet a uobis,« cum post eius ascensionem non solum frequenter cesi, sed etiam uinculis stricti et carceribus  immissi legantur. Sed sciendum quia gaudium quod de eius resurrectione et ascensione perceperunt, nulla tristitia, nulla persecutio, nulla angustia ab eis auferre potuit, quin potius  ibant gaudentes a conspectu concilii, dicentes »dignos se esse pro nomine Iesu contumelias pati .« Unde et unus eorum gratulabundus aiebat: »Omne gaudium existimate, fratres, cum in uarias tribulationes incideritis, scientes quia tribulatio patientiam operatur, patientia autem probationem, probatio uero spem, spes autem nos confundit, quia caritas Dei diffusa est in cordibus nostris per Spiritum sanctum, qui datus est nobis .« Hoc inuisibile et inenarrabile gaudium Dominus promittebat apostolis, cum dicebat: »Petite et accipietis  ut gaudium meum in uobis sit, et gaudium uestrum impleatur .« Huius ineffabilis gaudii, quod nemo ab apostolis auferre potuit, participem se nouerat esse apostolus Paulus, cum dicebat: »Quis nos separabit a caritate Christi? Tribulatio? an angustia? an fames? an persecutio? an nuditas? an gladius? Certus sum quia neque mors, neque uita, neque presentia, neque futura, neque altitudo, neque profundum, neque alia creatura poterit nos separare a caritate Dei, que est in Christo Iesu .« Et nos igitur si pro modulo nostre fragilitatis in presenti uita cum apostolis contristari non renuerimus, ad illud ineffabile gaudium quod ille promittebat, peruenire merebimur, quando introibimus in conspectu Domini in exsultatione: quia,  ut ait Apostolus: »Si fuerimus socii passionum, erimus et consolationis: et si compatimur, et conregnabimus .« Quod gaudium nemo tollet a uobis, quia nulla uarietas, nulla tristitia, nullus metus mortis in eterna letitia inueniri poterit; sed, sicut ait Scriptura, gaudium et letitiam obtinebunt qui redempti fuerint a Domino, et conuenient in Sion letantes, et letitia sempiterna super capita eorum.



HOMILIA LXXXuI. DOMINICA QUARTA POST PASCHA, Cantate.

 »Charissimi, omne datum optimum, et omne donum perfectum desursum est.« Et reliqua. Et generaliter de omnibus, et specialiter de  unaquaque a Deo data uirtute intelligitur; potest autem et specialiter datum optimum de continentia matrimonii, et donum perfectum de uirginitate intelligi. »Descendens a Patre luminum.« Pater lumi num dicitur Deus, quia ab ipso siue inuisibilium luminum, ut sunt angeli, de quibus in principio dixit Deus: »Fiat lux ,« siue animarum illarum, quibus ait iehsu: »uos estis lux mundi ,« seu uisibilium, solis et lune et stellarum, generaliter omnia facta sunt. »Apud quem non est transmutatio.« Non enim mutabitur, qui dixit: »Ego sum qui sum .« Motus et tempus, incrementum et defectus, omnino diuina non accepit natura. »Nec uicissitudinis obumbratio.« Non enim Deus  sicut dies post lucem obumbratur tenebris, qui semper lux lucis, creator omnis et origo est luminis.

»uoluntarie enim genuit nos,« per gratiam utique, non naturam. Solum enim uerbum est, quod substantialiter ac proprie dicitur Filius Dei: ceteri autem potestate ab illo accepta, uocantur filii. »Quotquot autem receperunt eum, »ait euangelista,« dedit eis potestatem filios Dei fieri .« »uerbo ueritatis.« ueritas Deus Pater, uerbum Filius est eius; siue ueritas Christus: uerbum ueritatis, Euangelium est eius. »Per Euangelium,« inquit Paulus, »ego uos genui .« »Ut simus initium aliquod creature eius.« Initium creature rationalis, angeli in celo, in terra Adam, in Ecclesia ueteris Testamenti patriarche, in Ecclesia Christi sanguine redempti apostoli sunt. Nam uni eorum dicitur: »Tu  es Petrus, et super hanc petram edificabo Ecclesiam meam .« Quam Ecclesiam apostolus Paulus nouam creaturam appellat.

»Sit autem omnis homo uelox ad audiendum, tardus autem ad loquendum.« Sciebat enim apostolus eos ad quos epistolas mittebat, primatum uerbi uoluisse tenere, et docere plusquam doceri: ideo admonet eos humilitatem seruare. uelocitas enim audiendi facit hominem docibilem: tarditas autem loquendi mansuetum. »Tardus ad iram.« Quod naturaliter accidit, penitus uetare non potuit. Tarditatem indixit, quia ira dilata decrescit. Aliter: Tardus ad iram, id est secundum legem ueteris Testamenti ad uindictam. »Lex enim, inquit Apostolus, iram operatur ,« id est oculum pro oculo, dentem  pro dente.

»Ira enim uiri iustitiam Dei non operatur.« Iram enim uiri dicit iram hominis, que, secundum Testamenti ueteris usum, semper cupit exercere uindictam, et in Nouo Testamento ubi scriptum est: »Nolite resistere malo ,« non operatur iustitiam. Aliter: Ira uiri iustitiam operatur, subintelligitur ira Dei, que humano dicitur affectu iustitiam operari, ut in Sodomis, in Pharaone, in Aegypto, in mari Rubro, et in ipso Isrelitico populo in deserto. Unde Psalmographus canit: »Iratus est furore Dominus in populum suum ,« et multis in locis legimus, ubi ira Dei, que semper iustissimo fit examine, rectissimam operatur iustitiam.

 »Propter quod abiicientes omnem immunditiam.« Alii in hoc loco immunditiam specialiter idololatriam intelligere uoluerunt; alii fornicationem immunditiam, que fit cum mulieribus, cum masculis, cum pecudibus, et his similia. Postremo, ut generaliter de omni intelligeres malitia, addidit:

»Et abundantiam malitie.« Sicut enim radix uirens in terra uirgulta germinat, sic malitia latens in corde uitia generat. »In mansuetudine suscipite insitum uerbum, quod potest saluare animas uestras.« In mansuetudine, hoc est sine ira et disceptatione suscipite per fidem rectam in mente pura. Insitum, a Deo missum, et in mentibus nostris  susceptum: ut ubi abundauit peccatum, superabundet gratia. uerbum, inquit, hoc est uerbum credulitatis, uerbum Euangelii; postremo, uerbum illud de quo Ioannes ait: »In principio erat uerbum, et uerbum erat apud Deum, et Deus erat uerbum .« Qui et Saluator dicitur, quia potest saluare animas uestras.



HOMILIA LXXXuII. DOMINICA QUARTA POST PASCHA, Cantate.

. »In illo tempore: Dixit iehsu discipulis suis: uado ad eum qui misit me, et nemo ex uobis interrogat me: Quo uadis?« Et reliqua. Frequenter ab initio sue predicationis Dominus discipulos se diligere ostendit, maxime tamen tunc affectum dilectionis in eis exhibuit, cum imminente  passionis articulo, per corporalem presentiam ab illis recessurus erat, sicut idem ipse euangelista alibi manifestat, cum dicit: »Sciens iehsu quia uenit hora eius ut transeat ex hoc mundo ad Patrem, cum dilexisset suos qui erant in mundo, in finem dilexit eos .« Sicut enim doctus paterfamilias, cum in longinquam regionem profectus est, tunc maxime sibi subiectos, qualiter se prouidere debeant, commonet: ita Dominus iehsu Christus ab apostolis corporaliter recessurus, specialiter quomodo in mundo conuersari deberent, eis ostendere dignatus est, dicens: »In hoc cognoscent omnes quia mei discipuli estis, si dilectionem ad inuicem habueritis ;« et iterum: »Mandatum nouum do uobis ut diligatis inuicem ,« et cetera  his similia. Eademque nocte qua a discipulo tradendus erat, non solum pedes discipulorum lauit, sed etiam mysterium corporis et sanguinis sui eis tradidit. Et cum multiplici sermone de sua ac Patris diuinitate eis loqueretur, non solum resurrectionem, sed etiam suam ascensionem predicere uoluit, dicens: »uado ad eum qui misit me.« Ubi querendum est quare dicat: »uado ad eum qui misit me,« cum alibi discipulis dixisse legatur: »Ecce ego uobiscum sum omnibus diebus usque ad consummationem seculi?«  Sed hec questio facile eorum mentibus patet, qui in uno Mediatore Dei et hominum utramque naturam, scilicet diuinam et humanam, confitentur. Manet ergo cum discipulis  per diuinitatem, et uadit ad Patrem per humanitatem, a quo nunquam discessit per diuinitatem, sicut ipse dicit: »Ego et Pater unum sumus .« uenire et abire humanitatis est; manere et esse diuinitatis: et ideo cum discipulis mansit per hoc quod »in principio erat uerbum, et uerbum erat apud Deum, et Deus erat uerbum.« uadit ad Patrem per hoc quod »uerbum caro factum est, et habitauit in nobis,« sicut ipse alibi ait: »Exiui a Patre et ueni in mundum, et iterum relinquo mundum, et uado ad Patrem ;« et iterum: »Nemo ascendit in celum, nisi qui descendit de celo. Filius hominis qui est in celo .« Quod autem subiungit »Et nemo ex uobis interroget me: Quo uadis?« tale  est ac si diceret: Tam lucida et preclara erit ascensio mea, ut nullus uestrum indigeat me interrogare quo uadam, uidentibus cunctis quod celum ascendam. Nam cum superius iturum se ad passionem prediceret, dicens: »Filioli, adhuc modicum uobiscum sum ,« et sicut Iudeis dixit: »Quo ego uado, uos non potestis uenire ,« interrogauit eum Petrus, dicens: »Domine, quo uadis?«  uisa autem ascensionis gloria, non necesse habuerunt interrogare quo pergeret, quia, sicut Lucas narrat in Actibus apostolorum, uidentibus cunctis eleuatus est, et nubes suscepit eum ab oculis eorum. Et cum intuerentur in celum euntem illum, continuo duo uiri astiterunt iuxta illos in uestibus albis, qui et dixerunt: »uiri Galilei, quid statis aspicientes in celum? Hic iehsu qui  assumptus est a uobis in celum, sic ueniet quemadmodum uidistis eum euntem in celum .« Et quia nouerat Dominus quod hec sua uerba tanto maiorem tristitiam in cordibus apostolorum generarent, quanto se uicinius ab eis recessurum predicebat, adiunxit, dicens.

»Sed quia hec locutus sum uobis, tristitia impleuit cor uestrum.« Nec enim absque graui merore eius absentiam corporalem audire poterant, cuius gratia de mundo electi erant, cuius doctrina instruebantur, cuius sermonibus informabantur, cuius miraculis iucundabantur. Et quem obicem et defensorem in omnibus sentiebant, sine magno dolore ab eo separari non poterant. Unde cum suam passionem  alibi prediceret, prohibere uolens eum Petrus, aiebat: »Propitius esto tibi, Domine, non fiat istud; non enim decet ut Filius Dei gustet mortem .« Et cum in ultima cena recumbens diceret: »Unus uestrum me traditurus est, contristati ualde, ceperunt dicere singuli: Nunquid ego sum, Domine .« Sed eorum hanc tristitiam pius Magister benigna consolatione lenire curauit, dicens.

»Ego ueritatem dico uobis, expedit uobis ut ego uadam.« Ac si diceret: Ego qui ueritas sum, ueritatem uobis dico. Necesse est ut hec forma serui, quam in me cernitis, quam sincero amore diligitis, a uestris conspectibus temporalibus subtrahatur, ut formam diuinitatis in me perfectius intueri ualeatis, sicut ipse alibi dicit: »Si diligeretis me, quia Pater  maior me est .« Unde recte subditur: »Si autem non abiero, Paracletus non ueniet ad uos: si autem abiero, mittam eum ad uos.« Nunquid poterat dare Spiritum sanctum in terris, cum manifeste legatur post resurrectionem, quoniam insufflauit et dixit: »Accipite Spiritum sanctum .« Poterat utique. Sed quandiu apostoli Deum hominem secum conuersantem, conuescentem, colloquentem habebant, eius presentia delectati, minus ad sciendam diuinitatem oculos mentis erigebant. Postquam autem Dominicum corpus ad Patris dexteram collocatum nouerunt, illo totum suum desiderium transtulerunt, quo caput precessisse cognouerunt, iuxta illud quod alibi a Domino  dicitur: »Ubi est thesaurus tuus, ibi est et cor tuum ;« et iterum: »Ubi fuerit corpus, illuc congregabuntur et aquile .« Et ideo tanto perfectius Spiritum sanctum post ascensionem accipere uisibiliter meruerunt, quanto in eius amore amplius exarserunt: et hoc est quod ait. »Si ego non abiero, Paracletus non ueniet ad uos.« Bene autem Spiritus paracletus nominatur, enim Grece, Latine consolator siue aduocatus dicitur. Bene consolator dicitur, qui non solum tunc corda apostolorum de Domini absentia merentia consolari dignatus est, sed etiam quotidie pro peccati perpetratione lugentibus, dum spem promittit uenie, maximam consolationem tribuit. Cuius consolationis ope se subleuatum nouerat, qui dicebat: »Consolationes  tue, Domine, letificauerunt animam meam .« Pro quo in Greco legitur: . Et iterum: »Memor fui iudiciorum tuorum, Domine, a seculo, et consolatus sum .« Recte etiam idem Spiritus aduocatus dicitur, quia pro nostris excessibus quotidie Patrem interpellat, sicut ait Apostolus: »Nam quod oremus, sicut oportet nescimus, sed ipse Spiritus postulat pro nobis gemitibus inenarrabilibus .« Quantum autem de eiusdem Spiritus dono apostoli profecturi essent, manifestatur cum subditur:

»Et cum uenerit ille, arguet mundum de peccato et de iustitia et de iudicio.« Manifestum est autem quod Dominus iehsu Christus per semetipsum  mundum, id est amatores mundi, de peccato, et de iustitia, et de iudicio redarguit. De peccato redarguit eos, quia in eum credere noluerunt, de quibus alibi ait: »Si non uenissem et locutus fuissem eis, peccatum non haberent. Nunc autem excusationem de peccato suo non habent, quia uiderunt me, et odio habuerunt me gratis .« De iustitia redarguit eos, quia iustitiam et simplicitatem apostolorum imitari noluerunt. Ad quorum comparationem recte iudicandi sunt, quibus ipse ait: »Si ego in Beelzebub eiicio demonia, filii uestri in quo eiiciunt? Ideo ipsi iudices uestri erunt .« De iudicio redarguit eos, quibus cum diabolum iam iudicatum ostendisset, dicens: »uidebam Satanam sicut fulgur de celo cadentem ,« magis sub eius durissima  seruitute manere uoluerunt, quam ad liberatoris leue iugum transire. Sed quod Dominus per semetipsum in una gente Iudeorum fecit, hoc Spiritum sanctum promittit facturum in uniuersas gentes per predicationem apostolorum. Redarguit enim Spiritus sanctus mundum, id est mundi amatores, per apostolos de peccato, quando incredulitatem infidelium condemnauit, sicut per apostolos Spiritus sanctus non credentibus dicit: »uobis quidem oportuerat primum loqui uerbum Dei, sed quia repellitis illud, et indignos uos iudicatis eterne uite, ecce conuertimur ad gentes .« Et pulchre in primordio Dominus peccatum incredulitatis, quasi speciale posuit: quia sicut fides origo est omnium uirtutum,  sic incredulitas fundamentum omnium uitiorum: et sicut iustus ex fide uiuit, sic qui non credit iam iudicatus est.

»De iustitia uero, quia ad Patrem uado, et iam non uidebitis me.« Sicut iustitia apostolorum in eo maxime comprobata est, quod eum quem humilem hominem uiderunt, sublimem Deum crediderunt: sic et iustitia ceterorum fidelium in hoc laudabilis apparet, quod eum quem corporaliter non uident, mente diligunt et credunt. Unde bene dicitur. »De iustitia uero, quia ad Patrem uado, et iam non uidebitis me.« Quod est dicere: Non me uidebitis mortalem, corruptibilem, esurientem, sitientem, qualem me uidere adhuc possunt reprobi; sed uidebitis me immortalem, incorruptibilem, qualem me  uidere potuere soli oculi iustorum. De iustitia ergo redarguit illos Spiritus sanctus, quod iustorum bona opera imitari piget, qui cum Deum corpore non uident, eum tamen se bonis operibus diligere ostendunt.

»De iudicio autem, quia princeps mundi huius iam iudicatus est.« Principem mundi diabolum dicit, qui quondam principatum in eorum cordibus sibi uendicabat, qui magis mundum quam Creatorem Deum diligit, de quo Dominus ait: »uenit enim princeps huius mundi, et in me non habet quidquam .« Princeps ergo mundi iam iudicatus est, quia per Dei presentiam a cordibus fidelium eius potestas expulsa est, sicut Dominus ait: »Nunc hora est ut princeps huius mundi eiiciatur foras .« Redarguit ergo Spiritus sanctus eos de iudicio, quos exemplo damnati angeli, ne contra Deum superbire audeant, terret, sicut Iudas apostolus ait: »Angelos, qui non seruauerunt suum principatum, sed dereliquerunt suum domicilium, in iudicio magni Dei iudicandos reseruauit.« Sed quia ad redarguendum de peccato, et de iustitia, et de iudicio, nouerat Dominus corda apostolorum adhuc esse fragilia, per Spiritus sancti aduentum roboranda promittit, subiiciens:

»Adhuc habeo multa uobis dicere, sed non potestis portare modo. Cum autem uenerit ille Spiritus ueritatis.« Spiritus ueritatis dicitur, quia a Patre ueritatis procedit. Quod autem subiungit: »Docebit uos omnem ueritatem,« non solum ad presentem,  sed etiam ad futuram uitam pertinet. Nullus tam perfectus in presenti uita esse potest ut omnem ueritatem capere possit, maxime cum apostolus Paulus, qui raptus usque ad tertium celum fuerat, dicat: »Ex parte enim cognoscimus, et ex parte prophetamus ;« et Psalmista: »Existimabam ut cognoscerem hoc, labor est ante me, donec intrem in sanctuarium Dei, et intelligam in nouissimis eorum .« Docebit uos ergo omnem ueritatem, quia quod minus quisque fidelis de Deo intelligit, in futura uita perfectius Spiritus sanctus intelligere faciet, quia, sicut ait Apostolus: »Nunc uidemus per speculum in enigmate, tunc autem facie ad faciem .« uel certe quod ait: »Docebit  uos omnem ueritatem,« id est, diffundet in cordibus fidelium ueritatem, uel caritatem per quam doceat amare omnem ueritatem, et quia Patris, et Filii, eiusdemque Spiritus sancti una est substantia et una diuinitas, recte subditur:

»Non enim loquetur a semetipso.« Non loquetur Spiritus sanctus a seipso, quia a Patre et Filio procedit, et quibus est una essentia atque una natura, non possunt diuidi, ut unus sine altero loquatur: sed quod loquitur Pater, loquitur Filius, loquitur Spiritus sanctus. Unde et sequitur: »Sed quecunque audiet, loquetur.« Audiet scilicet a Patre, a quo est non temporaliter, sed eternaliter: non uisibiliter, sed inuisibiliter. Loqui enim Spiritui sancto est occulta inspiratione mentes nostras docere, iuxta quod  Dominus alibi ait: »Spiritus ubi uult spirat, et uocem eius audis, et nescis unde ueniat aut quo uadat .« Quod autem subiungit: »Et que uentura sunt annuntiabit uobis,« Patet iuxta litteram, quia frequenter fidelibus Spiritus sanctus futura annuntiauit, quibus mysterium prophetandi dedit. Sed quod cunctis fidelibus generaliter conuenit, Spiritus sanctus futura annuntiat: quia omnes quos repleuerit, ad amandam uitam eternam que futura est inflammat. De quo adhuc subditur:

»Ille me clarificabit.« Clarificauit Spiritus sanctus Filium, quando omnem timorem a cordibus apostolorum expulit, et ad unigenitum Dei Filium predicandum idoneos reddidit, sicut scriptum est in Actibus apostolorum: »Repleti sunt omnes Spiritu  sancto, et loquebantur uerbum Dei cum fiducia .« Clarificauit etiam Spiritus sanctus Filium, quando ab eo missus, sicut fuerat promissus, die Pentecoste, scientiam omnium linguarum apostolis tribuit. Unde in Actibus apostolorum legitur: »Et repleti sunt omnes Spiritu sancto, et ceperunt loqui uariis linguis, prout Spiritus sanctus dabat eloqui illis .« Clarificauit etiam Filium, cum predicatores Filii tantis ac talibus uirtutibus adornauit, ut uniuersus orbis ad eius credulitatem concurreret. Quod autem ait: »Quia de meo accipiet, et annuntiabit uobis,« subaudiendum est, de meo Patre. Qui enim de nullo fit, de nullo procedit, solus est Pater. Filius autem a seipso non esse dicitur, quia a Patre natus est. Spiritus sanctus a Patre accipere  dicitur, quia a Patre et Filio indiuisibiliter procedit. Unde et sequitur:

»Omnia que habet Pater, mea sunt. Et ideo dixi: Quia de meo accipiet, et annuntiabit uobis.« Id est nota ea uobis faciet.



HOMILIA LXXXuIII. DOMINICA QUINTA POST PASCHA, uocem iucunditatis.

 »Charissimi, estote autem factores uerbi, et non auditores tantum, fallentes uosmetipsos.« Et reliqua. uerba diuina factis nos oportet adimplere, si ad celestia regna uolumus peruenire. Iacobus apostolus nos in presenti lectione, ut audistis, hortatur, dicens: »Estote autem factores uerbi, et non  auditores tantum.« Factores uerbi sunt, qui custodiunt preceptum Domini: »Fallentes uosmetipsos.« Fallentes autem sunt, qui uersantur in aliis rebus, desiderantes Euangelium audire, sed non implere, siue qui abscondit a sacerdote diuino medico suorum uulnera peccatorum, nec ea ad suam uult aperire salutem. Nec Scripturam, neque sacerdotem, sed semetipsum fallit, dum non Dei, sed diaboli sequitur uoluntatem, de quibus subditur:

»Quia si quis auditor est uerbi et non factor, hic comparabitur uiro consideranti uultum natiuitatis sue in speculo. Considerauit enim se et abiit, et statim oblitus est qualis fuerit.« Mulierum mos est in speculo se considerare, ut se ualeant adornare, qualiter uiris suis placere possint. Ita animas nostras  oportet nos sollicite considerare in speculo Euangelii, et eius perpendere dicta, quid exinde ornamenti in adimpletione sacramentorum eius habeamus, ut uiro nostro Christo Domino placere ualeamus. Si uero quominus ornamenti animabus nostris imperfecto opere Euangelii habeamus adeptum, omni sollicitudine festinare oportet, ipsum nobismetipsis ornamentum exhibere in operibus sanctis, ne cum sponsus noster Christus, hora qua non putamus, uenerit et uocauerit nos, forte imparatos inueniens, excludamur a nuptiis regni celestis, et postremo cum fatuis uirginibus frustra ante ianuam incipiemus clamare, et aditum intreundi querere, cum non possumus inuenire. Non ergo obliuiscamur preceptorum Domini, que sunt animarum ornamenta nostrarum,  sed seruientes uoluntati eius, adornemus nos dignis moribus et sancta conuersatione, ut cum Christus sponsus noster nos uocaturus uenerit, mereamur cum eo ad gaudia eterna peruenire. Sequitur:

»Qui autem perspexerit in lege perfecte libertatis, et permanserit in ea, non auditor obliuiosus factus, sed factor operis, hic beatus in facto suo erit.« Legem libertatis caritatem dicit, de qua Paulus ait: »In libertate caritatis Christi uocati estis .« Et iterum: »Onera uestra inuicem portantes cum caritate .« Nam si quis in caritate perfecta se custodire sategerit, Deum uidelicet ex toto corde, tota anima, tota diligendo uirtute, et proximum suum sicut seipsum: hic non auditor obliuiosus factus, sed factor operis euangelici  comprobatur. Et si in eadem speculatione diuine legis operando permanserit, hic uere beatus erit, et ad beatitudinem perueniet sempiternam.

»Si quis autem putat se religiosum esse, non refrenans linguam suam,« laudando semetipsum, et pro bonis que fecerit, glorificare se coram hominibus quesierit, ut Phariseus stans in templo, et computans bona sua, non se sicut publicanum esse profitebatur , »non refrenans linguam suam,« id est, cor suum ab elatione uel uane glorie appetitu, uel etiam linguam suam custodiendo a detractione uel blasphemia: quia otiosum est a quibusdam se uitiis abstinere, si non refrenauerit linguam suam. Unde dicitur in Psalmo: »Quis est  homo qui uult uitam, et cupit uidere dies bonos? Cohibeat linguam suam a malo, et labia eius ne loquantur dolum .« Nam subditur: »Sed seducens cor suum, huius uana est religio,« quandiu consistit cor suum in superbia sua.

»Religio munda et immaculata apud Deum et Patrem hec est: uisitare pupillos et uiduas in tribulatione eorum.« Cura pupillorum ac uiduarum Ecclesie commendatur, et sacerdotibus magnum periculum comminatur, si contradicentibus ueritati resistere noluerint: quoniam quisquis personam potentis accipit, et ueritatem loqui pauescit, graui multatur culpa sententie. Multi enim presules Ecclesiarum, timentes ne amicitiam perdant, et molestiam odiorum incurrant, peccantes non arguunt, et corripere  pauperum oppressores uerentur. Nec pertimescunt de seueritate reddende rationis, pro eo quod conticescunt de plebibus sibi commissis, quando a potentibus pauperes opprimuntur. Ad eripiendos eos boni sacerdotes protectionis auxilium ferunt, nec uerentur cuiusquam inimicitiarum molestias, sed oppressores pauperum palam arguunt, increpant, excommunicant, minusque metuunt eorum nocendi insidias, etiamsi nocere ualeant. Pastor enim bonus animam suam dat pro ouibus suis. Nam sicut per uigilias pastor contra bestias oues custodire solet, ita et Dei sacerdos super gregem Christi sollicitus esse debet, ne inimicus uastet, ne persecutor infestet, ne potentioris cuiusque cupiditas uitam pauperum inquietet, sed sua potius sollicitudine et cura  diligenti uitam et salutem mereantur eternam.



HOMILIA LXXXIX. DOMINICA QUINTA POST PASCHA, uocem iucunditatis.

 »In illo tempore, dixit iehsu discipulis suis: Amen dico uobis, si quid petieritis Patrem in nomine meo, dabit uobis.« Et reliqua. Largitor uirtutum et remunerator meritorum, Dominus iehsu Christus, sciens humanam naturam nichil boni habere posse nisi per eius gratiam, qui ait: »Sine me nichil potestis facere ,« ad instantiam orandi et importunitatem petendi nos alibi hortatur et admonet, dicens: »Petite, et accipietis; querite, et inuenietis; pulsate, et aperietur uobis .« Et ne aliquis impetrare se posse quod  postulat dubitaret, si tamen in oratione non deficiat, magnam fiduciam parentibus in exordio huius lectionis exhibuit, dicens: »Amen, amen dico uobis, si quid petieritis Patrem in nomine meo, dabit uobis.« Ubi notandum quia cum nos ad petendum hortatur, sua gratuita dona, nostra uult esse merita: et ideo quamuis sciat quid nobis necesse sit antequam petamus eum, ut inueniat in nobis quod iuste remuneret, ad petendum nos inuitat, dicens: »Omnis qui petit accipit, et qui querit inuenit, et pulsanti aperietur.« Sed forte mouet minus intelligentes, quare dicat: »Si quid petieritis in nomine meo, dabit-uobis,« cum legimus non solum inferiores, sed etiam Paulum apostolum, qui summe perfectionis  fuit, aliquid petiisse et non impetrasse. Sed ut ueridica Domini promissio nobis clarius eluceat, libet diuersas personas petentium inspicere, et causas impetrandi uel non impetrandi discernere. Aliquando enim solet contingere, ut in oratione bona petantur, sed quia mali sunt qui petunt, a Domino exaudire non merentur. Superflue namque se exaudiri a Domino putant in orationibus suis, qui eum audire contemnunt in suis sermonibus, Salomone testante, qui ait: »Qui obturat aurem suam ne audiat legem, oratio eius erit exsecrabilis .« Aliquando uero carnales carnalia petunt, et ideo a Domino non exaudiuntur, quibus per beatum Iacobum apostolum dicitur: »Petitis, et non accipitis, eo quod male petatis, ut in concupiscentiis  uestris permaneatis .« Aliquando boni bona petunt, sed illorum mala merita pro quibus petunt, eis obsistunt ne audiantur: quales erant illi, pro quibus Ieremie a Domino dicitur: »Tu uero noli orare pro populo hoc, et non assumas pro eis laudes et orationem, quia non exaudiam te .« Et iterum: »Si steterint Moyses et Samuel coram me, non est anima mea ad populum istum .« Nec tamen putandum quod a fructu mercedis priuemur, quoties, pro iniquis orantes, exaudiri non meremur: quia, etsi illi non sunt digni accipere pro quibus petimus, nobis tamen pro bona intentione merces recompensabitur. Unde bene non dixit simpliciter: »Si quid petieritis Patrem in nomine meo, dabit,« sed cum additamento »dabit uobis.«  Quod est dicere: Etsi illi non merentur accipere pro quibus petitis, uobis tamen pro affectu caritatis merces retribuetur, sicut Psalmista ait: »Et oratio mea in sinum meum conuertetur .« Aliquando sancti sancta petunt, sed quia eorum petitio in presenti non impletur, restat ut in futuro repleatur, sicut uniuersalis Ecclesia quotidie in oratione Deum postulat, dicens: »Adueniat regnum tuum .« Quod regnum, etsi non mox finita oratione aduenit, tamen post uniuersale iudicium sine dubio creditur uenturum. Aliquando sancti in oratione contraria anime sue ignoranter petunt, occulto tamen Dei iudicio, non ad uoluntatem, sed ad salutem exaudiuntur. Multo enim salubrius est exaudiri ad salutem, quam ad uoluntatem. Quod ut  manifestius intelligatur, duos in medium ponamus, unum malum, et alterum bonum: ita tamen, ut bonus petiisse legatur et non impetrasse, malus autem petiisse et impetrasse. Sed ne aliquis tacita conscientia dicat, fieri non posse, illum ante oculos Dei iniustum esse qui exauditus est, et illum iustum esse qui non exauditur: talis in malo ponendus est, cuius malitiam nullus ignoret: et talis in bono, de cuius sanctitate nullus dubitet, Paulus scilicet apostolus et diabolus. Quis enim diabolum auctorem malitie esse neget, maxime cum per beatum Iob de eo dicatur: »Omne sublime uidet, et ipse est rex super omnes filios superbie?«  Quis uero Paulum apostolum post conuersionem sanctum fuisse dubitet,  maxime cum ipse iudex de eo testatur, dicens: »uas electionis mihi est iste, ut portet nomen meum coram gentibus et regibus et filiis Isrel?«  Nullus. Et tamen diabolus petiit, et impetrauit: Apostolus uero petiit, et non impetrauit. Petiit diabolus ut substantiam Iob deleret, et audiuit: »Ecce uniuersa que habet, in manu tua sunt .« Petiit Apostolus ut auferretur ab eo stimulus carnis sue, et non impetrauit. Quis ergo horum magis exauditus est? diabolus, an Apostolus? Diabolus exauditus est ad uoluntatem, non tamen ad salutem: quia inde deterior effectus est, unde sancto uiro damnum inferre conatus est. Apostolus uero non est exauditus ad uoluntatem, sed ad salutem: quia non expediebat illi ut stimulus carnis sue ab eo auferretur,  qui ob custodiam humilitatis ei datus fuerat, sicut ipse dicit: »Et ne magnitudo reuelationum extollat me; datus est mihi stimulus carnis mee, angelus Satane, ut me colaphizet. Propter quod ter Dominum rogaui, ut discederet a me, et dixit mihi: Sufficit tibi gratia mea, nam uirtus in infirmitate perficitur .« Quicunque ergo fide non dubitans ea que ad salutem anime sue pertinent, perseueranter petit, sine dubio exauditur aut in presenti aut in futuro. Unde bene dicitur, »in nomine meo.« Nomen uero eius, iehsu est, id est saluator siue salutaris. Ille ergo in nomine Iesu petit, qui anime sue salutem querit.

»Usque modo non petistis quidquam in nomine meo.« Nunquid non ante petierant apostoli, dicentes  : »Domine, dic nobis, quando hec erunt?« uel: »Quod signum aduentus tui?« et his similia. Fecerunt utique. Sed quod ait: »Usque modo non petistis quidquam,« duobus modis intelligi potest. Siue non petistis quidquam, quia me equalem Patri non credidistis, ut in nomine meo peteretis: siue certe non petistis quidquam, quia ad comparationem eorum que petere debuistis, nichil sunt que petistis. Fragiles namque mentes apostolorum ante passionem prius terrena et transitoria petere nouerant, sicut de duobus filiis Zebedei legimus, qui persuaserunt matri ut peteret ab eo, ut unus sederet a dextris et alter a sinistris in regno eius. Sed quia ad comparationem eorum que petere debuerant, nichil erat quod petebat, protinus audierunt:  »Nescitis quid petatis.« Terrena namque et transitoria, eterne felicitati comparata, nichil sunt estimanda. Sed quia hactenus ad ea que eterna sunt, petenda pigri fuerant, Domini sermonibus ad petendum incitantur, cum dicitur: »Petite.« Et ne se accepturos dubitarent, recte subiungitur: »Et accipietis.« Quid autem principaliter petere deberent, manifestatur, cum subinfertur: »Ut gaudium uestrum sit plenum.« Ubi ordo uerborum talis est: Petite ut gaudium uestrum sit plenum, et accipietis. In quo loco ostenditur, quia in oratione non aurum, non argentum, non terrenas diuitias petere debemus: non presentis uite longitudinem, sed uitam eternam, et ea que ad illam pertinent, id est uirtutes  anime. Plenum ergo et perfectum gaudium esse non potest, ubi fragilitas mutabilitatis ita uariatur, ut uix unius hore spatio gaudium nobiscum permanere possit. Subito enim letitia a tristitia absorbetur, gaudium in dolorem uertitur, sanitas infirmitate leditur, ampla possessio paupertate tenuatur, prosperitas aduersitate prosternitur, iuuentus ad senectutem, uita currit ad mortem. Cum ergo dicit: »Petite et accipietis, ut gaudium uestrum sit plenum,« illam singularem ac beatam uitam nos petere admonet, ubi est letitia sine tristitia, gaudium sine dolore, securitas sine timore, uita sine morte. Quam qui adepti fuerint, gaudium et letitiam obtinebunt, et fugiet ab eis omnis dolor et gemitus, quando implebitur quod Dominus alibi promittit, dicens: »Iterum  uidebo uos, et gaudebit cor uestrum, et gaudium uestrum nemo tollet a uobis .« Hanc deuotus ille supplicator specialiter concupierat, cum dicebat : »Unam petii a Domino, hanc requiram, ut inhabitem in domo Domini omnibus diebus uite mee, et uideam uoluptatem Domini.« Et iterum: »Credo uidere bona Domini in terra uiuentium.«

»Hec in prouerbiis locutus sum uobis. uenit hora.« Hanc horam, diem Pentecosten intelligere possumus. »Cum iam in prouerbiis non loquar uobis, »sed palam de Patre annuntiabo uobis.« Prouerbia quedam similitudines dicuntur, que ad obscuriores quasque sententias intelligendas necessarie ab auctoribus adhibentur, ut saltem per uisibilia inuisibilia  cognoscere queant. Unde liber Salomonis Prouerbiorum nomen accepit, eo quod paruulorum ignorantiam per quasdam imagines uel similitudines, ad sapientiam discendam suadeat. Locutum ergo se dicit Dominus in prouerbiis, quia prius fragilitati discipulorum facilius capere possent, in suis sermonibus similitudines adhibuit, sicut ait Mattheus euangelista: »Loquebatur iehsu cum discipulis suis in parabolis, et sine parabolis non loquebatur eis.« Sed cum promittit se non in prouerbiis locuturum, sed palam de Patre annuntiaturum, ad tantam perfectionem per Spiritus sancti aduentum ostendit eos uenturos, quibus non necesse sit iam in prouerbiis quasi paruulis loqui, cum id Spiritus sanctus adueniens, palam de Patre annuntiet, id est, perfecte cognoscere  faciat qualiter Pater in Filio et Filius sit in Patre. Et quecunque potest Pater, potest similiter et Filius, secundum quod ipse ait: »Omnia que habet Pater, mea sunt .« Unde et subditur:

»Illo die in nomine meo petetis.« Quod est dicere: Illo die cum Spiritus sanctus adueniens cognoscere uos fecerit quia ego et Pater unum sumus, in nomine meo petetis quia equalem Patri me esse cognoscetis, et omnia me dare posse cum Patre credetis. Siue quod ait, »In nomine meo petetis,« tale est ac si diceret: Cum Spiritus sanctus adueniens terrena uos perfecte contemnere fecerit, solummodo que ad salutem animarum pertinent, petenda intelligetis.  Et quia Christus ita homo apparuit, ut perfectus esset Deus, recte subiungitur: »Et non dico uobis quia ego rogabo Patrem de uobis.« Quia enim homo est, alibi Patrem pro discipulis rogasse legitur, dicens: »Pater sancte, serua eos in nomine tuo, quos dedisti mihi .« Et iterum: »Pater, cum essem cum eis, ego seruabam eos quos dedisti mihi; nunc autem pro eis rogo, non pro mundo. Et non rogo ut tollas eos de mundo, sed ut serues eos a malo .« Et alibi Petro: »Ego pro te rogaui, Petre, ut non deficiat fides tua .« Nunc autem non rogaturum se Patrem pro discipulis dicit, quia omnipotens est in Diuinitate cum Patre. Rogat ergo Patrem per humanitatem, quia omnia postulata dat cum eo per Diuinitatem. Siue certe per  hoc quod ait: »Et non dico uobis quia ego rogabo Patrem de uobis,« ad tantam beatitudinem sanctos ostendit esse uenturos in eterna uita, ut nullius auxilio uel prece indigeant: quia eterna beatitudine replebuntur, sicut Dominus per Ieremiam prophetam pollicetur, dicens: »In diebus illis et in tempore illo non docebit uir fratrem suum, neque proximum suum, dicens: Cognosce Deum; omnes enim cognoscent me, dicit Dominus, a minimo usque ad maximum .« Et ideo non dixit de presenti, rogo; sed de futuro, »Rogabo.« Quod autem subiungit: »Ipse enim Pater amat uos, quia uos me amastis et credidistis quia a Deo exiui,« non ita accipiendum est, quasi amor discipulorum precesserit, ut proprio merito a Patre amari mererentur, sed gratuito  dono primum a Patre delecti sunt, ut Filium credere et amare potuissent. Denique per prophetam ipse dicit: »Diligam eos spontanee .« Et in Euangelio: »Non uos me elegistis, sed ego elegi uos .« Hinc Iacobus apostolus ait: »uoluntarie genuit nos uerbo ueritatis .« Eadem enim gratia que subsequitur hominem ut bene possit, ipsa precedit ut bene uelit. Nisi enim humanam uoluntatem gratia Dei preueniret ut bene uellet, nequaquam Psalmista diceret: »Fortitudinem meam ad te custodiam, quia Deus susceptor meus; Deus meus, misericordia eius preueniet me .« Et nisi eadem hominem subsequeretur ut bene posset, nullo modo idem Psalmista diceret: »Misericordia eius subsequetur me omnibus diebus uite  mee .«

»Exiui a Patre et ueni in mundum, iterum relinquo mundum et uado ad Patrem.« In hoc uersiculo Dominus utramque suam naturam, diuinam scilicet et humanam, nobis commendauit. Quia enim Deus in forma Diuinitatis ab hominibus uideri non poterat, exiuit a Patre et uenit in mundum: quia ut uideri posset in forma serui uisibilem se mundo ostendit, sicut ait Apostolus: »Cum esset in forma Dei, non rapinam arbitratus est esse se equalem Deo, sed semetipsum exinaniuit formam serui accipiens, in similitudinem hominum factus, et habitu inuentus ut homo .« Iterum reliquit mundum et iuit ad Patrem, quando expleto incarnationis sue  mysterio, humanam naturam, quam ex nobis assumpserat, in Patris dextera collocauit, sicut ait Marcus Euangelista: »Dominus quidem iehsu postquam locutus est eis, assumptus est in celum, et sedet a dextris Dei .« Sicut ergo non deseruit Patrem, cum in mundum uenit, sic non dereliquit electos, cum ad Patrem rediit, sicut ipse alibi ait: »Ecce ego uobiscum sum omnibus diebus usque ad consummationem seculi .« Manens ergo cum Patre per diuinitatem, uenit in mundum per humanitatem: et rediens ad Patrem per humanitatem, mansit cum electis per diuinitatem, sicut ipse ait: »Nemo ascendit in celum, nisi qui descendit de celo Filius hominis, qui est in celo .«

»Dicunt ei discipuli eius: Ecce nunc palam loqueris,  et prouerbium nullum dicis.« In his suis uerbis ostendunt discipuli, quia in hac ultima confabulatione loquens ad eos Dominus, de his maxime disputabat, que illos audire delectabat. Et quamuis ea que loquebatur, nondum perfecte intelligerent, tamen se intelligere putantes responderunt, dicentes: »Ecce nunc palam loqueris, et prouerbium nullum dicis.« Quia uero eorum cogitationes preueniens, frequenter ea que interrogare uolebant, non interrogatus in medium proferebat, que diuine nature indicium in eo comprehendunt. Unde et subiungunt, dicentes:

»Nunc scimus quia scis omnia, et non opus est tibi, ut quis te interroget. In hoc credimus quia a Deo existi.« Proprium namque est Deo cogitationes  hominum intueri, Scriptura testante, que ait: »Tu Deus solus nosti corda filiorum hominum .« Et iterum: »Que sunt in corde hominis, oculi tui uident, Domine.« Et Psalmista: »Intellexisti cogitationes meas de longe .«



HOMILIA XC. DE LITANIIS, ID EST DE SUPPLICATIONIBUS DE EXORDIO EARUM.

Sed quia dies litaniarum, id est supplicationum, annua reuolutione recolimus, libet propter simpliciores, unde exordium sumpserunt, breuiter commemorare. Non enim absque euangelica et apostolica auctoritate, in consuetudinem uenisse credendi sunt.  Denique Dominus in celum ascensurus, cum Spiritum sanctum apostolis frequenter se promisisset missurum, ait inter cetera: »uos autem manete in ciuitate, quoadusque induamini uirtute ex alto .« At postquam eum celum ascendisse conspexerunt, regressi sunt in Ierusalem, ut Lucas euangelista dicit, cum gaudio magno, et erant semper in templo laudantes et benedicentes Deum . Ut autem Spiritum sanctum promissum accipere mererentur, ieiunio et oratione se preparare studuerunt, sicut idem Lucas in Actibus apostolorum commemorat, dicens: »Erant omnes unanimiter perseuerantes in oratione, cum mulieribus et Maria matre Iesu, et fratribus eius .« Postquam autem  Spiritu sancto repleti, ad predicandum Euangelium gentibus in uniuerso orbe dispersis missi sunt, hos dies successoribus suis agendos tradidisse creduntur. Et inde deuotio christiana eius annua religione celebrare cepit, ut eiusdem sancti Spiritus dono participes fieri mererentur. Quod autem nunc non post ascensionem, sed ante ascensionis Domini diem a nobis aguntur, hec res in causa est. Nam cum exigentibus peccatis, Galliarum populi luporum rabie acriter interimerentur, nec huius flagelli aliquod remedium inueniri posset, congregati traduntur Galliarum episcopi apud uiennam precipuam Gallie urbem, atque in commune statuerunt ut in triduano ieiunio Domini misericordiam implorent, antiquorum patrum uestigia sequentes. Cumque ad eorum preces oculus diuine  pietatis respiciens, flagelli huius pestem misericorditer abstulisset, hi dies in consuetudinem annue celebritatis uenerunt, ut per Galliarum prouincias ante Ascensionis Domini diem celebrarentur. Agamus ergo et nos hos dies pro modulo nostre paruitatis, cum summa reuerentia et ueneratione, cum abstinentia carnis et humilitate cordis, non tantum ut uisibilium luporum rabiem euadamus, sed etiam ut inuisibilium, quod melius est, id est immundorum spirituum tentamenta uincere ualeamus. Fortissima enim sunt arma ieiunii contra demonum tentationes, Domino dicente: »Hoc genus non eiicitur nisi in oratione et ieiunio .« Non solum contra tentationes ieiunia iuuant, sed etiam ad cognoscenda diuina mysteria mentem eleuant. Denique Moyses,  ut legem mereretur accipere, quadraginta diebus et quadraginta noctibus ieiunauit . Daniel uero, ut secreta mysteria intelligere posset, non solum in aula Babylonie mire abstinentie fuit, sed etiam trium hebdomadarum diebus in oratione et ieiunio permansit, sicut ipse dicit: »Ego Daniel lugebam trium hebdomadarum dies, panem desiderabilem non comedi, caro et uinum non sunt ingressa in os meum. Sed neque unguento unctus sum, donec complerentur trium hebdomadarum dies .« Ut ergo Spiritus sancti dono participes esse mereamur, hos dies cum omni puritate celebrare debemus, in abstinentia prolixiores, in eleemosynis largiores. Et unde caro nostra sentit afflictionem, inde pauperum esuries sentiat consolationem.  Non solum pro nostris, sed etiam pro totius Ecclesie necessitatibus supplicare debemus, pro pacis scilicet tranquillitate, pro frugum ubertate, pro eris temperie, pro regibus et gubernatoribus, monente Apostolo qui ait: »Obsecro primum omnium fieri obsecrationes, orationes, postulationes, gratiarum actiones, pro omnibus hominibus, pro regibus et omnibus qui in sublimitate sunt constituti, ut quietam et tranquillam uitam agamus in omni pietate et castitate; hoc enim bonum est et acceptum coram Saluatore nostro Deo, qui omnes homines uult saluos fieri et ad agnitionem ueritatis uenire .«



HOMILIA XCI. FERIA SECUNDA POST uocem iucunditatis, IN LITANIIS MAIORIBUS.


 »Charissimi, confitemini alterutrum peccata uestra, et orate pro inuicem ut saluemini.« Et reliqua. Ad optimum salutis nostre remedium hortatur nos apostolus Iacobus, ut presenti lectione cum legeretur audistis, dilectissimi nobis: »Confitemini, inquit, alterutrum peccata uestra.« Non quod Deus indigeat confessione nostra, cui omnia presto sunt que cogitamus, loquimur et agimus, sed nos aliter salui esse non possumus, nisi confiteamur penitentes, quod inique gessimus delinquentes. Nam qui seipsum accusat in peccatis suis, hunc  diabolus non habet iterum accusare in die iudicii. Debet enim penitens diluere penitendo que fecit, et non iterum reuocare quod fleuit. Qui autem abscondit scelera sua, non dirigetur: qui autem confessus fuerit et reliquerit ea, a Deo misericordie ueniam merebitur eternam: »Et orate pro inuicem ut saluemini.« Duo enim sunt genera infirmitatis humane, id est corporis et anime. Proinde uero monet Apostolus orare Deum omnipotentem pro utraque infirmitate nostra, pro inuicem diuine clementie remedium postulare, ut et corpus in suo sancto seruitio corroboret, et animam ab eterno liberet supplicio. »Multum enim ualet deprecatio iusti assidua.« Nam negligentes orationes, nec ab ipso homine impetrare ualent quod uolunt: multo minus a  Deo alteri orando ueniam ualet obtinere, qui pro suis etiam peccatis necesse habet suppliciter exorare, et negligenter orat pro semetipso. Assidua enim debet esse fidelium deprecatio, si obtinere cupit quod petit. Tamen cum pro inimicis nostris nos Dominus orare iubet, quanto magis etiam pro amicis et fidelibus nostris? Quia si fideliter oramus, non pro nobismetipsis tantum, sed et pro fratribus nostris etiam intente orare debemus, ut salui esse mereantur: quia assiduitas orandi prestat nobis auxilium in aduersis. Sequitur:

»Elias homo erat similis nobis, passibilis, et oratione orauit ut non plueret super terram, et non pluit annos tres et menses sex.« uidebat enim iniquitate populi sui quasi tenebris mundum opertum,  celum pollutum, terram inquinatam sacrificiis idolorum, accensusque zelo orauit, ut forte per famem et sterilitatem terre conuerterentur ad Dominum, et penitentiam agerent de peccatis suis. Talibus enim coacti suppliciis, dum conuerterent se a uia sua et a prauitatibus suis multis, penitentiam agentes, ad misericordiam Deum deflectebant. Sequitur:

»Et rursum orauit, et celum dedit pluuiam, et terra dedit fructum suum.« Iusti enim uiri dum temporaliter a Domino audiuntur, orantes pro reatu aliorum, fit hoc in spe et salute: et dum his pro quibus orant, temporali remedio subuenitur, prauorum oculi ad suorum peccatorum confessionem aperiuntur,  ita ut penitendo et confitendo, remedia suarum percipiant animarum. Et ut terra arida pluuiis irrigata fructum profert necessarium, ita et istorum dura corda, per compunctionem irrigata lacrymarum et infusionem gratie Dei, quam penitendo merentur, fructum etiam post ea bonorum proferunt operum.

»Si quis autem errauerit ex uobis a ueritate, et conuertit quis eum, scire debet quoniam qui conuerti fecerit peccatorem ab errore uie sue, saluabit animam eius a morte, et operiet multitudinem peccatorum.« Sua uidelicet et aliorum, quos per doctrinam suam conuertit a peccato. Cum uero nobis fratres quilibet nostri peccata sua, tanquam medicis uulnera, quibus urgentur, aperiunt, operam debemus  dare, ut quantocius ad sanitatem, Deo auctore, perueniant, ne in peius dissimulata curatione proficiant. Ea autem crimina quorumlibet, si ipsis criminosis confiteri nolentibus undecunque claruerint, quecunque non fuerint penitentie leni medicamento sanata, uelut igne pie increpationis reprehendenda sunt ac curanda. Quod si nec sic quidem equanimiter sustinetis, ac pie increpantis medela processerit in eis, qui diu portati et salubriter obiurgati, corrigi noluerint, tanquam putres corporis partes debent ferro excommunicationis abscindi: ne sicut caro morbis emortua, si abscissa non fuerit, salutem relique carnis putredinis sue contagione corrumpit; ita isti qui emendari despiciunt, et in suo morbo persistunt, si moribus deprauatis in sanctorum  societate permanserint, eos exemplo sue perditionis inficiant. Porro illi quorum peccata humanam notitiam latent, nec ab ipsis confessione, nec ab aliis publicata, si ea confiteri uel emendare noluerint, Deum quem habent testem, ipsum habituri sunt et ultorem. Et quid eis prodest humanum uitare iudicium, si, cum in malo permanserint, ituri sunt in eternum, Deo retribuente, supplicium? Quod si ipsi sibi iudices fiant, et uelut sue iniquitatis ultores, hic in se uoluntariam penam seuerissime animaduersionis exerceant, temporalibus penis mutabunt eterna supplicia, et lacrymis ex uera compunctione cordis fluentibus restringent eterni ignis incendia, largiente Domino nostro Iesu Christo, qui uiuit et regnat in secula seculorum, amen.



HOMILIA XCII. FERIA SECUNDA POST uocem iucunditatis, IN LITANIIS MAIORIBUS.


 »In illo tempore, dixit iehsu discipulis suis: Quis uestrum habebit amicum, et ibit ad illum media nocte?« Et reliqua. Sciens Dominus iehsu Christus post amissionem liberi arbitrii, nullum bonum a nobismetipsis nos habere posse, non solum ad orandum deuotissimos, sed etiam instantissimos hortatur et admonet, ut quod minus natura possibilitatis in nobis habet, orando ab illo impetretur qui ait: »Sine me nichil potestis facere .« Nam cum in oratione incumberet, ut supra  euangelicus sermo retulit, accesserunt ad eum discipuli eius, et interrogauerunt eum, dicentes : »Domine, doce nos orare, sicut Ioannes docuit discipulos suos. Quibus ille ait: Sic ergo orate: Pater noster qui es in celis, sanctificetur nomen tuum,« et cetera que sequuntur. In quibus uerbis, quid principaliter in oratione petere debeamus, breuiter comprehendit, ac deinde cum quanta instantia in oratione perseuerare oporteat, adiuncta similitudine, declarauit, dicens: »Quis uestrum habebit amicum, et ibit ad illum media nocte?« Spiritaliter amicus iste Deus omnipotens intelligitur, qui cum sit Deus et conditor totius creature, fideles seruos amicos uocare dignatus est, dicens : »uos amici mei estis.« Et item: »Iam non dicam uos seruos,«  sed amicos meos. Et rursus: »uos autem dixi amicos meos .« Nox in hoc loco tribulationem significat; sicut enim dies ad letitiam, sic nox aliquando ad tristitiam pertinet. ueniendum est ad amicum media nocte, quia in tribulationis pressura non animum ad uindictam preparare, neque nosmetipsos desperare uel frangere debemus, sed eius auxilium flagitari qui ait: »In mundo pressuram habebitis, sed confidite, quia ego uici mundum ;« cum enim Dominus semper sit rogandus, maxime tamen cum persecutio furit et seuit. Ne in tribulatione deficiamus, eius adiutorium postulare debemus, sicut Psalmista, qui dicebat: »Ad Dominum cum tribularer clamaui, et exaudiuit me .« Et iterum: »De tribulatione inuocaui ad Dominum  ,« et cetera. Quid autem in oratione petere debeamus, declarat subiiciens: »Amice, commoda mihi tres panes, quoniam amicus meus uenit de uia ad me, et non habeo quod ponam ante illum.« Hoc enim in oratione querere, hoc etiam petere debemus, ut notitiam et amorem sancte Trinitatis nostris cordibus infundat. Siue certe tres panes in oratione petere debemus, id est fidem, spem et caritatem. Amicus autem iste qui de uia uenire dicitur, noster est animus, qui toties a nobis recedit, quoties per lata huius seculi desideria sese cogitando diffundit. Tunc autem ad nos de uia reuertitur, quando mens sese ante se ponens, transitoria contemnere, et ea que eterna et permanentia sunt, sitire et desiderare incipit. Sed ne fame pereat, amicus  rogandus est, id est, misericordia Domini imploranda, ut commodet nobis tres panes, hoc est, ut amorem sancte Trinitatis, ut dictum est, nostris cordibus largiatur. Et quia Deus omnipotens aliquando nostra desideria dilatat, non ut premium minuat, sed ut meritum augeat, recte subiungitur

»Et ille deintus respondens dicit: Noli mihi molestus esse, iam ostium clausum est, et pueri mei mecum sunt in cubili, non possum surgere et dare tibi.« Ostium amici intelligentia est diuini mysterii, quod optabat Paulus sibi aperiri ad loquendum uerbum Dei cum fiducia. Hoc ergo ostium tandiu nobis clausum est, quousque per diuinam gratiam nobis aperiatur ad cognoscenda diuina mysteria.  Pueri uero patrisfamilias, apostoli siue successores eorum intelligendi sunt. Et bene cum eo in cubiculo memorantur esse, quia iam in eterna requie sunt recepti, de quibus per Prophetam dicitur: »Exsultabunt sancti in gloria, letabuntur in cubilibus suis .« Et pulchre hi qui in cubiculo esse memorantur, pueri uocantur: quia illi ad eternam requiem sunt uenturi, qui puri et innocentes existunt, quales erant illi, de quibus Dominus dixit: »Pueri, nunquid pulmentarium habetis?«  Et item: »Sinite paruulos uenire ad me, talium est enim regnum celorum .« Tales optabat Petrus apostolus suos fieri auditores, quibus dicebat: »Quasi modo geniti infantes, rationabiles, sine dolo lac concupiscite, ut in eo crescatis in salutem  .«

»Et ille si perseuerauerit pulsans, dico uobis, et si non dabit illi surgens, eo quod amicus sit, propter improbitatem tamen eius surget, et dabit ei quotquot habet necessarios.« Comparatio hic fit a minori, ut intelligas quia et si homo non amici causa, sed tedio uictus, dat quod prius negauerat, multo magis bona se petentibus Dominus dabit, quando ipse nos ut petamus admonet. Nisi enim ea prestare uellet, nequaquam nos ad petendum inuitaret. Unde cum alibi  doceret quia oportet semper orare et non deficere, posuit similitudinem de iudice iniquitatis, quem interpellabat quedam uidua, dicens: »uindica me de aduersario meo. Et nolebat per multum tempus. Post hec tedio  uictus, dicit intra se: Et si Deum non timeo, nec hominem reuereor, tamen quia molesta est mihi hec uidua, uindicabo illam.« uult enim Deus nos importunos esse in petendo, ut sua gratuita dona nostra sint merita. Semper enim aures diuine pietatis orationibus nostris aperte sunt, si tamen a precibus nostris non cessemus, et in fide non dubitemus, Iacobo apostolo teste, qui ait: »Si quis uestrum indiget sapientia, postulet a Deo, qui dat affluenter omnibus, et non improperat, et dabitur ei. Postulet autem in fide, nichil hesitans .« Unde exponens Dominus similitudinem propositam, adiunxit dicens:

»Et ego uobis dico: Petite, et dabitur uobis: querite, et inuenietis: pulsate, et aperietur uobis.  Omnis enim qui petit, accipit: et qui querit, inuenit: et pulsanti aperietur.« Petenda est ergo uita eterna orando, querendo, uiuendo, pulsando, in bonis actibus perseuerando. Duo enim sunt que in oratione sollicite considerare debemus. Primo, ut ea petamus que Deus uelit: secundo, ut nostra uita a nostris precibus non discordet. Frustra enim orationi insistit, qui uel ea petit que a Deo displicent, uel si bona sunt que petit, peruerse uiuendo se indignum exhibet. Unde Iacobus apostolus ait: »Petitis, et non accipitis, eo quod male petatis .« Et sicut Salomon: »Qui auertit aurem suam ne audiat legem, oratio eius erit exsecrabilis « Que autem sunt, que principaliter  in oratione petenda sint, Deus alibi manifestat, dicens: »Primum querite regnum Dei et iustitiam eius, et omnia adiicientur uobis .« Et item: »Petite, et accipietis, ut gaudium uestrum plenum sit .« Et ne nos in oratione quod petimus, accepturos desperemus, adhuc Dominus aliam similitudinem adiungit, dicens:

»Quis autem ex uobis patrem petit panem, nunquid lapidem dabit illi? Aut piscem, nunquid pro pisce serpentem dabit illi? Aut si petierit ouum, nunquid porriget illi scorpionem?« Panis in hoc loco caritatem significat. Et pulchre, quia, sicut panis principalis est in uictualibus hominum, sic caritas inter ceteras uirtutes principatum tenet. Quod Dominus ostendit, quando requisitus a scriba  docto, quod esset maximum mandatum in lege, respondit: »Diliges Dominum Deum tuum,« etc., usque, »hoc est primum et maximum mandatum .« uel certe per panem caritas designatur, quia sicut mensa, quamuis uariis cibis sit repleta, tamen sine pane inops esse uidetur, cetere uirtutes sine caritate nichil esse comprobantur, sicut ait Saluator in Euangelio: »Omni habenti dabitur, et abundabit .« Unde Apostolus ait: »Si linguis hominum loquar et angelorum, caritatem autem non habeam, factus sum uelut es sonans aut cymbalum tinniens. Et si habuero prophetiam, et nouerim mysteria omnia et omnem scientiam, et habuero omnem fidem, ita ut montes transferam, caritatem autem non habeam, nichil  sum. Et si distribuero in cibos pauperum omnes facultates meas, et si tradidero corpus meum ita ut ardeam, caritatem autem non habuero, nichil mihi prodest .« Huic contrarius est lapis, id est duritia cordis et immisericordia. Piscis autem fidem significat, et congrue satis. Nam sicut piscis aqua nutritur, ita fides baptismo roboratur, dicente Domino: »Qui crediderit et baptizatus fuerit, saluus erit .« uel certe per piscem fides figuratur, quia sicut piscis sub aquis latet, sic fides illarum rerum est, que non uidentur, dicente Apostolo: »Est fides sperandarum substantia rerum, argumentum non apparentium .« uel certe aliter, per piscem fides intelligitur: quia sicut piscis quo amplius fluctibus tunditur, eo magis crescit,  sic fides quo amplius persecutiones patitur, eo magis proficit, de qua Dominus ait: »Si habueritis fidem sicut granum sinapis, dicetis monti huic, Transi hinc, et transibit .« Huic contrarius est serpens, uidelicet infidelitas, siue uenenose cogitationes, que animam interimere conantur. In ouo figuratur spes, quia sicut in ouo fetus nondum cernitur, sed futurus creditur, sic spes non uidetur oculo, sed speratur mente, sicut Apostolus ait: Nam quod uidet quis, quid sperat? »Si autem quod non uidemus speramus, per patientiam exspectamus .« Huic contrarius est scorpio, aculeum in cauda gestans, id est desperatio, que nos ab ouis perennibus retro retrahere conatur. In his ergo si  militudinibus hoc Dominus ostendit quia cum sit ipse pius et clemens, nulli bona petenti mala tribuit. Non enim pro pane lapidem donat, quia caritatem amanti durum et immisericordem animum non tribuit. Nec pro pisce serpentem donat, quia fidem querenti nequaquam ad infidelitatem cogit. Sed neque pro ouo porrigit scorpionem, quia qui in se habet spem, in desperationem cadere non compellit; proprium est autem immense bonitati eius aliquando malos facere bonos, nunquam autem bonos compellere ut sint mali. Unde adhuc conclusit sententiam, dicens:

»Si ergo uos, cum sitis mali, nostis bona data dare filiis uestris, quanto magis Pater uester de celo dabit spiritum bonum petentibus se.« Ubi  euidenter nomen nostrum manifestatur cum dicitur: »Cum sitis mali.« Boni enim a Deo conditi, uitio mali sumus effecti. Si autem nostra bonitas eius boni comparetur, nec bonitas esse nominatur. Facti ergo mali per malam intentionem, Patrem habemus in celis per conditionem. Ac si diceret Dominus: Si uos, »cum sitis mali, bona dona filiis uestris tribuitis,« id est panem, piscem, ouum, et que humana consuetudo inter bona presentis uite enumerare consueuit, »multo magis Pater de celo dabit Spiritum bonum petentibus se,« ut scilicet, eius Spiritu illuminati, non solum fidem, spem et caritatem petere discant, sed etiam accipere mereantur. Cum ergo dicit, »dabit spiritum bonum petentibus se,« omnes uirtutes anime comprehendit: quoniam  omnia bona que hominibus a Deo dantur, per Spiritum sanctum administrantur, teste Apostolo qui ait: »Charitas Dei diffusa est in cordibus nostris per Spiritum sanctum, qui datus est nobis .« Et item: »Alii genera linguarum, alii interpretatio sermonum, alii discretio spirituum. Hec autem omnia operatur unus atque idem Spiritus, diuidens singulis prout uult .«



HOMILIA XCIII. FERIA TERTIA LITANIARUM, POST uocem iucunditatis.

 »In illo tempore, dixit iehsu discipulis suis: Petite, et dabitur uobis: querite, et inuenietis: pulsate, et aperietur uobis.« Et reliqua. Poterat aliquis ex auditoribus Domino dicere: Quomodo nos precipis sanctum non dare canibus,  neque mittere margaritas ante porcos, cum nos necdum eumdem sanctum et easdem margaritas habemus, quas mittamus ante porcos? Et quasi ad hec Dominus respondens infert: »Petite, et dabitur uobis.« Tria enim dixit: petite, querite, pulsate. Petite a Deo sanitatem et firmitatem animi, ut possitis ea implere que precipiuntur uobis. Querite uiam ueritatis, et inuenietis. Pulsate ianuam regni celestis, de qua scriptum est: »Hec porta Domini, iusti intrabunt per eam .« Hoc enim ordine prosequitur omnipotens Deus petitiones nostras, si primum petimus possibilitatem implendi diuina precepta: deinde, si uiam ueritatis adinuentione studiose requiramus: ad ultimum, si regni celestis aulam  intrare uolumus, precibus et bonis operibus pulsemus. Ponamus inde aliquid exemplum: uides aliquem hominem infirmatum, pedibus ambulare non ualentem, primum medicina sanitatis ei impenditur, ut possit ambulare, ad hoc dixit: »Petite, et accipietis.« Quid prodest ei ambulare, si nescierit uiam rectam per quam incedere debet, nisi ei recta uia ostendatur? Ad hoc pertinet quod dixit: »Querite, et inuenietis.« Quid prodest iter ei, si postquam ad certum locum peruenerit, locum quem intrare desiderat, clausum inueniat? Ad hoc pertinet quod dixit: »Pulsate, et aperietur uobis.« uel etiam aliter potest intelligi: Petite credendo, querite bene operando, pulsate perseuerando.

»Aut quis est ex uobis homo, quem si petierit  filius suus panem, nunquid lapidem dabit illi?« In his tribus comparationibus Dominus tres principales uirtutes uult designare. Per panem etenim caritas designatur, quoniam sicut mensa referta uariis cibis, sine pane inops est, ita etiam cetere uirtutes imperfecte redduntur sine caritate. At contra per lapidem duritia cordis exprimitur, que maxime est contraria caritati; si ergo petierimus Deum Patrem ut det nobis caritatem, nunquid lapidem dabit nobis, hoc est, duritiam cordis?

Aut si petierimus piscem, nunquid pro pisce serpentem dabit nobis? In pisce fides intelligitur, quoniam sicut piscis inter fluctus tunditur ut semper crescat, ita etiam fides inter aduersa istius seculi probatur et proficit. Nunquid dabit nobis  serpentem, hoc est, infidelitatem? Infidelitas enim per serpentem designatur, eo quod uenena malitie sue primis parentibus infuderit. Tertia comparatio additur a Luca, dicit enim:

»Aut si petierit ouum, nunquid porriget illi scorpionem?« In ouo spes designatur, quoniam in ouo nondum fetus uidetur, sed futurus speratur: ita etiam spes que uidetur, non est spes: sed spes est exspectatio futurorum bonorum operum. »Nunquid scorpionem dabit illi?« hoc est, desperationem. Scorpio enim desperationem significat, quia scorpio in cauda percutit, et desperatio maxime in fine perdit.

»Si ergo uos, cum sitis mali, nostis bona data dare filiis uestris, quanto magis Pater uester, qui  in celis est, dabit bona petentibus se?« Mirum est cur Dominus apostolos appellauerit malos, nisi forte dicamus quod in persona apostolorum omne genus humanum uituperet, quia ab adolescentia sua, sicut in Genesi legimus, pronum est cor illius ad malum . uel certe possumus dicere, quia eosdem apostolos specialiter appellauerit malos. Licet enim bonitatem totius humani generis priuilegio suo transcenderint, tamen ad comparationem Dei, mali sunt, quia ad illius comparationem nemo bonus est. Unde ipse dicit: »Nemobonus nisi solus Deus .« »Nostis bona,« etc. Quid appellat hic bona? Que superius commemorauit, panem, piscem et cetera corporis necessaria. Bona sunt, quia a Deo  creata sunt, per hoc quod Domini est terra et plenitudo eius. »Quanto magis Pater uester qui in celis est, dabit bona petentibus se?« Et est sensus: Si in necessariis filiis uestris largi existitis, quanto magis omnipotens Deus erga uos largus existet, in ministrando uobis uictum et uestimentum?

»Quecunque uultis ut faciant uobis homines, et uos eadem facite illis.« Ista est lex naturalis, que in duobus consistit preceptis, et in his duabus sententiis tota lex pendet et prophete. Et hoc est unum quod tibi dicitur: »Quecunque uultis ut faciant uobis homines« et aliud est quod alibi dicitur: »Quod tibi non uis fieri, alii ne feceris .« Quia quidquid lex et prophete latius describunt, in his duobus  preceptis breuiter est comprehensum. Qui enim has duas obseruauerit, omnem legem et prophetas se gaudebit adimplesse.

»Intrate per angustam portam, que ducit ad uitam eternam: quia lata porta et spatiosa uia est, que ducit ad perditionem, et multi sunt qui ingrediuntur per eam.« Duas uias proponit Dominus: una est lata et spatiosa, que ducit ad infernum; altera est angusta, que ducit ad celum. Lata uia est uoluptatum huius seculi, de quo Dominus bene dicit, quia lata et spatiosa uia est, et multi sunt qui per eam ingrediuntur. Non enim est necesse ut requiratur, qui sponte errantibus offertur. Angusta uia est, que ducit ad uitam, et a paucis inuenitur, et a multis inuenta non tenetur. Multi sunt istius uie iter  aggressi, capti istius seculi delectationibus, sed de medio itinere reuertuntur. Angusta uia est desiderium peragendi ad celum. Nunquid enim non est angusta uia, que ieiunando et eleemosynas faciendo, promeretur eterni regni consortium?



HOMILIA XCIu. FERIA QUARTA LITANIARUM, IN uIGILIIS ASCENSIONIS DOMINI.

 »In illo tempore: Subleuatis oculis iehsu in celum, dixit: Pater, uenit hora, clarifica Filium tuum.« Et reliqua. Potuit silenter hec eadem uerba orationis Patri Filius dicere, sed oratio Filii doctrina est apostolorum, necnon et eorum  qui illorum exempla sequi nolunt, uel eorum scripta legere. »Dixit: Pater, uenit hora.« Hora itaque passionis appropinquat. »Clarifica Filium tuum.« Id est, resurrectionis gloria: precedat humilitas passionis, ut subsequatur cito clarificatio resurrectionis. Sequitur: »Ut Filius tuus clarificet te.« Clarificatio Patris eterna est, que nec augeri nec minui potest. Sed hec clarificatio ad notitiam Dei Patris pertinet, ut resurrectionis gloria in Filio peracta innotesceret Deus Pater toti orbi, qui ante in Iudeis tantummodo notus erat. »Clarifica Filium tuum, ut Filius tuus clarificet te.« Quasi dixisset, resuscita me, ut innotescas toti orbi per me. Sequitur:

 »Sicut dedisti ei potestatem omnis carnis.« Id est, omnis hominis, a parte totum, caro pro homine. Hec ait, ut ostenderet magis ac magis quomodo clarificaturus esset Patrem. Sicut ergo dedisti potestatem, inquit, omnis carnis, ita clarificet te Filius, id est, notum te faciat omni carni, quam dedisti ei. Sic enim dedisti: »Ut omne quod dedisti ei, det eis uitam eternam. Hec est autem uita eterna, ut cognoscant te solum uerum Deum, et quem misisti Iesum Christum.« Ordo uerborum est, ut te et quem misisti Iesum Christum, cognoscant uerum Deum solum. Plenitudo cognitionis Dei Patris et Filii et Spiritus sancti, plena est et perfecta et eterna uita. Perfecta uita eterna summa beatitudo est. Summa beatitudo non est nisi in uita eterna.

 »Ego te clarificaui super terram, opus consummaui quod dedisti mihi ut faciam.« Quid est, quod preterito tempore posuit, »clarificaui« et »consummaui,« statimque subiunxit futuri temporis uerbum, »faciam,« nisi quod omnia Deo sunt presentia, et in diuina predestinatione futura quasi transacta esse credenda sunt? Quod enim futurum fuit ut fieret, hoc ei quasi transactum fuit. »Ego te clarificaui.« Quasi dixisset: Ego te clarificabo predicationis gloria, quam in discipulis meis toto mundo effundam, dum opus consummabo passionis mee et resurrectionis, quod dedisti mihi ut faciam.

»Et nunc me clarifica tu, Pater.« Dicendo enim, te clarificaui super terram, se autem a Patre apud eumdem Patrem postulat clarificandum modo, profecto  utriusque clarificationis ostendit gloriam. Ipse quippe Patrem clarificauit super terram, eum gentibus predicando: Pater uero, ipsum apud semetipsum ad suam dexteram collocando, subiunxit:

»Claritate quam habui, priusquam mundus esset apud te.« Ordo uerborum est, quam habui apud te priusquam mundus esset. In hoc ualet quod ait: »Et nunc clarifica me,« hoc est, sicut tunc, ita et nunc: sic tunc predestinatione, ita nunc perfectione. Fac in mundo quod ante te fuerat ante mundum. Fac in suo tempore, quod ante omnia tempora statuisti. Conuenit nos intelligere in hoc loco predestinationem claritatis humane, que in illo est, nature, ex mortali immortalem apud Patrem future, in hoc predestinando factum fuisse  antequam mundus esset, quod in mundo etiam suo tempore fieret, sicut de nobis dixit Apostolus: »Sicut elegit nos in ipso ante mundi constitutionem .« Nec formidare debemus predestinatum dicere Filium Dei secundum humanitatem, qui in tempore suo uenit in mundum, ante tamen omnia tempora predestinatus est. Illud autem predestinatum fuit, quod nondum erat ut fieret, quod Deus uoluit ut esset, de qua predestinatione Apostolus ait in epistola ad Romanos: »Qui factus est ei ex semine Dauid secundum carnem, qui predestinatus est Filius Dei in uirtute .« Secundum hanc predestinationem etiam clarificatus est antequam mundus esset, ut esset claritas eius ex  resurrectione mortuorum apud Patrem, ad cuius dexteram sedet.

»Manifestaui nomen tuum hominibus, quos dedisti mihi de mundo.« Quod ergo facturus erat per doctores sanctos in toto orbe post gloriam resurrectionis et ascensionis sue, et post Spiritus sancti dona, que in discipulis delata sunt, hoc quasi factum esset dixit: Tale est hoc, quale et illud, quod paulo ante dixit: »Ego te clarificaui super terram,« pro tempore futuro et illic et hic preteritum ponens tempus, sicut qui sciret predestinatum esse ut id fieret, et ideo fecisse se dicens, quod erat sine ulla dubitatione facturus. Sequitur: »Tui erant, et mihi eos dedisti, et sermonem tuum seruauerunt. Nunc cognouerunt, quia omnia que  dedisti mihi, abs te sunt. Quia uerba que dedisti mihi, dedi eis, et ipsi acceperunt, et cognouerunt uere quia a te exiui, et crediderunt quia tu me misisti.« Quanquam et hec omnia de omnibus futuris fidelibus dici potuerint, ipsa perfecta cum adhuc essent futura, tamen et hec specialiter de discipulis dici possunt, ad quos tunc presentialiter loquebatur. Quia illud quod sequitur:

»Cum essem cum eis, ego seruabam eos in nomine tuo: quos dedisti mihi, custodiui, et nemo ex eis periit, nisi filius perditionis.« Iudam significans, qui tradidit eum, qui unus fuit de duodecim, magis huic sensui conuenit, ut apostolis specialiter hec loqueretur. Deinde subiungit:

»Nunc autem ad te uenio.« Cum manifestum  est eum de corporali sua dixisse presentia. »Cum essem cum eis, ego seruabam eos,« uelut iam cum eis presentia non esset. Eo modo enim significare uoluit ascensionem mox futuram, de qua dicit: »Nunc autem ad te uenio.« Iturus utique ad dexteram Patris, inde uenturus est ad uiuos et mortuos iudicandos presentia corporali, secundum fidei regulam, sanamque doctrinam. Nam presentia spiritali cum eis erat semper, et cum tota Ecclesia sua in hoc mundo usque ad consummationem seculi. Quod uero ait, ad superiora redeamus: »Manifestaui nomen tuum hominibus, quos dedisti mihi,« non illud nomen quod Deus es, sed illud nomen quod Pater meus es, quod manifestari non potest sine illius Filii manifestatione. Nam uere illud nomen  quod Deus est, nulli nature rationali incognitum omnimodis esse putauit. Hec est enim uita eius Diuinitatis, ut creature rationali non omnino incognitus possit abscondi exceptis paucis, in quibus natura rationalis nimium deprauata est. Propemodum omnes gentes Deum esse fatentur, licet diuersis erroribus agnoscere impediantur. Quod uero in Psalmis legitur, »Notus in Iudea Deus ,« indicatur, quia legitimo cultu tantummodo Iudei Deum uerum cognouerunt et coluerunt. In hoc uero quod Pater Christi, per quem tollit peccata mundi, ignotus fuit antequam uenisset Christus in mundo, nisi tantum quibus Deus per Spiritum sanctum prophetie reuelauit hoc mysterium magnum et absconditum,  hoc post aduentum eius in mundo predicatum est gentibus, creditum est in hoc mundo, assumptum in gloria. Quod uero addidit, »quos dedisti mihi,« hoc est quod paulo ante dixit: »Nemo potest uenire ad me, nisi Pater qui me misit, traxerit eum .« »Quos dedisti mihi de mundo,« hoc est, quibus gratia per regenerationem hoc prestitit, non quibus natura per natiuitatem contulit. Quid est quod sequitur, »Tui erant, et mihi eos dedisti?« in humanitate hanc potestatem se accepisse a Patre dicit, ut eos haberet quos Pater elegit et predestinauit ante constitutionem mundi, non solum Pater, sed Filius et Spiritus sanctus, ut sit unum opus sancte Trinitatis inseparabilis et omnimodo equalis. Sequitur: »Et sermonem tuum seruauerunt.  Nunc cognouerunt, quia omnia que dedisti mihi, abs te sunt.« Id est, didicerunt quod nichil alienum est in me extra te, et quod quecunque doceo, tua sunt. Simul enim Pater dedit omnia, cum genuit, quia habet et omnia, sicut in prioribus huius Euangelii ipse Dominus dicit: »Sicut enim Pater habet uitam eternam in semetipso, sic dedit et Filio uitam habere in semetipso ,« id est, genuit Filium uitam habentem in semetipso. »Quia uerba que dedisti mihi, dedi eis, et ipsi acceperunt,« id est, intellexerunt atque tenuerunt. Dedit eis uerba, sicut dixit, que dedit ei Pater, sed quando illa non foris in auribus, sed spiritaliter acceperunt, tunc uere acceperunt, quia tunc uere cognouerunt. uere autem cognouerunt, quia uere crediderunt. Sed hec  uerba, que dicit Filius dedisse sibi Patrem, sic ad diuinitatis unitatem intelliguntur pertinere. Eo modo dedit uerba Pater Filio, quo genuit uerbum ceternum sibi. Sequitur:

»Ego pro eis rogo, non pro mundo rogo, sed pro his quos dedisti mihi.« Hec enim dixit inter alia, dum oraret, pro eis quos dedit ei Pater. Mundum uult modo intelligi, qui uiuunt secundum concupiscentiam mundi, et non sunt in ea sortiti gratiam, ut ab illo eligantur ex mundo. Non itaque pro mundo, sed pro eis quos Pater dedit, rogare se dicit. Per hoc enim, quod eos illi Pater iam dedit, factum est ut non pertineant ad eum mundum pro quo non rogat. Deinde subiungit: »Quia tui sunt.« Neque enim quia Pater filio dedit, amisit ipse quos dedit,  cum adhuc Filius sequatur ac dicat:

»Et mea omnia tua sunt, et tua mea.« Ubi satis apparet quomodo unigeniti Filii sunt omnia que Patris. Patet hoc utique quod etiam ipse Deus est, et de Patre Patri est natus equalis. Hoc enim dictum est et rationali creature, quam elegit Deus, et que subdita est Patri et Filio, ut equaliter sint Patris et Filii. »Et clarificatus sum  in eis.« Nunc suam clarificationem, tanquam facta sit, dicit, cum adhuc esset futura. »Clarificatus sum in eis,« id est, per eorum predicationem clarificatus sum in toto mundo. Et quia predestinatum est ut fieret, certum uoluit esse quod futurum erat, ideoque preteriti temporis uerbis usus est.

 »Et iam non sum  in mundo, et hi in mundo sunt.« Significat horam qua transiturus erat ex hoc mundo, et uerbo presentis temporis usus est pro futuro, quia quod cito erat futurum, quasi factum esset, dixit. Quod autem ait, »et hi in mundo sunt,« significat eos, ad quos loquebatur, tardius transire ex hoc mundo. Necesse est enim ut illi remanerent, per quos predicaretur nomen eius sanctum in mundo. Preuidensque quod eos mouere possit, qui audirent hec que eligerent, adiecit:

»Nunc autem ad te uado,« ascensionis gloria, per quam eleuatus est homo super altitudinem celorum et omnium angelicarum potestatum dignitates, ita ut in dextera Dei Patris collocaretur.



HOMILIA XCu. IN DIE SANCTO ASCENSIONIS DOMINI.


 »Primum quidem sermonem feci de omnibus, o Theophile, que cepit iehsu facere et docere.« Et reliqua. Lucas euangelista, fratres karissimi, qui unum ex quatuor Euangeliis scripsit, ipse etiam librum Actuum apostolorum, unde nunc presens lectio sonat, edidit: ubi et primitus de ultimo conuiuio quod Dominus post resurrectionem suam cum discipulis suis habuit, simul et de ascensione eius ad celum, quam hodie celebramus, mentionem fecit. Exordium enim ipsius libri ita est: »Primum quidem sermonem feci,« id est Euangelium, »de omnibus, o Theophile« episcope, qui hunc  me librum Actuum apostolorum scribere cogis, »que cepit iehsu,« primo signa monstrando, uel ea que ad exempla uite pertinebant, »facere et« postea »docere,« quia iehsu bonum doctorem instituens, nulla nisi que docuit fecit. »Usque in diem qua precipiens apostolis per Spiritum sanctum quos elegit, assumptus est.« Dans precepta ante assumptionem obseruare et adimplere, que uel in hoc libro uel Euangeliis leguntur.

»Quibus et prebuit seipsum uiuum in multis argumentis, post passionem suam per dies quadraginta apparens eis, et loquens de regno Dei.« Per hanc quadraginta dierum cum discipulis conuersationem significat omnia se tam aperta quam occulta, que promiserat, impleturum, ut de multis uel  unum dicamus, quod ait: »Ecce ego uobiscum sum omnibus diebus usque ad consummationem seculi .«

»Et conuescens precepit eis, ab Hierosolymis ne discederent, sed exspectarent promissionem Patris.« Quod cibos cum discipulis sumpsit, hoc ideo fecit, ut eamdem quam mortuus suscitauerat carnem, palpando atque tractando, ueram monstraret . Sequitur: »Quam audistis  per os meum, quia Ioannes quidem baptizauit aqua, uos autem baptizabimini Spiritu sancto, non post multos hos dies.« Fuerunt autem iam apostoli aqua baptizati, sed nondum Spiritu sancto pleniter, qui eis promittitur post ascensionem illam futurus. Neque  autem ipsi apostoli, neque successores eorum hucusque in Ecclesia aliter quam Ioannes Baptista, id est in aqua baptizare uolebant: sed tamen inuocato nomine Christi, id est interior uirtus Spiritus sancti, que homine in aqua mergente simul animas et corpora purificet, quod in Ioannis baptismate non fiebat.

»Igitur, qui conuenerant interrogabant eum, dicentes: Domine, si in tempore hoc restitues regnum Isrel?« Consequenter de regno Dei percontantur, utrum uidelicet mox adueniente Spiritu sancto in presenti esset restituendum, an in futuro sanctis reseruandum credere deberent.

»Dixit autem eis: Non est uestrum nosse tempora uel momenta, que Pater posuit in sua ipsius potestate.« Ostendit quia non expedit nosse nobis  mortalibus diem uocationis nostre, ut, semper incerti de aduentu iudicis, ita sollicite quotidie uiuamus, quasi die alia ad iudicium properare debeamus.

»Sed accipietis  uirtutem superuenientis Spiritus sancti in uos, et eritis mihi testes in Ierusalem, et in omni Iudea et Samaria, et usque ad ultimum terre.« Ac si diceret: Non enim putare debetis ueniente Spiritu sancto in uos, statim huius mundi fieri consummationem, sed uobis tantum uirtutem de me testificandi prebere.

»Et cum hec dixisset, uidentibus illis, eleuatus est, et nubes suscepit eum ab oculis eorum.« Ubique creatura Creatori suo prestat obsequium. Astra indicant nascentem, patientem obnubunt, recipiunt nubes ascendentem, redeuntem ad iudicium  comitabuntur.

»Cumque intuerentur in celum euntem illum, ecce duo uiri astiterunt iuxta illos in uestibus albis, qui et dixerunt: uiri Galilei, quid statis aspicientes in celum? Hic iehsu qui assumptus est a uobis in celum, sic ueniet quemadmodum uidistis eum euntem in celum.« Id est in ea forma carnis atque substantia uenit iudicandus, in qua ueniet iudicaturus. Non ergo dignis moribus ascensum in celum nobis preparemus, et peregrinari nos in hoc mundo ualde cognoscamus. In quo etiam si quedam commoda blandiuntur, non amplectenda sunt nequiter, sed despicienda sunt fortiter. Ideo, dilectissimi fratres, si ascendere uultis in celum, hoc in spe nostra interim roboremus, in hoc  uotis omnibus estuemus, hoc meditemur in terris, quod computemur in celis. Tunc exuturi carnis mortalitatem, nunc exuamus animi uetustatem. Facile enim corpus leuabitur in alta celorum, si non premat spiritum sarcina peccatorum. Quapropter, dilectissimi, erigamur ad eum qui puluerem nostre abiectionis corpus fecit sue glorie, et ut ascensionis eius mereamur esse consortes, humilitati et patientie ipsius per omnia congruamus. Magni nominis militiam, magne professionis suscepimus disciplinam. Sectatores Christi discedere a regia non licet uia, nec dignum est temporalibus occupari ad eterna tendentes. Et quia pretioso sanguine Christi redempti sumus, glorificemus et portemus Deum in corpore  nostro, ut ad ea que fidelibus sunt premia preparata, peruenire mereamur.



HOMILIA XCuI. IN DIE SANCTO ASCENSIONIS DOMINI.

 »In illo tempore, recumbentibus undecim discipulis, apparuit illis iehsu et exprobrauit incredulitatem illorum.« Et reliqua. Ascensurus in celum Dominus, et per corporalem presentiam a discipulis recessurus, duritiam cordis et incredulitatem illorum exprobrare uoluit, ut maculas dubitationis sermo mundaret correptionis. Immerito nouissime, non quod adhuc in incredulitate persisterent, sed quod primum non crediderunt citius. Legimus enim in Euangelio secundum Lucam, quia cum deuote mulieres ualde diluculo ad sepulcrum Domini  uenientes, uisionem angelorum uidissent, qui dicerent eum uiuere, currentes nuntiauerunt discipulis. At illi non crediderunt eis, sed uisa sunt earum uerba quasi deliramenta coram illis . Thomas autem unus de duodecim, qui dicitur Didymus, aliis discipulis dicentibus: »uidimus Dominum,« non credidit, dicens: »Nisi uidero in manibus eius fixuras clauorum, et mittam manum meam in latus eius, non credam .« Et ideo nouissime increpantur, quare primum ad credendum tardi uel duri fuerint. Non enim de eius resurrectione dubitare debuerant, quem cum mortalis esset, mortuos suscitantem uiderant, maxime cum passionis et mortis genus ita uenisse cernerent, ut ab illo predictum recolebant. Siue certe ab eis recessurus, incredulitatem  et duritiam cordis discipulorum exprobrare uoluit, ut nouissima eius uerba tanto arctius eorum pectoribus inhererent, quanto durius per increpationem fuissent prolata. Sicut enim mala mens aliquando per increpationem deterior fit, sic bona ex correptione semper proficit, dicente Salomone: »Corripe sapientem, et amabit te: doce iustum, et festinabit accipere .« Et quia solemus karissimis morientibus, siue in longinquam regionem proficiscentibus, eorum nouissima uerba quodam uinculo amoris in memoriam religare, uel quod obscuriori inuentione repertum fuerit, recessurus Dominus ab eis, duritiam cordis et incredulitatem illorum exprobrauit, ut nullum uestigium dubitationis in eorum cordibus remaneret, qui ad alienam  ignorantiam instruendam mittendi erant. Ultimam hanc apparitionem Marcus euangelista commemorat , quia post hec non legitur corporaliter uisus in terris loquens, sed in era celum ascendens. Decies enim post suam resurrectionem hominibus apparuisse ab euangelistis describitur: primo Marie Magdalene flenti ad monumentum; secundo, eidem Marie cum altera eiusdem nominis femina, pergentibus nuntiare discipulis eius resurrectionem, quando occurrit eis, dicens, Auete: ille autem accesserunt et tenuerunt pedes eius; tertio Simoni Petro; quarto, duobus discipulis pergentibus in castellum Emmaus, quando cognouerunt eum in fractione panis; quinto, discipulis propter metum Iudeorum  in conclaui residentibus, quando non erat cum eis Thomas; sexto, post dies octo, quando erat cum eis Thomas; septimo, piscantibus discipulis ad mare Tiberiadis; octauo, in Galilea, quando, sicut ait Mattheus euangelista , »undecim discipuli abierunt in Galileam, in montem ubi constituit illis iehsu, et uidentes adorauerunt eum;« nono, ut presens lectio narrat, quando apparuit illis recumbentibus, et exprobrauit incredulitatem illorum; decimo, non iam in terris, sed in era loquens, quando, sicut ait Lucas euangelista , »eduxit eos extra ciuitatem in Bethaniam, et cum benediceret eis, eleuatis manibus, ferebatur in celum.« Et pulchre illis recumbentibus Dominus apparere uoluit, quia inter recumbentes pax et concordia  solet seruari. Cum ergo illis recumbentibus apparuit, ostendit illos sua uisione esse dignos, qui pacem inconcussam etiam inter aduersa seruant, qui possunt cum Psalmista dicere: »Cum his qui oderant pacem, eram pacificus .« Undecim discipulis apparuit, quia Iudas tradendo magistrum, ab eorum consortio sequestratus fuerat, et Matthias necdum in sorte electionis uocatus exstiterat. Post increpatam autem duritiam cordis, et incredulitatem, mox officium predicandi adiungit:

»Et dixit eis iehsu: Euntes in mundum uniuersum, predicate Euangelium omni creature.« Potest mouere minus intelligentes quoniam Euangelium predicandum omni creature dicatur. Nunquid insensatis et brutis animalibus erat predicandum?  Non. Sed omnis creature nomine, homo signatur. Si enim qualitas humane creature cum ceteris creaturis subtilius conferatur, communionem et participationem quamdam cum omnibus habere inuenitur. Sunt enim lapides, qui nec uiuunt, nec sentiunt. Sunt herbe et arbusta, que, quamuis uiuant per uiriditatem, tamen non sentiunt, nec discernunt. Sunt bruta animalia, que uiuunt, sentiunt, sed non discernunt. Sunt angeli qui uiuunt, sentiunt et discernunt. Habet ergo homo cum his creaturis portionem quamdam, qui habet esse cum lapidibus, uiuere cum arboribus, sentire cum animalibus brutis, discernere cum angelis. Omni ergo creature predicari precipitur Euangelium, cum soli homini predicatur, quia ille docetur, propter quem omnia facta sunt, et cui  omnia per quamdam similitudinem communia sunt. Siue certe omnis creature nomine, omnis natio gentium designatur. In quibus uerbis, quantum nobis passio Domini profuerit, qui ex gentibus credidimus, manifestatur. Qui enim prius dixerat, »In uiam gentium ne abieritis, et in ciuitates Samaritanorum ne intraueritis, sed potius ite ad oues que perierunt domus Isrel ,« nunc post resurrectionem ascensurus in celum, precepit, dicens: »Euntes in mundum uniuersum, predicate Euangelium omni creature:« quod est dicere, omni nationi hominum. Quod Mattheus euangelista manifestius declarat, dicens : »Euntes in mundum uniuersum, docete omnes gentes, baptizantes  eos in nomine Patris, et Filii, et Spiritus sancti. Quapropter erubescat Iudeus infelix, qui dicit Christum tantum ad salutem suam esse uenturum, et non ad aliorum, cum ipse dicat: »Ite, baptizate omnes gentes.« Erubescant et Donatiste, qui, eum localiter includere uolentes, dixerunt eum in Africa tantum esse, et non in aliis mundi partibus, cum idem ipse dicat: »Euntes in mundum uniuersum.« Sed ne frustra gentes ad credulitatem Dei se uocari putarent, premium credentibus promittitur, cum subinfertur:

»Qui crediderit et baptizatus fuerit, saluus erit.« Et quia quos lenis promissio ad credendum non suadet, durius terrendi sunt, recte subiungitur: »Qui uero non crediderit, condemnabitur.« In quo  loco ordo baptizandi predicatoribus demonstratur, cum dicitur: »Qui crediderit et baptizatus fuerit.« Prius enim credulitas ponitur, et postmodum baptismum sequitur: quia nullus ignarus tantum mysterium suscipere debet, nisi prius a doctore instruatur et imbuatur. Postquam uero crediderit, baptizetur. Ubi curiosus lector opponere potest: Quid ergo fiet de paruulis, qui nesciunt loqui? Ad quod uera ratio respondere potest, quia sola fides parentum paruulis proficit in baptismo, ita tamen, ut, cum ad legitimam etatem peruenerint, instruantur et doceantur. »Et pulchre eorum fides qui saluandi sunt, in fundamento ponitur ,« quia, ut ait Scriptura, »iustus ex fide uiuit, et sine fide impossibile est placere Deo .« Sicut autem fides  origo est omnium uirtutum, sic incredulitas mater perditionis. Unde et subditur: »Qui uero non crediderit, condemnabitur.« Quia, sicut Dominus alibi ait, »qui non credit, iam iudicatus est ,« et item: »Nisi quis renatus fuerit ex aqua et Spiritu sancto, non potest intrare in regnum Dei « Sed forte dicit aliquis: Ego iam credidi et saluus ero. uerum dicit, si hoc quod profitetur uerbis, implet operibus. uera enim fides est, que hoc perficit opere, quod confitetur ore, secundum quod Dominus ait ad discipulos: »Scitis hec, beati eritis, si feceritis ea .« Hinc et Apostolus: »Corde enim creditur ad iustitiam, ore autem confessio fit ad salutem .« Confessores enim Dominus suos operatores uult esse. Ceterum frustra  sibi de sola fide blanditur, qui bona operari negligit, quia, sicut ait apostolus Iacobus , »Fides sine operibus mortua est.« »Sunt autem plurimi huiusmodi, quod peius est,« sicut ait Apostolus , »qui confitentur uerbis se nosse Deum, factis autem negant,« quales Dominus in Euangelio reprobat, dicens: »Quid autem uocatis me, Domine, Domine, et non facitis que dico?«  Et per prophetam: »Populus me hic labiis honorat, cor autem eorum longe est a me .« Missi autem apostoli ad predicandum Euangelium omni creature, ne causarentur tantum opus se perficere non posse, uisibilium miraculorum signa eis in adiutorium promittuntur, cum dicitur:

 »Signa autem eos qui crediderunt, hec sequentur. In nomine meo demonia eiicient, linguis loquentur nouis, serpentes tollent, et si mortiferum quid biberint, non eis nocebit. Super egros manus imponent, et bene habebunt.« Que omnia per apostolos eorumque successores etiam ad litteram esse completa, nullus ignorat, qui eorum actus uel uitas legit. Sed ex pluribus pauca commemoranda sunt, in nomine enim Christi frequenter ab obsessis corporibus apostoli demonia eiecerunt, sicut Paulum fecisse legimus quando puella, que habebat spiritum pythonis, sequebatur eum per multos dies . »Dolens autem ille, et conuersus spiritui dixit: In nomine Christi precipio tibi, ut egrediaris ab ea.« Et statim sana facta est.  Linguis locuti sunt nouis, non solum apostoli die sancto Pentecostes, cum in linguis igneis Spiritum sanctum acceperunt, sed etiam, sicut in Actibus apostolorum legimus , cum per impositionem manuum eorum Spiritum sanctum acciperent, linguis loquebantur et prophetabant. Serpentes tulerunt, sicut Paulum apostolum legimus fecisse , qui cum nauigasset ad quamdam insulam, et collecta sarmentorum multitudine imposuisset super ignem, uipera a calore ignis egressa, inuasit manum illius. Et cum putarent eum subito casurum, et cito moriturum, ipse excutiens manu bestiam, in ignem proiecit, et nichil mali sustinuit. »Et si mortiferum quid biberint, non eis nocebit.« Legimus in ecclesiastica Historia Eusebii Cesariensis, Ioannem  discipulum Domini, propter insuperabilem constantiam euangelizandi ueneno potatum esse, et nichil mali passum fuisse. In eisdem quoque Patrum litteris Barnabas legitur eumdem mortiferum potum bibisse, sed mortis periculum non sensisse. »Super egros manus imponent, et bene habebunt.« Non solum per impositionem manuum apostolorum infirmis redditam legimus sanitatem, sed, ut in Actibus apostolorum narratur , de corporibus eorum tollebantur sudaria et succinctoria, et super infirmos ponebantur, per plateas quoque in lectulis et grabatis ponebant infirmos, ut, ueniente Petro, saltem umbra illius obumbraret quemquam illorum, et sanabantur a quacunque infirmitate detinebantur . Et hoc est quod Dominus alibi promittit  dicens: »Qui credit in me, opera que ego facio, et ipse faciet, et maiora horum faciet .« Forte etiam aliquis dicit hanc eamdem gratiam nunc in Ecclesia non esse, quia iisdem miraculis corporalibus non coruscat. Cui respondendum est eamdem uirtutem esse nunc in Ecclesia, que prioribus temporibus fuit. Quod uero priscis temporibus signis corporalibus refulsit, sciendum est quia ut fides cresceret in exordio nascentis Ecclesia, miraculis corporalibus nutrienda erat. In hoc enim signa miraculorum manifestata sunt, ut corda uidentium ad uisibilia credenda raperentur. Sicut enim, uerbi gratia, cum arbusta plantamus, tandiu eis ad radicem aquam fundimus, quousque ea conualuisse uideamus,  et cum radicem fixerint, irrigatio cessat: sic nouella plantatio Ecclesie, ut incrementum fidei proficeret, miraculis corporalibus irriganda. Postquam autem in fide firmiter radicata est, exteriora miracula cessauerunt, quia, ut ait Apostolus, »Lingue in signum sunt, non fidelibus, sed infidelibus .« Quotidie namque Ecclesia spiritales uirtutes operatur, quas per apostolos prioribus temporibus operabatur. In nomine enim Christi demonia eiiciuntur , cum per ministerium sacerdotale et gratiam exorcismi ab illorum mentibus, qui in nomine sancte Trinitatis baptizantur, illorum potestas excluditur. Linguis loquuntur nouis , cum hi qui erant consueti mendaciis, periuriis, detractionibus, maledictionibus, ad Deum laudandum et benedicendum  conuertuntur. Et cum exhortantur proximos, consolantur dolentes, corripiunt negligentes, commutantes labia sua, et abstinentes se a malo et a prauo eloquio, dicentes cum Psalmista: »Dixi, custodiam uias meas, ut non delinquam in lingua mea .« Et iterum: »Quoniam omnia iudicia eius in conspectu meo, et iustitias eius non repuli a me .« Et ero immaculatus cum eo, et obseruabo me ab iniquitate mea. Cumque in suis et alienis cordibus cogitationes uenenosas et immundas dominari non sinunt, serpentes nimirum pariter tollunt. Cum uero a proximis uerba detractionis et peruersa consilia audiunt, sed usque ad effectum operis eis non consentiunt, mortiferum quoddam bibunt, sed non eis nocet. Quicunque  enim aut in fide titubat, aut in bono opere trepidat, profecto eger est animo. Quisquis ergo talibus ideo uerbum predicationis impendit, uel exemplum boni operis ostendit, ut eos in bono opere firmiores reddat, super egros manus imponit, ut bene habeant. Hec autem signa tanto maiora sunt, quanto spiritualia: et tanto meliora, quanto per hec non corpora sanantur cito moritura, sed anime in eternum uicture. Nam exteriora signa eo minorem mercedem in futuro exspectant, quo maiorem gloriam in presenti recipiunt: interiora autem tanto maiorem gloriam in futuro prestolantur, quanto minus in presenti ab hominibus uidentur. Et exteriora quidem etiam mali habere possunt, quales dicturi sunt: »Domine, Domine, nonne in nomine  tuo prophetauimus, demonia eiecimus, uirtutes multas fecimus?«  Quibus respondetur: »Amen, amen dico uobis, nescio uos. Discedite a me, operarii iniquitatis« . Non enim curat Deus per quos faciat uirtutes, ut saluet eos quos in perpetuum uult habere. Spirituales uero qui habent, mali esse non possunt.

»Et Dominus quidem iehsu, postquam locutus est eis, assumptus est in celum.« Igitur postquam Dominus ad predicandum Euangelium apostolos omni creature in mundum misit, postquam signa et uirtutes eos qui credituri erant in nomine eius secuturas promisit, ascendit in celum, ostendens illuc eos quandoque esse uenturos, quo caput suum precessisse  cognoscerent, sicut ipse Patrem postulat, cum dicit: »uolo, Pater, ut ubi ego sum, ibi et minister meus erit .« Et item: »Ubi fuerit corpus, illuc congregabuntur et aquile .« Concordat autem Lucas euangelista cum his uerbis, qui cum narraret Dominum dixisse discipulis, »et uos quidem eritis mihi testes in Ierusalem et in omni Iudea et Samaria, et usque ad ultimum terre ,« continuo adiunxit, dicens: »Et cum hoc dixisset, uidentibus illis eleuatus est, et nubes suscepit eum ab oculis eorum .« Ubi considerandum est, quia Dominus ascensionis sue testes et precursores in ueteri Testamento habere uoluit, unum ante legem, et alterum sub lege, Enoch scilicet et Eliam: quia sicut ipse Ioseph uenditus, Domini  uenditionem ac passionem prefigurauit, sic Enoch translatus, et Elias curru igneo raptus, illum prefigurauerunt, qui super omnes celos erat ascensurus. Et illi quidem ut puri homines sarcina peccatorum grauati, auxilio indiguerunt angelorum, in regione quadam secretiori transferentur, non funditus mortem uitantes, sed ad tempus differentes. Unde unus translatus, alter uero raptus memoratur. Dominus autem iehsu Christus, quem nulla mortalitas corruptionis grauabat, non indiguit in ascensione auxilio angelorum, qui propria uirtute penetrauit alta celorum, sicut ipse in Euangelio ait: »Nemo ascendit in celum, nisi qui descendit de celo Filius hominis, qui est in celo .« Et per Prophetam: »Nunc exsurgam, dicit Dominus,  nunc exsultabor, nunc sublimabor .« Ubi notandum est quia per incrementa temporis munditia excreuit castitatis, iuxta illud quod per Danielem dicitur : »Pertransibunt plurimi, et multiplex erit scientia.« Transitus est Enoch, qui per coitum genitus, et per coitum generans, uxorem et filios habuisse legitur. Raptus est Elias, per coitum genitus, non tamen per coitum generans, quoniam uxorem et filios habuisse non legitur. Non tamen in celum ethereum, sed potius in erem. Assumptus est autem Dominus iehsu Christus, qui mortis superauit auctorem, nec per coitum genitus, nec per coitum generans, non in celum ereum, sed in celum ethereum. Qui genitus est ante omnia secula de Patre sine matre, et natus est de matre  sine patre, in fine seculorum. Non solum sancti Patres Dominicam ascensionem exemplis prefigurauerunt, sed etiam uerbis predixerunt. Ait enim Dauid: »Exaltare super celos Deus, et super omnem terram gloria tua .« Et item: »Ascendit Deus in iubilatione, et Dominus in uoce tube .« Et alibi »Ascendens in altum, captiuam duxit captiuitatem, dedit dona hominibus .« Hodie enim patefacta est omnibus ianua regni celorum, quia homo a Deo assumptus, ascendit super omnes uirtutes angelorum, Psalmista testante, qui ait: »Et ascendit super Cherubim et uolauit, uolauit super pennas uentorum .« Hodierne ascensionis singularem uolatum mirabatur  sponsa in Canticis canticorum, cum diceret: »Ecce iste uenit saliens in montibus, transiliens colles .« Hodie facta est noua letitia in celo angelorum, quia homo perditus per Dominum reuocatus est ad regna celorum. Quod autem ait, »Et sedet a dextris Dei,« non Deus Pater dexteram habere credendus est sicut nos, qui incorporeus est et immensus, sed totus dexter, quia totus est sanctus. Igitur in dextera Dei, equalitatis potentia designatur. Ad dexteram ergo Dei sedere describitur, quia hominem, quem ex nobis assumpsit, per ascensionem Diuinitati sociauit, de quo per Psalmistam dicitur: »Dixit Dominus Domino meo, sede a dextris meis. Donec ponam inimicos tuos scabellum pedum tuorum .« Sicut enim in sinistra  reprobi ponendi sunt, ita ad dexteram electi, ipso iudice teste, qui ait: »Statuet quidem oues a dextris, hedos autem a sinistris .« A dextris igitur Dei sedere dicitur, ut ibi se uentura credant esse membra, quo caput suum audiunt precessisse, sicut per Apostolum dicitur: »Si consurrexistis cum Christo, que sursum sunt querite, ubi Christus est in dextera Dei sedens .« Queritur autem quare Marcus dicat, »Sedet a dextris Dei,« cum Stephanus referat: »Ecce uideo celos apertos, et Iesum stantem a dextris Dei .« Quid est quod iste hunc sedentem, ille uero stantem commemorat, nisi quia sedere regnantis est, stare autem pugnantis uel adiuuantis? Marcus uero post ascensionem hunc sedentem describit,  quia nunc cum Patre iudicat omnia, ad extremum iudex est omnium uenturus. Stephanus autem in certamine positus, stantem eum uidit, quem adiutorem sumpsit, quia ille pro Stephano pugnabat, qui ei ut uinceret retribuebat.

»Illi autem profecti predicauerunt ubique.« Predicauerunt namque ubique, ut impleretur prophetia, que dicit: »In omnem terram exiuit sonus eorum, et in fines orbis terre uerba eorum .« Et iterum: »Non sunt loquele neque sermones, quorum non audiantur uoces eorum .« Nec putandum est, quod statim post Domini ascensionem ubique ad predicandum sint missi, sed iuxta Domini iussionem manserunt in ciuitate, quousque uirtute induerentur ex alto. Postquam Spiritus sancti  dona perceperunt, primum Iudeis uerbum Dei annuntiauerunt, ut illis non credentibus, iuste fieret ad gentes transmigratio, sicut ipsi dixerunt: »uobis quidem oportuerat primum loqui uerbum Dei .« Unde olim cum prediceret propheta gentes concorporales et coheredes fieri Ecclesie Dei, ait: »Parum est ut sis mihi seruus ad suscitandas tribus Iacob, et feces Isrel conuertendas.« Et item: »Dedi te in lucem gentium.« Et rursum: »Longos fac funiculos tuos, et clauos tuos consolida. Ad dexteram enim et leuam penetrabis, et semen tuum gentes hereditabit .« Et ne putares apostolos ad predicandum ubique Euangelium idoneos sua uirtute esse, euangelista rem necessariam  adiunxit, dicens: »Domino cooperante et sermonem confirmante sequentibus signis.« Confirmauit Dominus sermonem apostolorum sequentibus signis, quando per eos talia signa et uirtutes ostendit, ut nullus doctrinam eorum ex Deo esse dubitaret, qui mira conspiciebat. Talia uero signa per eos fecit, ut etiam quidam persecutores et contradictores compuncti crederent: ut dum unus resuscitaretur corporaliter, multi resuscitarentur spiritaliter: et dum unus sanaretur in corpore, multi sanarentur in anima. Sed ipsi apostoli sermonem suum confirmauerunt, Deo secum cooperante, quando quod aliis predicauerunt uerbis, prius impleuerunt operibus. Confirmat autem doctor suum sermonem, quando quod alios docet, ipse prius opere complet:  illum bonum doctorem imitans, de quo scriptum est: »Cepit iehsu facere et docere .«



HOMILIA XCuII. DOMINICA POST ASCENSIONEM DOMINI.

 »Charissimi: Estote prudentes, et uigilate in orationibus.« Et reliqua. Apostolica nos uerba, fratres karissimi, considerare oportet, que in presenti lectione beatum Petrum nos admonentem atque docentem audiuimus. »Estote itaque prudentes, et uigilate in orationibus.« Complentes opere ea que sunt in Euangelio scripta.

»Ante omnia autem mutuam in uobismetipsis caritatem continuam habentes.« Hec enim maior  esse omnibus uirtutibus creditur. »Quia caritas operit multitudinem peccatorum.« Suorum uidelicet et illius, quem per suam doctrinam ad meliorem conuerterit uitam.

»Hospitales inuicem sine murmuratione.« Murmuratio enim noxia est operibus bonis. Et ideo »hilarem datorem dicit Apostolus diligere Deum .«

»Unusquisque sicut accepit gratiam, in alterutrum illam administrantes, sicut boni dispensatores multiformis gratie Dei.« Dantes propter Deum propria diligenter indigentibus.

»Si quis loquitur, quasi sermones Dei.« Id est ut non negligenter qui predicat preceptum Dei, Deo reputet, non sibimetipsi, sed quasi sermones Dei loquatur,  ut non humano sensu ea que studeat intelligere secundum carnalem scilicet sapientiam, sed secundum quod Spiritus sanctus dictauit, eo modo spiritualiter ea intelligere studeat et operibus adimplere.

»Si quis ministrat, tanquam ex uirtute, quam administrat Deus.« Ut omnia Dei dona diuine reputet gratie, nichilque suis quis meritis audeat deputare: quia bonum quidquid est in homine, ex Dei tantum est operatione, non ex humana sapientia uel uirtute: humiliter tamen impendere debemus proximis bonum quod habemus, quia scimus non ex nobis esse que sunt bona, sed ex Dei tantum peruenire gratia. »Ut in omnibus honorificetur Deus, per  Iesum Christum Dominum nostrum.« Ex omnibus bonis que Deus humane tribuit largitati, ipsi semper ab hominibus laus et gratiarum actio referatur, ut exinde uitam eternam in ea laudum gratiarumque actione digna permanentes obseruatione, mereantur. Ideo necesse est, ut sepius cogitemus quales futuri sumus in die iudicii, purissimis angelorum conspectibus offerendi, et eterno iudici rationem de libris conscientie reddituri. Remotis omnibus enim probationibus, certum est in die illa ipsum ante se hominem constituendum, et ipsam sibi animam cordis speculo demonstrandam, et testes contra eam non de foris aliunde, sed intus de semetipsa perferendos. Adiicienda erunt non aliqua peregrina, sed omnia testimonia nota, id est opera sua. uincamus  ergo uoluptates et intentiones nostras, dum nobis tempus illud exspectatissimum ac beatissimum felici mutatione eterne uite succedit, quando implebitur illud quod Dominus dicit: Erunt homines similes angelis sanctis . In assiduis enim fletibus, in quotidiana simus nostra penitentia, habemus sacerdotem in celis, qui interpellat pro nobis, de quo etiam per Ioannem dicitur: »Si quis pecca uerit, aduocatum habemus apud Patrem Iesum Christum iustum, et ipse est propitiatio pro peccatis nostris .« Ecce exsultat animus cum aduocati nostri potentiam audimus, sed exsultationem nostram iterum remordet timor, quia ipse qui nobis aduocatus est, dicitur iustus. Nos enim causas iniustitie habemus, iustus uero aduocatus iniustas  causas nullo modo suscipit, nec uerba dare pro iniustitia consentit. Quid ergo agimus, fratres karissimi? Sed ecce occurrit animo quod agamus. Mala que fecimus, et deseramus et accusemus. Scriptum est: »Iustus in principio accusator est sui .« Quilibet etenim peccator conuersus in fletibus, iam iustus esse inchoat, cum ceperit accusare quod fecit. Cur enim iam iustus non sit, qui contra suam iniustitiam iam per lacrymas seuit? Iustus igitur aduocatus noster, iustos non defendet in iudicio, quia nosmetipsos et cognoscimus et accusamus iniustos. Non ergo in fletibus, non in actibus nostris, sed in aduocati nostri alleuatione confidamus, qui uiuit et regnat in secula seculorum, amen.



HOMILIA XCuIII. DOMINICA POST ASCENSIONEM DOMINI.


 »In illo tempore, dixit iehsu discipulis suis: Cum uenerit Paracletus quem ego mittam uobis a Patre Spiritum ueritatis.« Et reliqua. In multis locis Euangelii legimus, quod ea que minus apostoli de perfectione habebant, per Spiritus sancti aduentum Dominus se daturum promiserit: manifestius tamen in exordio lectionis huius, non solum eumdem Spiritum repromittit, sed etiam quod ipsius dono ad predicandum Euangelium idonei reddendi essent, declarat, cum dicit: »Cum uenerit Paracletus, quem ego mittam uobis a Patre  Spiritum ueritatis, qui a Patre procedit, ille testimonium perhibebit de me.« Manifestum est autem, nec laboriosa expositione indiget, quare eumdem Spiritum Paracletum nominet; enim Grece, Latine consolator siue aduocatus dicitur. Bene autem consolator, quia non solum apostolorum corda merentia de Domini absentia, uel ad sufferendas tribulationes et passiones consolatus est, sed etiam quotidie pro peccati perpetratione lugentibus, dum spem uenie repromittit, magnam consolationem impendit. A quo se consolari precabatur Propheta, cum dicebat: »Consolationes tua Domine, letificauerunt animam meam .« Pro quo in Greco legitur: , . Et item: »Memor fui iudiciorum tuorum, Domine,  a seculo, et consolatus sum .« Bene autem aduocatus dicitur, quia cum sit equalis Patri et Filio, pro delictis nostris Patrem quotidie interpellare non cessat, quia ut ait Apostolus: »Quid oremus, sicut oportet, nescimus ,« etc. Bene autem ipsum Spiritum a se mitti, et a Patre procedere perhibet: non qui aliter procedat a Patre, et aliter a Filio, uel aliter mittatur a Filio, et aliter a Patre: sed quia ipsa missio processio est, et ipsa processio missio. Neque enim diuersitas est procedentis uel mittentis, quibus una est essentia, parque deitas. Non enim minor est ille qui procedit, illo a quo procedit: neque minor est ille qui mittitur illo a quo mittitur: quia quod est Pater, hoc est Filius, hoc est et Spiritus sanctus. Quia enim  amborum Spiritus est ceternus et consubstantialis, sicut procedit a Patre, ita et a Filio: et sicut mittitur a Filio, mittitur a Patre. Quod uero Patris sit idem Spiritus, Dominus in Euangelio manifestat dicens discipulis suis: »Non enim uos estis qui loquimini, sed Spiritus Patris uestri, qui loquitur in uobis .« Quod autem Filii sit, Paulus apostolus ostendit cum ait: »Si quis Spiritum Christi non habet, hic non est eius .« uenit etiam a seipso idem Spiritus, quia uerus est Deus, sicut Dominus ait: »Spiritus ubi uult spirat .« Et Paulus, enumeratis eiusdem Spiritus sancti uirtutibus, adiunxit: »Hec omnia operatur unus atque idem Spiritus, diuidens singulis prout uult .« Spiritus namque ueritatis dicitur, qui a Patre  ueritatis procedit. Nam Pater ipse est ueritas, Filius similiter et Spiritus sanctus similiter. Et quod Filius de seipso ait: »Ego sum uia, ueritas et uita ,« hoc de Patre et Spiritu sancto intelligendum est, quia qualis est Pater, talis est Filius, talis est et Spiritus sanctus. Quod autem ait: »Ille testimonium perhibebit de me,« manifestum est, quia Spiritus sanctus Filio testimonium perhibuit quod Deus esset, quando die sancto Pentecostes, ab eo missus, sicut fuerat promissus, scientiam omnium linguarum apostolis tribuit . Nec solum tunc, uerumetiam antequam pateretur, testimonium ei perhibuit quando in Iordane a Ioanne baptizatus in specie columbe super eum apparuit, et audita est  uox dicentis: »Hic est Filius meus dilectus, in quo mihi complacui .« Unde et Ioannes ait: »Et ego uidi, et testimonium perhibui quia hic est Filius Dei .« Siue, certe Spiritus sanctus Filio testimonium perhibuit, quando apostolos ad testimonium perhibendum fortes reddidit. Unde et subditur:

»Et uos testimonium perhibebitis, quia ab initio mecum estis.« Non dicit ab initio seculi, neque ab initio natiuitatis, sed ab initio sue predicationis. Nam in initio sue predicationis Dominus discipulos elegit, sicut idem Ioannes alibi ait: »Hoc fecit initium signorum suorum iehsu in Cana Galilee, et crediderunt in eum discipuli eius .« Tanto enim uerius eius testimonium post ipsius gloriosissimam  ascensionem perhibere potuerunt, quanto manifestius illius opera et uirtutes ab initio sue predicationis conspexerunt. Unde et dixerunt: »Nos testes sumus horum omnium que fecit in regione Iudeorum et Ierusalem, quem occiderunt suspendentes in ligno. Hunc Deus suscitauit tertia die, et dedit manifestum fieri, non omni populo, sed testibus preordinatis a Deo, nobis qui manducauimus et bibimus cum illo, postquam resurrexit a mortuis. Et precepit nobis predicare populo, et testificari quia ipse est, qui constitutus est a Deo iudex uiuorum et mortuorum. Huic omnes prophete testimonium perhibent, remissionem peccatorum accipere per nomen eius omnes qui credunt in eum .« Sed quia per eamdem predicationem persecutio nascitura  erat, recte subiungitur:

»Hec locutus sum uobis, ut non scandalizemini.« Si enim, ut ait Apostolus, omnes qui uolunt in Christo pie uiuere, persecutionem patiuntur ,« tanto duriores persecutiones apostoli pro ueritate sustinuerunt, quanto priores in Domini predicatione apparuerunt. Consolatur autem pius magister mentes discipulorum, ut eo minus rabiem persequentium timerent, quo hec sibi a pio magistro predicta colerent. Unde cum eis alibi persecutiones uenturas pro predicatione prediceret, semetipsum in exemplo tolerantie proposuit, dicens; »Si me persecuti sunt, et uos persequentur; si sermonem meum seruauerunt, et uestrum seruabunt .« Et item: »Nolite timere eos qui occidunt corpus,  animam autem non possunt occidere; sed potius eum timete qui potest et animam et corpus perdere in gehennam .« Et alibi: »Si de mundo essetis, mundus quod suum erat diligeret. Quia uero non estis de mundo, sed ego elegi uos de mundo, ideo odit uos mundus .« Scandalizari autem est aliquem in persecutione a fide deficere uel a predicatione cessare. Ut autem fortiores eos redderet, non solum persecutiones eis predixit, sed etiam eiusdem genus persecutionis ostendit, cum adiunxit:

»Absque synagogis facient uos.« enim Grece, Latine conuentus siue congregatio dicitur. Neque enim parua tunc temporis uituperatio erat a  Synagoga eiici, sed sicut nunc turpe est pro suis sceleribus aliquem extra Ecclesiam repelli, sic erat tunc uituperabile extraneum quemquam a Synagoga fieri. Quod autem a Synagoga frequenter eiecti sunt, liber Actuum apostolorum pleniter declarat, in quo legitur: »Quia statuentes eos in concilio, denuntiauerunt eis, ne cuiquam homini loquerentur, neque docerent in nomine Iesu, quando illi ibant gaudentes a conspectu concilii, quoniam digni habiti sunt pro nomine Iesu contumeliam pati .« Sed quia plures Iudeorum zelo carnalis legis defendende persecutiones apostolis commouerunt, recte subditur: »Sed uenit hora ut omnis qui interficit uos arbitretur obsequium se prestare Deo.« Hora in hoc loco tempus persecutionis intelligi potest,  quo apostoli a pessimis erant persecutiones passuri. Magnum quippe obsequium se prestare Deo arbitrabantur, cum predicatores Euangelii quasi destructores legis persequebantur. De quibus ait Apostolus: »Confiteor, zelum Dei habent, sed non secundum scientiam .« Frustra autem defendunt legem per seruum datam, qui amittunt gratiam per Filium factam. Quia sicut scriptum est: »Lex per Moysen data est, gratia et ueritas per Iesum Christum facta est .« Unde et subinfertur:

»Et hec facient uobis, quia non nouerunt Patrem neque me.« In hoc se Iudei Patrem non cognoscere ostendunt, cum predicatores Filii tanto odio persequuntur, sic idem Filius alibi discipulis dicit:  »Qui uos recipit, me recipit. Et qui uos spernit, me spernit .«

»Sed hec locutus sum uobis, ut cum uenerit hora, eorum reminiscamini, quia ego dixi uobis.« Predicit pius magister persecutiones discipulis uenturas, ut tanto facilius eas uenientes tolerarent, quanto ab illo predictas recolerent. Minus enim iacula feriunt que preuideri possunt, repentini uero et subitanei casus etiam fortissimos milites in bello conturbare solent. Et ideo non solum hic quod futurum erat predicere uoluit, sed etiam plurimis in locis, ut tanto leuius tribulationes et angustias sufferrent, quanto per prescientie clypeum muniti essent. Cum enim mitteret eos ad predicandum, dicens: »Ecce ego mitto uos sicut oues in medio luporum,«  quid pro eadem predicatione passuri essent, continuo manifestare curauit, subiiciens: »Cauete ab hominibus; tradent enim uos in conciliis, et in synagogis suis flagellabunt uos, et ante reges et presides ducemini, propter me, in testimonium illis et gentibus .« Et item: »Beati eritis cum uos oderint homines, et cum separauerint uos et exprobrauerint et eiecerint nomen uestrum tanquam malum, propter filium hominis. Gaudete in illa die et exsultate, ecce enim merces uestra copiosa est in celis .«



HOMILIA XCIX. IN uIGILIIS PENTECOSTES.


 »In illo tempore dixit iehsu discipulis suis: Si diligitis me, mandata mea seruate.« Et reliqua. Quid est quod dicit, quod diligentibus Deum et seruantibus mandata eius, spiritus paracletus daretur, dum Deus non diligitur, et mandata eius seruari non possunt, nisi per Spiritum sanctum? Quid aliud, nisi ut qui per Spiritum sanctum diligit Deum, meretur diligendo ut plus habeat, et plus habendo plus diligat? Paracletus quippe consolator interpretatur. Et Spiritus sanctus recte paracletus uocatur, quia corda fidelium, ne inter huius seculi aduersa deficiant, celestis uite desideriis subleuat ac reficit.

 »Et ego rogabo Patrem, et alium paracletum dabit uobis.« Ostendit in hoc et seipsum esse paracletum. Habebant enim et prius paracletum, ipsum uidelicet Dominum secum in carne commorantem, et cum miraculorum dulcedine et opere predicationis, ne propter infidelium persecutionem scandalizari possent, erigi et confortari solebant. Rogabo dixit, per humanitatem, qui cuncta dat cum Patre per diuinitatem. »Ut maneat uobiscum in eternum.« In eternum namque manet cum sanctis, quos et in hoc uita semper inuisibiliter intus illustrat, et in futuro ad contemplandam perpetuo speciem maiestatis introducit. »Spiritum ueritatis, quem mundus non potest accipere, quia non uidet eum, nec scit eum.« Mundum autem appellat homines mundi huius amori  datos. Mundus ergo eum accipere non potest, id est, mundiales homines, quia non habent inuisibiles caritatis oculos, quibus solummodo Spiritus sanctus uideri potest, et sciri, et sciendo intelligi.

»uos autem cognoscetis eum, quia apud uos manebit, et in uobis erit.« Erit, ut maneat in eternum. Dominum namque saluatorem et infideles ante passionem in carne uiderunt, sed quia Filius Dei esset, quia paracletus a Deo missus in mundum, nonnisi fideles scire potuerunt. Spiritum autem sanctum neque oculis uidere infideles, neque animo uolebant cognoscere, quia non indutus humanitate discipulis apparuit, sed ita ad eos uenire, ita apud eos maluit manere, ut in ipsis eorum cordibus gratissimam sibi sedem consecraret. Hoc est enim quod ait: »uos  autem cognoscetis eum, quia apud uos manebit, et in uobis erit« Qui autem inuisibiliter in hac uita manet cum electis, uisibiliter utique eis gratiam sue cogitationis exhibet.

»Non relinquam uos orphanos, ueniam ad uos.« uidebatur infidelibus quia moriens in cruce Dominus, discipulos relinqueret orphanos; sed non reliquit orphanos, quibus et prebuit seipsum uiuum post passionem suam in multis argumentis per dies quadraginta, et post dies decem assumptionis sue Spiritus sancti illis de celo carismata donauit, ut ipsum Christum ad eos uenisse nullus ambigit, qui inseparabilem sancte Trinitatis naturam, ueritatem et operationem esse cognoscit.

 »Adhuc modicum, et mundus me iam non uidet.« Modicum erat usque ad tempus explete passionis, ex quo illum reprobi uidere non ualebant. Soli etenim iusti, qui morte illius erant constristati, gaudium resurrectionis eius uidere meruerunt. »uos autem uidetis me, quia ego uiuo, et uos uiuetis.« Quid est quod ego uiuo, et uos uiuetis? Cur de presenti se dixit uiuere, illos autem de futuro esse uicturos, nisi etiam uitam carnis, utique resurgentis, qualis in ipso precedebat, et illis est pollicitus secuturam? Et quia ipsius mox futura fuerat resurrectio, presentis posuit temporis uerbum, propter significandam celeritatem: illorum autem, quod in seculi differtur finem, non ait uiuitis, sed uiuetis. Duas enim resurrectiones, suam scilicet mox futuram, et nostram in fine seculi secuturam, duobus uerbis presentis  temporis et futuri, eleganter breuiterque promisit.

»In illo die uos cognoscetis quia ego sum in Patre meo, et uos in me, et ego in uobis.« In quo die, nisi de quo ait: »Et uos uiuetis?« Nouerant apostoli tunc esse Christum in Patre per unitatem indiuidue diuinitatis: nouerant se esse in Christo, per susceptionem fidei et sacramentorum eius, qui nouerant ueraciter uiuere tunc et esse Christum in Patre, in se esse Christum per dilectionem et obseruantiam mandatorum eius: nouerat et hoc sancta Dei Ecclesia, sed longe melius et plenius in illa die, de qua dixit: Et uos uiuetis, in qua ueraciter uiuere incipiens, hoc est, in die resurrectionis, quando perfectius  cuncta que scienda sunt scient, quando ipsum scientie fontem uicinius sine fine conspicient. Et quia omnibus huius promissionem beatitudinis promitteret, non solummodo apostolis, mox subiungit:

»Qui habet mandata mea et seruat ea, ille est qui diligit me. Qui autem diligit me, diligetur a Patre meo, et ego diligam eum, et manifestabo ei meipsum.« Ubi omni intentione considerandum est quia Christum uere diligere est non solum ipsam dilectionem confiteri, sed mandata Christi, que discendo habemus, operando seruare. »Qui habet, inquit, mea mandata et seruat ea, ille est qui diligit me.« Qui habet in memoria et seruat in uita, qui habet in sermonibus et seruat in moribus, qui habet  audiendo et seruat faciendo; aut qui habet faciendo et seruat ea perseuerando, ipse est, inquit, qui diligit me. Notandum quia cum presentis temporis uerbo diceret: »qui autem diligit me,« adiicit de futuro: »diligetur a Patre meo, et ego diligam eum, et manifestabo ei meipsum.« Diligit namque etiam nunc dilectores suos cum Patre Filius, sed nunc diligit ad hoc ut recte uiuant ex fide, que per dilectionem operatur: tunc ad hoc diliget ut perueniant ad uisionem ueritatis, quam per fidem gestauerant. Non autem frustra addidit: »et manifestabo ei meipsum.« Si uero secundum humanitatem se cunctis in iudicio manifestabit, solis uero iustis et sanctis diuinitatis gloriam, in qua equalis  est Patri et Spiritui sancto, ad eternam beatitudinem manifestaturus erit.



HOMILIA C. IN DIE SANCTO PENTECOSTES.

 »In illo tempore dixit iehsu discipulis suis: Si quis diligit me, sermonem meum seruabit.« Et reliqua. Promissurus Dominus Spiritum sanctum discipulis, quales se exhibere debeant, qui eius habitaculum fieri desiderant, in exordio huius lectionis manifestat, cum dicit: »Si quis diligit me, sermonem meum seruabit.« In quibus uerbis ostendit quia probatio uere dilectionis exhibitio est boni operis. Si enim qui non diligit Dominum, mandata eius non custodit, sine causa eum  se diligere confitetur uerbis, qui eius precepta non seruat operibus, Ioanne apostolo teste qui ait: »Si quis dixerit quoniam diligo Deum, et fratrem suum oderit, mendax est .« Et sicut de falsis fidei professoribus Apostolus ait: »Confitentur se nosse Deum, factis autem negant .« Tales Dominus in Euangelio reprobat, cum dicit: »Quid autem uocatis me, Domine, Domine, et non facitis que dico ?« Et Propheta: »Populus hic labiis me honorat, cor autem eorum longe est a me .« Sicut enim iustus ex fide uiuit, sic fides sine operibus mortua est, Domino dicente: »Non omnis qui dicit mihi, Domine, Domine, intrabit in regnum celorum ,« etc. Unde Ioannes in Apocalypsi cum  dixisset : »Beatus qui legit et qui audit uerba prophetie libri huius,« continuo subiunxit: »Et seruat ea que in ea scripta sunt.« Amor etenim Dei otiosus esse non potest, quando ut Dominus ait: »Ex abundantia cordis os loquitur .« Aut enim magna operatur, si uerus amor est: aut si operari renuit, haud amor dicendus est. Sicut enim imperator in hoc intelligit quod sui milites eum diligunt, cum prouincie leges eius obseruant: sic affectum nostre dilectionis erga Deum ostendimus, cum precepta eius seruamus. Unde huic lectioni paulo superius premisit, dicens: »Qui habet mandata mea, et seruat ea, ille est qui diligit me.« Et iterum: »Si diligitis me, mandata mea seruate.« In dilectione uero Dei non tantum  lingua, sed et manus est intuenda, sicut alibi Dominus discipulis ait: »Scitis hec: beati eritis si feceritis ea .« Custodienda ergo sunt precepta Dei, quia in custodiendis preparata est retributio multa nimis. De qua retributione protinus subinfertur: »Et Pater meus diliget eum.« Quid enim dilectori suo Filius amplius promittere potest, quam ut a Patre diligatur? Qui ergo diligit Filium diligitur et a Patre, quia idem Filius unum est cum Patre, sicut ipse alibi dilectoribus suis dicit: »Ipse enim Pater amat uos, quia uos me amastis, et credidistis quia a Deo exiui .« Notandum autem quod ait: »et ad eum ueniemus.« Nisi Deus trinitas esset, nequaquam pluraliter diceret. »Et ad  eum ueniemus.« Ubicunque enim uenit Pater, uenit Filius, uenit Spiritus sanctus. Et ubicunque manet Pater, manet Filius, manet et Spiritus sanctus. Quia sicut ait Apostolus: »Charitas Dei diffusa est in cordibus nostris per Spiritum sanctum, qui datus est nobis .« Et item: »Habitare Christum per fidem in cordibus nostris .« Sed leto corde accipiendum est quod infertur: »Et mansionem apud eum faciemus.« Ad quorumdam uero corde Deus uenit, sed mansionem non facit, quia eos per compunctionis gratiam uisitat: sed cum hora compunctionis transierit, et ad iniquitatem redeunt, Deum a corde suo repellunt, de quibus Dominus alibi dicit: »Quia ad tempus credunt, et in tempore tentationis recedunt .« At uero  ad electorum cor non solum uenit, sed et mansionem facit: quia eorum mentes sic fixe sunt in amore Diuinitatis, ut ab eius dilectione tempore tentationis non recedant, sed ita Domino coherent, ut siue in prosperis, siue in aduersis, semper ipsum benedicere studeant, dicentes cum Psalmista: »Benedicam Dominum in omni tempore .« Considerandum ergo summopere est quanto studio mansionem sue mentis preparare debet, qui tantum ac talem hospitem suscipere desiderat. Si enim rex aut prepotens amicus ad domum tuam uenturus esset, cum omni studio eam preparares, superflua abiiciendo, necessaria adhibendo, non solum que ad utilitatem, sed etiam que ad ornatum pertinent inuestigando. Ita Dominum Deum tuum in habitaculo  cordis tui suscepturus, emunda conscientiam tuam ab operibus mortuis, et a cogitationibus superfluis et immundis: quia mundus habitator mundam querit domum, ad quam non solum uenire, sed in qua manere dignetur ille qui ait: »Ecce sto ad ostium, et pulso: si quis aperuerit mihi, intrabo ad illum, et cenabo cum illo, et ille mecum .« Igitur domum mentis nostre ab squaloribus omnium uitiorum mundare debemus, et diuersis floribus uirtutum adornare, ut humilitate fulgeat, castitate rutilet, caritate resplendeat, ut in corda nostra ueniens Spiritus sanctus, mansionem faciat. Sed his et de electis explicitis, qui Deum non solum uerbis, sed etiam operibus diligunt, protinus de reprobis dicitur:

 »Qui non diligit me, sermones meos non seruat.« Sicut enim qui precepta Dei obseruat, etiam tacente lingua se eum diligere comprobat: sic qui sermonem eius non custodit eum se non diligere demonstrat. »Et sermonem quem audistis non est meus, sed eius, qui misit me, Patris.« Cum superius sermones pluraliter posuit, doctrinam sancti Euangelii intelligere uoluit. Cum autem singulariter adiunxit: »Et sermonem quem audistis,« seipsum intelligere uoluit, qui est uerbum et sapientia Dei, de quo Ioannes alibi ait: »In principio erat uerbum ,« etc. Recte ergo dicit: »Et sermonem quem audistis non est meus, sed eius, qui misit me, Patris,« quia Filius non a seipso uenit, sed a Patre, sicut ipse dicit:  »Ego a meipso non ueni, sed Pater meus misit me .« Et sicut Filius non est a seipso, sic doctrinam suam non dicit suam esse, sicut ipse ait: »Mea doctrina non est mea, sed eius, qui misit me, Patris .« Et iterum: »Pater in me manet, et ego in eo .« Et alibi: »Ego a meipso nichil facio .« Qui enim de nullo fit, de nullo procedit, solus est Pater. Filius autem de Patre natus, Spiritus sanctus a Patre et Filio procedere creditur.

»Hec locutus sum uobis, apud uos manens.« Nunquid non erat mansurus cum discipulis, quibus alibi promisit, dicens: »Ecce ego uobiscum sum omnibus diebus usque ad consummationem seculi? .« Erat utique, sed ait: »Hec locutus  sum uobis, apud uos manens,« de presentia corporali dicit, per quam post modicum ab eis recessurus erat. Cui simile est quod alibi ait: »Hec sunt uerba que locutus sum ad uos, cum adhuc essem uobiscum .« Qui ergo in articulo passionis hec loquebatur, mansurus cum eis semper per diuinitatem, recessurus loquitur per humanitatem. Sed quod minus de diuinitate intelligere poterant, per Spiritus sancti aduentum se docturum promittit, cum subiungit:

»Paracletus autem Spiritus sanctus, quem mittet Pater in nomine meo, ille uos docebit omnia.« Cui simile est quod alibi dicit: »Adhuc multa habeo uobis dicere, sed non potestis portare modo. Cum autem uenerit ille Spiritus ueritatis, docebit uos  omnem ueritatem .« Quia ad intelligenda spiritalia mentes nostras promouebit, patet profecto, nec laboriosa expositione indiget, quare eumdem spiritum paracletum nominet, Greca locutione, Latine consolator siue aduocatus dicitur. Bene consolator dicitur, quia mentes fidelium, ne inter aduersa huius seculi deficiant, spe celestium consolatur premiorum. Bene aduocatus, quia pro errore delinquentium apud Patrem interuenit, Apostolo teste, qui ait: »Nam quid oremus sicut oportet, nescimus ,« etc. Et pulchre eumdem Spiritum in nomine suo a Patre mitti perhibet, quia unus nature, eiusdemque est cum Patre potentie, sicut ipse alibi ait: »Cum uenerit paracletus, quem ego mittam uobis a Patre Spiritum ueritatis, qui a  Patre procedit, ille testimonium perhibebit de me .« Quod autem ait: »Ille uos docebit omnia,« subaudiendum est, que necessaria sunt, siue ad intelligendum, siue ad docendum. Et recte Spiritus sanctus omnia docere dicitur, quia in uacuum laborat sermo doctoris exterius, nisi interius sit Spiritus sanctus, qui illustret cor auditoris. Ceterum nemo tantum perfectus esse potest in presenti uita, ut omnia de Deo scire possit, maxime cum Apostolus, qui usque ad tertium celum raptus fuisse perhibetur, dicat: »Ex parte cognoscimus, et ex parte prophetamus .« Quod uero subiungit: »Et suggeret uobis omnia quecunque dixero uobis.« Spiritus sanctus suggerere dicitur, eo  quod nos suggerentes, id est supplicantes, faciat. Queritur autem quomodo suggerat, cum suggerere minoris sit, et Spiritus sanctus equalis Patri esse credatur? Ad quod dicendum quia usus iste locutionis in Scripturis sacris frequenter inuenitur, ut hoc Deus agere dicatur, quod ut nos agamus ille perficiat; et orare, ut nos orantes efficiat. Sicut enim Spiritui sancto gemere est, eo quod nos ad gemendum incitet, sic suggerere dicitur, eo quod nos ad suggerendum instruat, id est ea que desunt nobis in uirtutibus supplicando postulare faciat. Et quia suggerere aliquando subministrare est, Patri et Filio Spiritus sanctus ceternus et consubstantialis suggerere dicitur, eo quod nobis diuinam scientiam occulta inspiratione ministret, non de deorsum, sed de sursum.  Unde per Apostolum dicitur: »Charitas Dei diffusa est in cordibus uestris per Spiritum sanctum, qui datus est uobis .« Postquam Dominus Spiritum paracletum se discipulis promisit daturum, protinus pacem commendauit, dicens:

»Pacem relinquo uobis, pacem meam do uobis.« Ostendens quia illi eius Spiritum accipere merentur et templum Spiritus sancti fieri, qui pacem inuiolatam et concordiam cum fratribus seruant, iuxta illud propheticum: »Super quem requiescet Spiritus meus, nisi super humilem et quietum et trementem sermones meos .« Unde Ioannes in sua Apocalypsi  dicit: »Inhabitabo in illis et inambulabo .« Pax autem uera est, que nullo furore accenditur, nulla persecutione perturbatur, sed inter aduersa  huius seculi inconcussus stat animus Christianus: quoniam sicut per Prophetam dicitur. »Pax multa diligentibus legem tuam, et non est illis scandalum .« Hanc pacem quasi speciale munus Dominus discipulis commendabat, quando dicebat: »Habete sal in uobis, et pacem habete inter uos .« Et item: »Beati pacifici, quoniam filii Dei uocabuntur .« Quam se nouerat habere qui dicebat: »Cum his qui oderunt pacem, eram pacificus .« Cuius uirtutem et dignitatem quidam sapiens breuiter comprehendit, dicens:

Pax animam nutrit, retinet concordia pacem.
Pax reprimit lites concordes nectit et item.
 Lis pacem metuit, refugit discordia pacem.
Odia pax pellit, castum pax nutrit amorem.

Huius uirtutis suauitatem nec nunc impii possidere possunt, cum inter se concordare uidentur, sicut Scriptura dicit: »Non est pax impiis ,« dicit Dominus Deus. Pulchre ergo ait: »Pacem relinquo uobis, pacem meam do uobis.« Ac si diceret: Do presentibus, relinquo futuris. Siue inchoantibus relinquo, perseuerantibus do. Et quia perfectior erit pax in futuro quam in presenti, bene cum additamento dixit: »Pacem meam do uobis.« Ibi enim non solum exterius, sed nec interius conflictum cum uitiis habebimus, ubi summa est pax de uisione conditoris.

»Non quomodo mundus dat, ego do uobis.« Multum  distat inter pacem mundi et pacem Dei. Dat autem mundus suis amatoribus pacem, quando concordant adulteri cum adulteris, ebriosi cum ebriosis, rapaces cum rapacibus, homicide cum homicidis. Sed hec pax ad perpetuam discordiam ducit, et in presenti frequenter iurgiis immutatur, et aliquando morte interueniente finitur. Pax autem quam Dominus dat, et in presenti amore fraternitatis tranquillum reddit animum Christianum, et in futuro ad societatem perpetue pacis perducit. Igitur in pace Dei non propter amorem terrenum, sed propter pacem caritatis inuicem amorem habent, ut qui unum patrem habent in celis, sint in una compage, caritatis coniuncti in terris, sicut de primitiua Ecclesia dicitur: »Multitudinis credentium erat cor unum et  anima una .« Horum ergo pax nec iurgiis immutatur, nec discordiis rumpitur, nec morte interueniente finitur, sed potius confirmatur: ut quibus unum est desiderium in terris, sit unum premium in celis, et quia discipulis Dominus pacem commendauerat, sciens eis tribulationes et angustias esse uenturas, ne inter pressuras seculi pacem amitterent, uerbum exhortationis posuit, dicens: »Non turbetur cor uestrum, neque formidet. Audistis quia ego dixi uobis: uado et uenio ad uos.« Unde cum alibi eos ad passionem hortaretur, ait: »Nolite timere eos qui occidunt corpus, animam autem non possunt occidere .« Et item: »Nolite timere, pusillus grex, quia complacuit patri uestro dare uobis regnum ,« sciebat enim quia quo amplius  pro eius nomine tribulationes et angustias sustinerent, eo magis gloria eorum cresceret. Quia sicut: »uasa figuli probat fornax, ita homines iustos tentatio tribulationis .« In multis locis Euangelii legimus, quod cum Dominus se a discipulis corporaliter recessurum diceret, non sine graui dolore audire poterant. Unde cum alibi dixisset: »uado ad eum qui me misit ,« continuo adiunxit: »Sed quia hec locutus sum uobis, tristitia impleuit cor uestrum .« Inde turbari et formidari poterant, quod quem totis uisceribus diligebant a se recessurum audiebant. Sed hunc eorum dolorem benigne pius magister consolatur, cum dicit: »Non turbetur cor uestrum neque formidet« pro eo quod dixi: »uado et uenio ad uos.« Si enim contristatur  quis quia ego uado, letificari debet quia uenio, iuxta illud quod alibi dicit: »Non turbetur cor uestrum: Creditis in Deum, et in me credite .« Quia »si abiero et preparauero uobis locum, iterum ueniam et accipiam uos ad meipsum, ut ubi sum ego, et uos sitis .« Et alibi: »Non relinquam uos orphanos, ueniam ad uos .« Unde et subditur:

»Si diligeretis me, gauderetis utique, quia ad Patrem uado, quia Pater maior me est.« Nunquid non diligebant apostoli Dominum, pro quo etiam mori parati erant, dicentes: »Eamus et nos, et moriamur cum illo ?« Quid est ergo quod ait: »Si diligeretis me, gauderetis utique?« Ad quod dicendum quia non negat se a discipulis diligi  sed eorum fragilitati condescendens, illorum mentes humanas ad amorem diuinum preparat. Nimirum aliud erat quod in eo principaliter diligebant, et aliud quod minus perfecte. Diligebant enim in eo formam humanitatis principaliter, quam uidebant, sed minus perfecte formam diuinitatis, quam non uidebant. Ac si diceret Dominus: Si in me formam diuinitatis principaliter que amanda est, diligeretis, »gauderetis utique quia uado ad Patrem, quia Pater maior me est.« Quam sententiam male Arius interpretatur, qui ausus est dicere Filium Dei in diuinitate minorem esse Patre, non intelligens, infelix, quia in uno mediatore Dei et hominum, altera est natura diuinitatis, et altera humanitatis. In natura quoque diuinitatis non a Deo factus, sed ex Deo creditur  natus, Deus de Deo, lumen de lumine, ceternus et consubstantialis Patri, sicut ipse dicit: »Ego et Pater unum sumus .« In natura humanitatis, qua minoratus est paulo minus ab angelis, minor esse creditur Patre, per quam loquitur: »Quia uado ad Patrem, quia Pater maior me est.«

»Et nunc dixi uobis priusquam fiat, ut cum factum fuerit credatis.« Non solum ad hoc ea que uentura sibi erant Dominus predicere uoluit, ut se Deum ostenderet, qui uentura nosse posset, sed ut hoc indicio animos discipulorum ad credendum prouocaret, scilicet ut tanto firmius ea crederent, quanto non aliter, quam ab eo predicta nouerant, impleri cernerent, sicut alibi ait: »Hec locutus sum uobis, ut cum uenerit hora, eorum reminiscamini, quia ego  dixi uobis .« Unde Lazarum resuscitaturus, cum eum mortuum predixisset, ait: »Gaudeo propter uos, ut credatis quia non eram ibi .« Quod autem subiunxit:

»Iam non multa loquar uobiscum,« de corporali locutione dicit. Nam in articulo passionis discipulis hec loquens, pauca corporaliter erat eis locuturus. Spiritaliter autem quotidie loquitur, quoties sanctum Euangelium legitur, uel auctoritas sancte Scripture ad memoriam reuocatur: »uenit enim princeps mundi huius, et in me non habet quidquam.« Si principem mundi hoc loco Pilatum accipimus, manifestum est quia in eo non inuenit quidquam, sicut ipse summis principibus sacerdotum respondit: »Quid enim mali fecit iste ?« Ego »nullam  causam inuenio in homine isto ex his in quibus eum accusatis; sed neque Herodes, nam remisi illum ad uos, et nichil dignum morte actum est ei .« Sed nos melius principem mundi diabolum intelligimus, qui quondam principatum et tyrannidem in eorum mentibus sibi uindicat, qui potius mundum quam Deum diligunt. Contra hunc principem miles castrorum Dei certamen inierat, qui dicebat: »Non est nobis colluctatio aduersus carnem et sanguinem .« Et item: »Ego autem non pugno quasi acrem uerberans, sed castigo corpus meum et in seruitutem redigo, ne forte cum aliis predicauerim, ipse reprobus efficiar .« Iste ergo princeps mundi ad Dominum uenit, quando eum quasi  hominem mori conspiciens, eius animam sicut ceteras, quas per originale peccatum tenebat, se rapere posse estimauit. Sed in eo non reperit quidquam, quia, sicut ait Petrus Apostolus: »Peccatum non fecit, nec inuentus est dolus in ore eius .« Inde ergo potestatem, quam in ceteris retinebat, amisit, quo gladium sue percussionis contra eum in quo nichil inuenit, exacuit, quia sicut ait Apostolus: »Si cognouissent, nunquam Dominum glorie crucifixissent .« De quo alibi a Domino dicitur: »Nunc hora est ut princeps mundi eiiciatur foras .« Et item: »uidebam satanam sicut fulgur cadentem de celo .« Unde et sequitur:

»Sed ut cognoscat mundus quia diligo Patrem,  et sicut mandatum dedit mihi Pater, sic facio: surgite, eamus hinc.« In quibus uerbis ostendit, non necessitate, sed uoluntate se esse passum. Non enim cuiuscunque peccati uinculo constrictus erat, ut necessitate pateretur, sed sola dilectione pro nobis spontanee passionem sustinuit, ut et Patris obedientiam impleret, et nos a mortis interitu liberaret. Quod ergo ait: »Sed ut cognoscat mundus quia diligo Patrem,« tale est ac si diceret: In hoc ostendo me Patrem diligere, quia pro eius nomine tribulationes et angustias sustinere non differo. Siue certe in hoc me ostendo Patrem diligere, qui cum possim mortem uitare, pro eius amore mortem subire non differo, quoniam non ueni uoluntatem meam facere. Imitemur et nos pro modulo nostro caput nostrum,  ut qui sine peccato esse non possumus, pro iustitia persecutiones pati non timeamus, quia, sicut ait Petrus apostolus: »Christus passus est pro nobis, uobis relinquens exemplum, ut sequamini uestigia eius, qui peccatum non fecit, nec inuentus est dolus in ore eius ;« et impleatur in nobis quod Dominus ait in Euangelio: »Beati qui persecutionem patiuntur propter iustitiam .« Hinc et apostolus Petrus nos admonet alibi, dicens: »Nemo uestrum patiatur quasi homicida, aut fur, aut adulter. Si autem ut Christianus, non erubescat, sed glorificet Deum in isto nomine .«



HOMILIA CI. FERIA SECUNDA PENTECOSTES.

  »In illo tempore dixit iehsu discipulis suis: Sic Deus dilexit mundum, ut Filium suum unigenitum daret, ut omnis qui credit in ipso non pereat, sed habeat uitam.« Et reliqua. Unde notandum quod eadem de Filio Dei unigenito replicat, que de filio hominis in cruce exaltato promiserat, dicens: »Ut omnis qui credit in ipso, non pereat, sed habeat uitam eternam.« Quia profecto idem redemptor et conditor noster, Filius Dei ante secula existens, filius hominis factus est in fine seculorum, ut qui nos per diuinitatis sue potentiam creauerat, ad perstruendam uite beatitudinem perennis, ipse per fragilitatem humanitatis nostre nos restauraret, ad recipiendam quam pardidimus uitam. Sequitur:

 »Non enim misit Deus Filium suum in mundum ut iudicet mundum, sed ut saluetur mundus per ipsum.« Ergo quantum in medico est, sanare uenit egrotum, sed interimitur, qui precepta medici seruare non uult. uenit saluare mundum. Quare saluator dictus est mundi, nisi ut saluet mundum, non ut iudicet mundum? Saluari non uis ab ipso? ex teipso iudicaberis. Et quid dicam iudicaberis? uidete quid ait:

»Qui credit in eum non iudicatur. Qui autem non credit.« Quid dicturum sperabas, nisi iudicetur? »Iam, inquit, iudicatus est.« Nondum apparuit iudicium, sed iam factum est iudicium. Nouit Dominus qui sunt eius, nouit qui permaneant ad coronam, et qui permaneant ad flammam; nouit in area sua triticum suum, nouit et paleam, nouit et segetem, nouit  zizaniam. Iam diiudicatus est qui non credit. Quare iudicatus est? »Quia non credit in nomine unigeniti Filii Dei. Hoc est autem iudicium, quia lux uenit in mundum, et dilexerunt homines magis tenebras quam lucem. Erant enim eorum mala opera.« Fratres mei, quorum opera bona inuenit Dominus? Nullorum. Omnium enim opera mala inuenit. Quomodo ergo quidam fecerunt ueritatem, et uenerunt ad lucem? Hoc sequitur:

»Qui autem facit ueritatem uenit ad lucem, ut manifestentur opera eius, quia in Deo sunt facta.« Quomodo ergo quidam bonum opus fecerunt, ut uenirent ad lucem, id est ad Christum? Et quomodo quidam dilexerunt tenebras? Si enim omnes peccatores inuenit, et omnes a peccato sanat: et serpens  ille, in quo figurata est mors Domini, eos sanat qui morsi fuerant : et propter morsus serpentis erectus est serpens, id est, mors Domini propter mortales homines, quos inuenit iniustos, quomodo intelligitur: »Hoc est iudicium, quoniam lux uenit in mundum, et dilexerunt homines magis tenebras quam lucem. Erant enim eorum mala opera .« Quid est hoc? Quorum enim erant opera bona? Nonne uenisti ut iustifices impios? Sed »dilexerunt, inquit, magis tenebras quam lucem.« Ibi posuit uim, multi enim dilexerunt peccata sua, multi confessi sunt peccata sua: quia qui confitetur peccata sua et accusat peccata sua, iam cum Deo facit. Accusat Deus peccata tua, et tu cum accuses, coniungeris Deo. Quasi due res sunt, et homo et  peccator. Quod audis homo, Deus fecit: quod audis peccator, ipse homo fecit. Dele quod fecisti, ut Deus saluet quod fecit. Oportet ut oderis opus tuum in te, et ames in te opus Dei. Cum autem ceperit tibi displicere quod fecisti, inde incipiunt bona opera tua, quia accusas mala opera tua. Initium bonorum operum tuorum confessio est operum malorum. Facis ueritatem, et uenis ad lucem. Quid est facere ueritatem? Non te palpes, non tibi blandiaris, non tibi aduleris, non dicas: iustus sum, cum sis iniquus, et incipis facere ueritatem. uenis autem ad lucem, ut manifestentur opera tua, quia in Deo sunt facta. Quia et hoc ipsum quod tibi displicuit peccatum tuum, non tibi displiceret, nisi Deus tibi luceret, et  eius ueritas tibi ostenderet. Sed qui etiam admonitus diligit peccata sua, odit admonentem lucem, et fugit eam, ut non arguantur opera eius mala, que diligit. Qui autem facit ueritatem, accusat in se mala sua, non sibi parcit, non sibi ignoscit, ut Deus ignoscat, quia quod uult ut Deus ignoscat, ipse agnoscit, et uenit ad lucem: cui gratias agit, quod illi quod in se odisset ostenderit, et dicit Deo: »Domine, auerte faciem tuam a peccatis meis .« Et quia frustra dicit, nisi iterum dicat: »Quoniam facinus meum ego agnosco, et peccatum meum contra me est semper ,« sit ante te, quod non uis esse ante Deum. Si autem post te feceris peccatum tuum, retorquet tibi Deus illud ante oculos tuos: et tunc retorquet, quando iam penitentie fructus nullus  erit.



HOMILIA CII. FERIA TERTIA PENTECOSTES.

 »In illo tempore dixit iehsu discipulis suis: Amen, amen dico uobis, qui non intrat per ostium in ouile ouium, sed ascendit aliunde, ille fur est et latro.« Et reliqua. Propter Phariseorum qui se uidere iactabant, cum ceci erant, uenenatam et superbam et insanabilem arrogantiam Dominus iehsu ista contexuit, que in hac parabola teguntur, quam ipse illis non intelligentibus exponere dignatus est, in qua nos salubriter, si aduertamus, admonuit non gloriari in sapientia humana, non in morum dignitate, sed in humilitate fidei catholice,  que in Christum non desit. Multi enim sunt pagani, qui secundum quamdam uite huius consuetudinem dicuntur boni homines, innocentes et quasi obseruantes ea que in lege precepta sunt, deferentes honorem parentibus suis, non mechantes, non homicidium perpetrantes, non furtum facientes, non falsum aduersus quemquam testimonium perhibentes, non concupiscentes domum proximi sui, non desiderantes aut uxorem aut seruum aut ancillam proximi, et cetera talia que in lege mandata sunt, uelut obseruant Christiani, et Christiani non sunt, et plerumque se iactant, quomodo isti Pharisei, dicentes: »Nunquid et nos ceci sumus ?« Sed hec omnia inaniter faciunt, quia non intrant per ostium, sed aliunde tumidi fastu, quasi per seipsos ascendere querunt. Quapropter  Dominus similitudinem proposuit de grege suo, et de ostio quo ingrediatur ad ouile. Quid enim prodest uana iactantium de bene uiuendo inflatio, dum ad finem perpetualiter bene uiuendi uita eorum non perueniat? Ad hoc enim debet unicuique prodesse bene uiuere, ut detur illi semper bene uiuere. Nam si cui non datur semper bene uiuere, quid prodest ei bene uiuere ad tempus? Igitur nec bene uiuere dicendi sunt, qui finem uiuendi uel cecitate nesciunt, uel inflatione contemnunt. Non est autem cuiquam spes uera uel certa semper uiuendi, nisi agnoscat uitam que est Christus, et per ianuam intret in ouile. Sunt enim quidam homines qui in suis gloriantur moribus, et alios post se trahere querunt,  non de Christi preceptis instruentes suos sectatores, sed suis exemplis uiuere eos suadentes. De quibus alio loco ipsa ueritas ait: »Docentes doctrinas hominum, et mandata Dei contemnentes .« Hi per aliam partem ascendere querunt, rapere et occidere, non ut pastor saluare atque conseruare. De talibus hic dictum est: »Sed ascendit aliunde, ille fur est et latro.« Non solum uero tales inueniuntur doctores inter eos qui sine nomine Christi sunt, sicut multi philosophorum, qui suam sapientiam buccis crepantibus uentilabant, et uitam beatam suis sectatoribus promiserunt: uerum etiam plurimi qui Christiano nomine censebantur, et illuminatos a Christo se esse iactabant, fingentes sibi noua queque nomina de Christo, et fidei catholice contraria, sicut  innumerabiles heretici faciebant, estimantes se falso nomine per ianuam, que Christus est, intrare. Sabellius dicit: Qui Filius est, ipse est Pater; sed Filius non est Pater. Non intrat per ostium qui Filium dicit Patrem. Arius dicit: Aliud est Pater, aliud Filius. Recte diceret, si diceret, alius, non aliud. Quando enim dicit aliud, ei contradicit a quo audit: »Ego et Pater unum sumus .« Nec ipse ergo intrat per ostium. Predicat ergo Christum, qualem sibi fingit, non qualem ueritas habet. Photinus dicit: Christus homo est tantum, non Deus. Nec ipse ergo intrat per ostium, quia Christus et homo et Deus est. Huic enim noua heresis, que nostris temporibus orta est consentire uidetur, affirmando et predicando: Christus, sicut quilibet suorum,  nuncupatiuus Deus est, et non uerus. Quid opus est multa percurrere, et multa uana heresis dinumerare? Hoc tenete ouile Christi, Ecclesiam catholicam esse credite. Quicunque intrare uelit in ouile, per ostium intret, id est per Christum: et Christum uerum Deum, et uere Filium Dei predicet. Non solum Christum uerum predicet, sed Christi gloriam querat, non suam. Nam multi querendo gloriam suam, oues Christi sparserunt potius quam congregauerunt. Humilis est enim ianua Christus Dominus noster. Qui intrat per hanc ianuam, oportet ut humiliet se, ut sano capite possit intrare. Hi sunt qui ueri pastoris uocem audiunt. Hi sunt, quos proprias oues nominatim uerus pastor uocat, de his dictum est: »Gaudete et exsultate, quoniam nomina uestra  scripta sunt in celis ,« hinc enim eas »uocat nominatim .« Et quis alius emittit, nisi qui peccata dimittit, ut eum sequi duris liberati uinculis possint? Et quis eas precessit, quo eum sequantur, nisi qui »resurgens a mortuis, iam non moritus, et mors illi ultra non dominabitur ?« Has uero educit a fide ad speciem, et ante istos uadit, quia prior omnium ascendit in celum: et que sunt oues sue, illum sequuntur, quia sciunt uocem doctrine sue. Alienos uero doctores non sequuntur, sed fugiunt ab eis, quia non nouerunt uocem, id est doctrinam alienorum. Sed loquente Domino Iesu, non intellexerunt qui audierunt. »Incrassatum enim habuerunt cor, et grauiter audierunt .«  Nominat ostium, nominat ouile, nominat oues. commendat hec, sed nondum exponit. Legamus ergo quia uenturus est ad ea uerba, in quibus nos aliqua que dixit dignetur exponere, ex quorum expositione dabit nobis fortasse etiam illa, que non exposuit, intelligere. Pascit enim manifestis, exercet obscuris. Audiamus exponentem, quem audiuimus proponentem. Dicit ergo eis iehsu:

»Amen, amen dico uobis, quia ego sum ostium ouium.« Ecce ipsum ostium, quod clausum posuerat, aperuit. Ipse est ostium. Agnouimus, intremus, ut nos intrasse gaudeamus.

»Omnes quotquot uenerunt, fures sunt et latrones.« Quid est hoc, Domine, »omnes quotquot uenerunt?« Quid enim? tu non uenisti? Sed intellige,  omnes quotquot uenerunt, dixit, utique preter me. Recolamus ergo. Ante aduentum ipsius uenerunt prophete, nunquid fuerunt fures et latrones? Absit. Non preter illum uenerunt, quia cum illo uenerunt. uenturus precones mittebat, sed eorum corda quos miserat, possidebat. Cum illo ergo uenerunt, quia cum uerbo Dei uenerunt. »Ego sum, inquit, uia, ueritas et uita .« Si ipse est ueritas, cum illo uenerunt, quia ueraces fuerunt, et ueritatem predicauerunt. Quotquot autem preter illum uenerunt, »fures sunt et latrones.« Per seuenerunt, quia per eum missi non fuerunt, dicente Apostolo: »Quomodo predicabunt nisi mittantur?«  Et quia per se uenerunt, et non sunt ab eo missi, »fures sunt et latrones.« Nam ante  aduentum Christi falsi fuerunt in populo Dei prophete et falsi doctores, sicut post aduentum illius sub nomine Christiano quamplurimi falsi fuerunt doctores; nec doctores, sed seductores; non predicatores, sed predatores; latrocinia exercentes, non sane doctrine inherentes, de quibus dictum est: »Fures sunt et latrones,« id est, ad furandum et occidendum uenerunt. »Sed non audierunt eos oues,« ille que uere sunt oues, non sub pelle ouina lupinum cor abscondentes. Igitur qui ante aduentum Christi predicauerunt, eodem spiritu predicauerunt quo apostoli et sancti doctores, qui post aduentum Christi ueritatis uiam mundo ostenderunt. Quotquot autem illo tempore crediderunt uel Abrahe, uel Isaac, uel Iacob, uel Moysi, uel aliis patriarchis et  prophetis Christum prenuntiantibus, oues erant, et Christum audierunt: non alienam uocem, sed ipsius Christi audierunt. Nam iudex clamat in precone, dum preco iudicem annuntiat uenturum. Alii sunt ergo quos non audierunt oues, in quibus non erat uox Christi, errantes, falsa dicentes, inania garrientes, uana fingentes, miseros seducentes, sicut pseudoprophete, sicut Scribe et Pharisei temporibus ipsius Domini. Hi sunt qui uenerunt per se, et non sunt a iudice missi. His uero cum doctrinis suis procul expulsis, uideamus quo nos pastor bonus uocat. Dicit enim:

»Ego sum ostium ouium. Per me si quis introierit, saluabitur, et ingredictur et egredictur, et  pascua inueniet.« Et hoc euidenter ostendit, non solum pastorem, sed etiam oues intrare per ostium. Sed quid est, »Ingredietur et egredietur, et pascua inueniet?« Ingredi quippe in Ecclesiam Christi per ostium, ualde bonum est; exire autem de Ecclesia, sicut ait ipse Ioannes euangelista in epistola sua: »Ex nobis exierunt, sed non erant ex nobis ,« non est utique bonum. Talis ergo egressus non potest a bono pastore laudari, ut diceret: »Et ingredietur et egredietur, et pascua inueniet.« Est ergo aliquis non solum ingressus, uerum etiam egressus bonus per ostium bonum, quod est Christus. Sed quis est ille laudabilis et beatus egressus? Possum quidem dicere ingredi nos, quando interius aliquid cogitamus: egredi autem, quando exterius  operamur. Ex quo patet, sicut dicit Apostolus: »Per fidem habitat Christus in cordibus nostris ,« ingredi per Christum esse, secundum ipsam fidem etiam foris, id est, coram hominibus, operari. Unde et in psalmo dicitur: »Exiet homo ad opus suum .« Et ipse Dominus dicit: »Luceant opera uestra coram hominibus .« Sed plus me delectat quod ipsa ueritas tanquam pastor bonus, et ideo doctor bonus quodammodo nos admonuit, quemadmodum intelligere debeamus quod ait: »Ingredietur et egredietur, et pascua inueniet,« cum secutus adiunxit:

»Fur non uenit, nisi ut furetur et mactet et perdat. Ego ueni ut uitam habeant et abundantius habeant.« uidetur enim dixisse, ut uitam habeant  ingredientes, et abundantius habeant egredientes. Non autem potest quisquam per ostium, id est, per Christum egredi ad eternam uitam, que erit in specie, nisi per ipsum ostium, hoc est, per eumdem Christum in Ecclesiam eius, quod est ouile eius, intrauerit ad uitam temporalem, que est in fide. Ideo ait: »Ego ueni ut uitam habeant,« hoc est, fidem que per dilectionem operatur, per quam fidem in ouile ingrediuntur ut uiuant, »quia iustus ex fide uiuit .«---»Et abundantius habeant,« quia perseuerando usque in finem per illud ostium, id est per fidem Christi egrediuntur, quoniam uiri fideles moriuntur et abundantius habebunt uitam ueniendo quo pastor ille precessit, ubi nunquam deinde moriantur. Quamuis ergo et hic in ipso ouili non desint  pascua, quoniam ad utrumque possumus intelligere quod dictum est: »Et pascua inueniet,« id est, ad ingressum et ad egressum, tamen tunc uera pascua inuenient, ubi saturentur »qui esuriunt et sitiunt iustitiam :« qualia pascua inuenit, cui dictum est: »Hodie mecum eris in paradiso .«



HOMILIA CIII. FERIA QUARTA PENTECOSTES.

 »In diebus illis: Stans Petrus cum undecim, eleuauit uocem suam, et locutus est eis: uiri Iudei, et qui habitatis Ierusalem uniuersi, hoc uobis notum sit, et auribus percipite uerba  mea.« Et reliqua. Post aduentum Spiritus sancti in apostolos, quem adhuc presenti festiuitate celebramus, Iudei audientes apostolos plenos Spiritu sancto, omnium genera linguarum loquentes, stupebant ualde et admirabantur. Alii autem deridentes, dicebant, quia musto repleti sunt. Ignorantes tamen uera dicebant quia musto spiritalis gratie erant repleti. Iam enim »uinum nouum in utres nouos « uenerat, cum apostoli »non in uetustate littere, sed in nouitate spiritus ,« Dei magnalia resonarent. »Tunc stans Petrus cum undecim,« ut in presenti lectione audistis, »eleuauit uocem suam et dixit: uiri Iudei, et qui habitatis Ierusalem uniuersi, hoc uobis notum sit, et auribus percipite uerba mea. Non enim sicut uos existimatis,  hi ebrii sunt, cum sit hora diei tertia.« Spiritus sanctus gloriam indiuidue Trinitatis mundo predicaturus, tertia conuenienter hora descendit super apostolos, qui erant in oratione perseuerantes. Recte autem Spiritum sanctum orationis hora percipiunt, ut ostendatur legentibus, qui Spiritus sancti gratia non facile percipitur, nisi mens a carnalibus suspensa, ad superna semper meditanda eleuetur.

»Sed hoc est quod dictum est per prophetam: Effundam de spiritu meo super omnem carnem.« In uerbo effusionis ostendit muneris largitatem, et non ut olim prophetis et sacerdotibus tantum datus Spiritus sanctus, sed credentibus omnibus passim in utroque sexu conditionibus et personis eadem esset gratia concessa. »Et dabo prodigia in celo sursum,  et signa in terra deorsum.« Prodigia in celo, Domino nascente, nouum sidus apparuit, illo crucem ascendente, sol obscuratus est, sed et ipsum celum tenebris est obductum. Signa in terra, que Domino spiritum emittente contremuit, monumenta aperuit, saxa scidit, et multa que dormierant sanctorum corpora rediuiua protulit. »Sanguinem et ignem et uaporem fumi.« Sanguinem de latere suo emanantem dedit, quo totius mundi salus processit, et maledictio deleta, et tota terra est sanctificata. Ignem autem, id est, Spiritum sanctum dedit, qui exurit omnia uitia et peccata in homine. uaporem, id est, gratiam compunctionis et fletuum. Potest etiam in igne fidelium illuminatio; in uapore fumi Iudeorum, qui non crediderunt, cecitas intelligi.

 »Et erit: omnis qui inuocauerit nomen Domini, saluus erit.« Hoc est quod Petrus alibi ait : »Quia non est personarum acceptor Deus, sed in omni gente qui timet eum et operatur iustitiam, acceptus est illi.« Que cum ita sint, perspice, o homo, quantum ualeas, et perpende quid debeas, ut tandem uilis esse tibi desinas, ut uel per hoc erubescendis subiacere uitiis dedigneris, dum generositatem tuam de Creatoris ac Reparatoris dignitate imiteris. Habet causas quibus se ipse confundat. Cur dignis Dominus ficto corde subdatur, cui gloria promittitur eterna? Ac si gemino priuilegio diuine imaginis participatione uidebaris honoratus, efficeris etiam commercii nobilitate pretiosus. Unde ergo tam fortis esse possis  contra hostem tuum, interroga statum tuum, quam tibi Dominus ad debellandum in membris tuis mundi principem ac spiritales nequitias superandas, liberam contulerit facultatem. Ac sic impossibile non putes te transferri ut celestia obtineas, si erias deuiceris potestates. Non ergo te degenerem ac despectum faciat uita, quem uel factura probatur illustrem protulisse, uel gratia: sed cursum suum fideles Christi ad superna fiducialiter attollant. Nam qui se celesti pretio uident redemptos, ad celestia non dubitent preparatos, per Dominum nostrum Iesum Christum, cui est honor et gloria in secula seculorum. Amen.



HOMILIA CIu. FERIA QUARTA PENTECOSTES.


 »In illo tempore, dixit iehsu turbis Iudeorum: Nemo potest uenire ad me, nisi Pater qui misit me, traxerit eum.« Et reliqua. Quid est, nemo potest uenire ad me, nisi quia nemo potest credere in me, nisi Pater qui misit me, traxerit eum? Ille uenit, quem gratia Dei preuenit, cui cum Propheta dicamus: »Misericordia eius preueniet me .« Et iterum: »Misericordia eius subsequetur me .« Preueniet uelle, subsequetur perficere. Trahit autem Pater ad Filium eos qui propterea credunt in Filium, quia eum cogitant Patrem habere Deum. Deus enim Pater equalem sibi genuit Filium, et qui cogitat atque in fide sua  sentit et ruminat equalem esse Patri eum in quem credidit, ipsum trahit Pater ad Filium. Qui enim Christo dicit, non est Deus uerus, non trahit eum Pater, sed sua peruersa cogitatio trahit eum ueritati non consentire. Ille tractus est a Patre, qui ait: »Tu es Christus Filius Dei uiui ;« cui Dominus, inquit: »Beatus es, Simon Bariona, quia caro et sanguis non reuelauit tibi, sed Pater meus qui in celis est « Ipsa reuelatio, ipsa est attractio. Dum enim dixit: »Nemo potest uenire ad me, nisi Pater qui misit me, traxerit eum,« continuo subiunxit: »Et ego resuscitabo eum in nouissimo die.« Reddit quod sperat, uidebit quod adhuc non uidendo credidit, manducabit quod esuriit, satiabitur eo quod sitit. Ubi? In resurrectione  mortuorum, quia »Ego resuscitabo eum in nouissimo die.«

»Est scriptum in prophetis . Et erunt omnes docibiles Dei.« Quare hoc dixit, o Iudei? Pater uos non docuit quomodo potestis me cognoscere? Omnes regni illius homines docibiles Dei erunt, non ab hominibus audient. Et si ab hominibus audiunt, tamen quod intelligunt, intus datur, intus coruscat, intus reuelatur. Homines foris uerbum sonare possunt, sed in uanum laborant, nisi intus Deus docens aperit sensus. Ille est Deo docibilis, quem Deus intus ueritatis instruit agnitione et amore. »Omnis qui audiuit a Patre et didicit uenit ad me.« Quomodo trahit Pater docendo et delectat, non necessitatem  ponendo? Quia nemo necessitate credidit, sed uoluntate. Filius dicebat, Pater docebat. Homo qui uidebatur, loquebatur, sed Deus in corde audientis interius docebat. Ideo subiungit:

»Non quia Patrem uidit quisquam, nisi is qui est a Deo, hic uidet Patrem.« Ego sum a Patre, et ideo Patrem uideo. Quid est autem trahi a Patre nisi discere a Patre? Quid est discere a Patre, nisi audire Patrem, nisi audire uerbum Patris, id est me? Ne forte ergo cum dico uobis: »Omnis qui audiuit a Patre et didicit,« dicatis apud uos: Sed nunquam uidimus Patrem, quomodo autem discere potuimus a Patre? a meipso audite. »Non quia Patrem uidit quisquam, sed qui est a Deo, hic uidit Patrem.« Ego noui Patrem, ab illo sum: sed quomodo uerbum  ab illo cuius est uerbum, non quod sonat et transit, sed quod manet cum dicente, et trahit audientem.

»Amen, amen dico uobis: qui credit in me, habet uitam eternam.« Reuelare se uoluit Dominus quid esset. Nam compendio dicere potuit: Qui credit in me, habet me. Ipse enim Christus uerus Deus et uita eterna. Qui ergo credit in me uenit ad me: et qui uenit ad me habet me. Quid est autem habere me? Habere uitam eternam. Mortem assumpsit uita eterna, mori uoluit, sed de tuo, o homo, non de suo. Accipit a te, ut moreretur pro te. Assumpsit ergo uita mortem, ut uita occideret mortem. Nam qui credit, inquit, habet uitam eternam, non quod patet, sed quod latet. uita enim eterna  est uerbum quod in principio erat apud Deum, et Deus erat uerbum, et uita erat lux hominum . Mori uenit, sed tertia die resurrexit.

»Ego sum,« inquit, »panis uite.« Et unde superbiebant? »Patres uestri, inquit, manducauerunt manna in deserto, et mortui sunt.« Quare manducauerunt, et mortui sunt? Quia quod uidebant credebant: quod non uidebant non intelligebant. Ideo patres uestri, quia similes estis illorum, murmuratores patres murmuratorum filiorum. Manducauerunt Moyses et Aaron, et ceteri sancti qui fuerunt in populo, manna manducauerunt, et non mortui sunt, quia spiritaliter uisibilem cibum intellexerunt, spiritaliter esurientes. Alii manducauerunt et permanserunt in infidelitate, sicut Iudei audierunt loquentem  Christum, sed non spiritaliter uerba eius intellexerunt; ideo dixit eis: »Patres uestri manducauerunt manna in deserto, et mortui sunt.« Qua morte, nisi infidelitatis? Nam in communi morte mortui sunt, et sancti qui fuerunt inter eos. Ideo signauit Dominus his uerbis mortem spiritalem, non carnalem. Patres ergo istorum, id est, mali patres malorum, infideles patres infidelium, murmuratores patres murmuratorum. Nam de nulla re magis Deum offendisse ille populus dictus est, quam contra Deum murmurando. Ideo Dominus uolens ostendere talium filios, hinc ad eos cepit: Quid murmuratis inuicem, murmuratores filii murmuratorum, »Patres uestri manducauerunt in deserto manna, et  mortui sunt.« Non quia malum erat, sed quia male manducauerunt.

»Hic est panis qui de celo descendit.« Hunc panem signauit manna, hunc panem signauit altare Dei. Sacramenta hec sunt, et illa fuerunt: in signis diuersa sunt, in re que significatur, paria sunt. Apostolum audi: »Nolo autem uos,« inquit, »ignorare fratres, quoniam patres nostri omnes sub nube fuerunt, et omnes mare transierunt, et omnes in Moyse baptizati sunt in nube et in mari, et omnes eamdem escam spiritalem manducauerunt .« Spiritalem utique, non corporalem escam: quia illi manna, nos alium spiritalem: sed patres nostri, non patres illorum, quibus nos similes sumus, non quibus illi similes fuerunt. »Hic est ergo panis de celo  descendens.« »Ut si quis ex ipso manducauerit, non moriatur.« Sed quod pertinet ad uirtutem sacramenti, non quod pertinet ad uisibile sacramentum: qui manducat intus, non foris: qui manducat in corde, non qui premit dente.

»Ego sum panis uiuus qui de celo descendi.« Ideo uiuus, quia de celo descendi. De celo descendit et manna; sed manna umbra erat, iste ueritas est.

»Si quis manducauerit ex hoc pane, uiuet in eternum. Et panis quem ego dabo, caro mea est pro mundi uita.« Hoc quando caperet caro, quod dixit panem carnem? uocatur caro, quod non capit caro. Et ideo magis non capit caro, quia uocatur caro. Hoc enim exhorruerunt, hoc assimulatum esse  dixerunt, hoc non fieri putauerunt. »Caro mea est, inquit, pro mundi uita.« Norunt fideles corpus Christi, si corpus Christi esse non negligunt. Fiant corpus Christi, si uolunt uiuere de spiritu Christi. De spiritu Christi non uiuit, nisi corpus Christi. Quisquis uiuere uult, credat in Christum, manducet spiritaliter spiritalem cibum, incorporetur corpori Christi, et non sit putridum membrum quod resecari mereatur, sit pulchrum, sit sanum, sit aptum capiti suo.



HOMILIA Cu. FERIA QUINTA PENTECOSTES.

 »In illo tempore: Conuocatis iehsu duodecim apostolis, dedit illis uirtutem et potestatem super omnia, et ut languores curarent.« Et reliqua.  Concessa potestate primo signorum, misit eos predicare regnum Dei, ut promissorum magnitudinem attestaretur etiam magnitudo factorum, fidemque uerbis daret uirtus ostensa: et noua facerent, qui noua predicarent. Unde nunc quoque cum fidelium numerositas excreuit intra sanctam Ecclesiam, multi sunt qui uitam uirtutum tenent, et signa uirtutum non habent. Quia frustra miraculum foras ostenditur, si deest quod intus operetur. Nam iuxta Magistri gentium uocem: »Lingue in signum sunt non fidelibus, sed infidelibus .«

»Et ait ad illos: Nihil tuleritis in uia, neque uirgam, neque peram, neque panem, neque pecuniam, neque duas tunicas habeatis.« Solet queri  quomodo Mattheus et Lucas commemorauerint dixisse Dominum discipulis ut nec uirgam ferrent, cum dicat Marcus: »Et precepit eis ne quid tollerent in uia, nisi uirgam tantum ?« Quod ita soluitur, ut intelligamus sub alia significatione dictam uirgam, que secundum Marcum ferenda est, et sub alia illam, que secundum Mattheum et Lucam non est ferenda, sicut sub alia significatione intelligitur tentatio de qua dictum est. »Deus neminem tentat :« et sub alia de qua dictum est: »Tentat uos Dominus Deus uester, ut sciat si diligitis eum .« Illa, seductionis est: hec, probationis. Utrumque ergo accipiendum est a Domino apostolis dictum: et, ut nec uirgam ferrent: et, ut non nisi uirgam ferrent. Cum enim secundum  Mattheum diceret eis : »Nolite possidere aurum et argentum,« etc., continuo subiecit: »Dignus est enim operarius cibo suo.« Unde satis ostendit cur eos hec possidere ac ferre noluerit, non quod necessaria non sunt sustentationi huius uite, sed quia sic eos mittebat, ut eis hec deberi monstraret ab illis, quibus Euangelium credentibus annuntiarent. Claret autem hoc non ita precepisse Dominum, tanquam Euangeliste uiuere aliunde non debeant, quam eis prebentibus, quibus annuntiant Euangelium: alioquin contra hoc preceptum fecit Apostolus, qui uictum de manuum suarum laboribus transigebat, ne cuiquam grauis esset , sed potestatem dedisse, in qua scirent sibi ista deberi. Cum autem a Domino aliquid impetratur, nisi  fiat, inobedientie culpa est: cum autem potestas datur, licet cuique non uti, et tanquam de suo iure recedere. Hoc ergo ordinans Dominus, quod eum ordinasse dicit Apostolus, his qui Euangelium annuntiant, de Euangelio uiuere. Illa apostolis loquebatur, ut securi non possiderent, neque portarent huius uite necessaria nec magna nec minima. Ideo posuit, nec uirgam, ostendens a fidelibus suis omnia deberi ministris suis, nulla superflua requirentibus, ac per hoc, addendo: »Dignus est enim operarius cibo suo,« prorsus aperuit et illustrauit, unde hec omnia loqueretur. Hanc enim potestatem uirge nomine significauit, cum dicit: »Ne quid tollerent in uia nisi uirgam tantum,« ut intelligatur, quia per potestatem a Domino acceptam, quam uirge nomine  significauit, etiam que non portantur non deerunt. Hoc et de duabus tunicis intelligendum est, ut ne quisquam eorum preter eam qua esset indutus, aliam portandam putaret, sollicitus ne opus esset, cum ex illa potestate posset accipere. Quod uero secundum Marcum non portari uel haberi duas tunicas, sed expressius indui prohibet, dicens: »Et ne induerentur duabus tunicis,« quid eos monet, nisi non dupliciter, sed simpliciter ambulare? Aliter: In duabus tunicis uidetur mihi duplex ostendere uestimentum, non quod in locis Scythie et glaciali niue rigentibus, una quis tunica debeat esse contentus, sed quo in tunica uestimentum intelligamus, ne alio uestiti, aliud nobis futurorum timore seruemus.

 »Et in quamcunque domum intraueritis, ibi manete, et inde ne exeatis.« Dat constantie generale mandatum, ut hospitalis necessitudinis iura custodiant. Alienum namque a predicatore regni celestis astruit, cursitare per domos, et inuiolabilis hospitii iura mutare. Nec otiose secundum Mattheum domus, quam ingrediantur apostoli, eligenda decernitur, ut mutandi hospitii necessitudinisque uiolande causa non superet.

»Et quicunque non receperint uos, exeuntes de ciuitate illa, etiam puluerem pedum uestrorum excutite in testimonium supra illos.« Puluis excutitur de pedibus in testimonium laboris sui, quod ingressi sunt in ciuitatem, et predicatio apostolica ad illos usque peruenerit. Siue excutitur puluis, ut  nichil ab eis accipiant, nec ad uictum quidem necessarium, qui Euangelium spreuerint. Allegorice autem qui uerbo humiliter intendunt, si quibus  terrene leuitatis neuis obscurantur, per ea mox que recipiunt euangelice predicationis uestigia, purgantur; qui uero perfidia uel negligentia uel etiam studio contemnunt, horum uitanda communio, fugienda synagoga censetur. Excutiendus pedum puluis, ne gestis inanibus et pulueri comparandis mentis caste uestigium polluatur.

»Egressi autem circuibant per castella, euangelizantes et curantes ubique.« Quid euangelizarent, uel quomodo curarent apostoli, Marcus exponit plenius. »Predicabant  ut penitentiam agerent, et demonia multa eiiciebant, et ungebant oleo multos  egros, et sanabantur. « Dicit et Iacobus: »Infirmatur quis in uobis? inducat presbyteros Ecclesie, et orent super ipsum, ungentes eum oleo sancto in nomine Domini, et si in peccatis sit, dimittentur ei .« Unde patet ab ipsis apostolis hunc sancte Ecclesie morem esse traditum, ut pontificali benedictione consecrato oleo, perungatur egrotus. »Predicabant autem ut penitentiam agerent,« etc. »Misit illos  euangelizare regnum Dei« quia uidelicet utrumque iuxta Ioannis Baptiste, uel ipsius Saluatoris exemplum predicabant: »Penitentiam agite, appropinquabit enim regnum celorum .« Regnum enim celorum ianuis propinquare, est de his quemque quibus ab eo discesserat, penitere.



HOMILIA CuI. FERIA SEXTA PENTECOSTES.


 »In illo tempore dixit iehsu turbis: Si ego in spiritu Dei eiicio demones, Filii uestri in quo eiiciunt?« Et reliqua. Ecce hic trinitas uidetur Trinitas appellata, quod fiat totum unum. Nam dum tria sunt, unum sunt, quia et singula in se manent, et omnia in omnibus. Pater igitur et Filius et Spiritus sanctus, trinitas et unitas: idem enim unum, idem et tria: in natura unum, in personis tria. Unum, propter maiestatis communionem:  tria, propter personarum proprietatem. Quod autem dicit: »In spiritu Dei eiicio demones.« Ostendit quod Spiritus sancti cooperatione Pater et Filius operari credantur, Psalmista attestante, qui ait: »uerbo Domini celi firmati sunt, et spiritu oris eius omnis uirtus eorum .« Quia a Patre et Filio procedit, ideo Spiritus sanctus predicatur Deus, et substantiam eius habet. Neque enim aliud de Patre procedere potuit, quam quod ipse est Pater. Spiritus autem dictus secundum id quod ad aliquid refertur, spirans et inspirans, utique et ex eo appellatus spiritus est. Proprie autem quodammodo dicitur Spiritus sanctus, secundum quod refertur ad Patrem et Filium, quod eorum spiritus sit. Nam et hoc nomen quod spiritus dicitur, non secundum id  quod refertur ad aliquid, sed secundum id quod aliquam naturam significat. Omnis enim incorporea natura spiritus in Scripturis sanctis appellatur. Spiritus autem principalis tamen in Psalmo quinquagesimo legitur, ubi quia tertio spiritus repetitur, nonnulli ergo intelligunt ibi trinitatem significari: in principali spiritu, Patrem: in spiritu recto, Filium: in spiritu sancto, Spiritum sanctum. »Eiicio demones.« Demones a Grecis dictos autem quasi , id est peritos ac rerum scios. Presciunt autem futura multa, unde et solent responsa aliqua dare. Hi ante transgressionem quidem celestia corpora gerebant, lapsi uero, in eriam qualitatem conuersi sunt. Nec eris illius priora spatia, sed ista caliginosa tenere permissi sunt, qui eis quasi carcer  est, usque ad tempus iudicii: postea uero igne inexstinguibili sine fine cruciandi sunt. Hi sunt preuaricatores angeli, quorum princeps est diabolus. Ista ex parte subauditur discretio spirituum manifesta comprobatur, ad consolationem credentium redeundum est [a 1Kb] . »Igitur peruenit in uos regnum Dei.« Hoc est, si creditis me in spiritu Dei eiicere demones, id est equalem me Patri in diuinitate credideritis, regnum Dei uobis patet. Regnum Dei, scilicet illud sublime solium, de quo in Scriptura sacra canitur: »Penitentiam agite, appropinquabit enim regnum celorum .« Et item contra reprobos: »Auferetur a uobis regnum Dei, et dabitur illud genti facienti fructum eius .« Et alibi ad discipulos: »Regnum Dei intra uos est  ,« id est Christus, qui est perfecta pars regni iustorum.

»Aut quomodo potest quisquam intrare in domum fortis, et uasa eius diripere, nisi prius alligauerit fortem? Et tunc domum illius diripiet.« Aliam similitudinem uiri fortis inducit, sicut de regno et ciuitate predixerat, id est: Quomodo demones eiicere potuissem, si principem eorum consentientem, non uinctum haberem? Siue simpliciter accipitur, quod fortis diabolus qui a Christo in cruce alligatus est, cuius domus mundus in maligno positus. uasa uero homines sunt infideles, quos Dominus ei subtraxit.

»Qui non est mecum, contra me est; et qui non  congregat mecum, spargit.« Ac si diceret: Non possunt opera Saluatoris Beelzebub operibus comparari. Ille cupit animas tenere captiuas, hic liberat: ille predicat idola, hic unius Dei notitiam: ille trahit ad uitia, hic ad uirtutes: ille congregat ad unius Dei notitiam, hic spargit suadendo multa inutilia. Siue, »qui non est mecum,« hereticus infidelis semper resistens fidei mee. »Qui non congregat mecum, spargit.« Unitatem destruens, in multas diuidit hereses. Moraliter.: »Qui non est mecum,« id est qui non est in mandatis meis, et uoluntati mee resistit. »Qui non congregat mecum,« qui suos affectus in amorem Dei non colligit, in uaria mundi desideria spargit.

»Ideo dico uobis: Omne peccatum et blasphemia  remittetur hominibus.« Ut est illud: Hic non eiicit demones, nisi in principe demoniorum. »Omne peccatum, quidquid in filium hominis dictum fuerit, per penitentiam remittetur. »Spiritus autem blasphemie,« quo blasphematur illud, per quod salus fit, »non remittetur.« Quicunque dixerit peccatum supradictum contra filium hominis, hoc est, qui uilitate carnis mee scandalizatur, dicens quod Filius sim fabri et Marie, etc., quamuis culpa non careat erroris, tamen habet ueniam, propter carnis scilicet uilitatem.

»Qui dixerit contra Spiritum.« Qui manifeste intelligens opera Dei, cum de eis negare non possit, pro inuidia Spiritus sancti dicit facta esse in Beelzebub. »Neque in hoc seculo neque in futuro remittetur  ei.« Ostendit aliqua esse peccata, que in iudicio per ignem purgatorium remittuntur.

»Aut facite arborem bonam, et fructum eius bonum.« Concludit eos syllogismo. Si, inquit, diabolus bona opera facere non potest, si autem bona sunt que cernitis, subauditur scire debetis, ut non sit diabolus qui ea facit. Neque enim fieri potest ut ex malo bonum, aut ex bono oriatur malum. Arbor enim bona Christus est: arbor uero mala, diabolus est. Ac si dicat: O Pharisei, ex me fructus bonus orietur, cum sanauero mundum. Ex uobis autem malus, cum me crucifigetis.

»Progenies uiperarum, quomodo potestis loqui bona, cum sitis mali? Ex abundantia enim cordis os loquitur.« Quasi dixisset, non fructus bone arboris  ex uobis prodeunt, sed folia, hoc est, uerba solum, et non opera.

»Bonus homo de bono thesauro profert bona, et malus homo de malo thesauro profert mala.« Hoc superiori iungendum est. Quomodo bonus homo non profert mala, nec malus bona: sic non potest Christus mala, nec diabolus facere bona. Et hoc in Christum et Iudeos subauditur:

»Dico autem uobis.« Ac si diceret, uerbum quod non edificat audientes, non erit absque periculo loquentis: quanto magis uos qui opera Spiritus sancti calumniamini, dicentes opera Beelzebub? »uerbum otiosum.« Otiosum uerbum est quod sine utilitate loquentis et audientis dicitur, siue quod ratione et  pietate caret, siue quod nec boni nec mali aliquid agit: »Reddet rationem,« id est animam suam.

»Ex uerbis enim tuis iustificaberis, aut ex uerbis tuis condemnaberis.« Id est, uel hic uel in futuro. Per oris ergo locutionem Dominus uniuersa, que uel actu, uel facto, uel cogitatu, de corde proferimus, insinuat, que magis quam hominibus dicta, nuda et aperta sunt oculis eius. Nam et moris est Scripturarum uerba pro rebus ponere. Unde Psalmista: »Dic,« inquit, »anime mee: salus tua ego sum .« Et Ezechias: »Non fuit uerbum, quod non ostenderem eis .« Qui utique rerum, et non uerborum Chaldeis reuelauit arcana. Item Apostolus: »Et nemo dicit Dominum Iesum, nisi in Spiritu sancto ,« pro eo ut diceret: Nemo Dominum  Iesum intellectu cernit, nemo uoluntate amplectitur, nisi per gratiam Spiritus sancti.



HOMILIA CuII. SABBATO POST PENTECOSTEN.

 »In illo tempore: Surgens iehsu de synagoga, introiuit in domum Simonis. Socrus autem Simonis tenebatur magnis febribus.« Et reliqua. Cum uenisset iehsu in domum Petri, uidit socrum eius iacentem et febricitantem, et tetigit manum eius, et dimisit eam febris. Hoc factum Marcus et Lucas narrant, priusquam de leproso dicant. Sed nichil obstat narrandi diuersitas, ubi eadem res nuntiatur, maxime cum Lucas historie scribat narrationem, sicut in capite superius dictum est: »Surgens iehsu  de synagoga, introiuit in domum Simonis.« Mattheus uero ordinem mysterii secutus sit. Synagoga Grece, de qua iehsu surgere dicitur, Latine congregatio dicitur, quod proprium nomen Iudeorum populus tenuit. Ipsorum enim proprie Synagoga dici solet, quamuis et Ecclesia dicta sit: nostram autem apostoli nunquam Synagogam dixerunt, sed semper Ecclesiam, siue discernendi causa, siue quod inter congregationem, unde synagoga, et conuocationem, unde Ecclesia nomen accepit, distat aliquid, quod scilicet congregari et pecora solent, quorum et greges proprie dicimus: conuocari autem magis est utentium ratione, sicut homines sunt. »Introiuit in domum Simonis.« Spiritaliter domus Simonis Petri Ecclesiam significat. Socrus, id est mater eius uxoris,  cuius pater socer dicitur. Socrus ipsius Petri Synagogam significat, quam iacentem et febricitantem iehsu inuenit, id est in littera legis et inuidia manentem, que in fine credet, saluatis gentibus, ut est illud: »Cum introierit plenitudo gentium, tunc de Isrel reliqui salui fient .«

»Tenebatur magnis febribus, et rogauerunt illum pro ea. Et stans super illam, imperauit febri, et dimisit eam.« Si uirum a demonio  liberatum, moraliter animum ab immunda cogitatione purgatum significare dixerimus, consequenter femina febribus tenta, sed ad imperium Domini curata, carnem ostendit a concupiscentie sue feruore, per continentie  precepta frenatam. Omnis enim amaritudo, et ira, et indignatio, et clamor, et blasphemia, spiritus immundi furor est. Fornicationem uero, immunditiam, libidinem, concupiscentiam malam et auaritiam, que est simulacrorum seruitus, febrem illecebrose carnis intellige. »Et stans super illam, imperauit febri, et dimisit eam.« Queritur cur tertio loco socrus Petri sanatur? Quia mulier in exordio mundi tertia errauit persona; siue quod Synagoga ex tertio filio Ne, id est Sem, orta est, cuius figuram gerit. Sed Dominus Saluator noster, modo rogatus, modo ultro, curat egrotos, ostendens contra peccatorum quoque passiones, et precibus semper annuere fidelium, et ea que ipse minime in se intelligunt, uel intelligenda dare, uel etiam non intellecta dimittere,  iuxta quod Psalmista postulat: »Delicta quis intelligit? Ab occultis meis munda me, Domine .«

»Et continuo surgens, ministrabat illis.« Naturale est febricitantibus, incipiente sanitate, lassescere, et egrotationis sentire molestiam. uerum sanitas, que Domini confertur imperio, simul tota redit. Non solum ipsa redit, sed et tanto robore comitante, ut eis continuo, qui se adiuuerant, ministrare sufficiat, et iuxta leges tropologie, membra que seruierant immunditie ad iniquitatem, ut sacrificarent morti, seruiant iustitie in uitam eternam.

»Cum sol autem occidisset, omnes qui habebant infirmos uariis languoribus, ducebant illos ad Iesum.  At ille, singulis manus imponens, curabat eos.« Solis occubitus passionem mortemque significat illius, qui dixit: »Quandiu in mundo sum, lux sum mundi .« Et sole occidente, plures demoniaci quam ante, plures quoque sanantur egroti. Quia qui temporaliter in carne uiuens paucos Iudeorum docuit, calcato regno mortis, omnibus per orbem gentibus fidei salutisque dona transmisit. Cuius ministris quasi uie lucisque preconibus, Psalmista canit: »Iter facite ei qui ascendit super occasum .« Super occasum quippe Dominus ascendit, quia unde in passione occubuit, inde maiorem suam gloriam resurgendo manifestauit.

»Exibant autem demonia a multis, clamantia et dicentia: quia tu es Filius Dei. Et increpans, non  sinebat ea loqui, quia sciebant ipsum esse Christum.« Demonia Filium Dei confitebantur, et attestante euangelista. »Sciebant ipsum esse Christum.« Quia quem dierum quadraginta ieiunio fatigatum diabolus hominem cognouerat, nec tentando ualebat, an Dei Filius esset experiri, iam nunc per signorum potentiam uel intellexit, uel potius suspicatus est esse Filium Dei. Non igitur ideo Iudeis eum crucifigere persuasit, quia Christum, siue Dei Filium non esse putauit, sed quia morte se illius non preuidit esse damnandum. uere enim de hoc mysterio a seculis abscondito dicit Apostolus, quod nemo principum huius seculi cognouit. »Si enim cognouissent, nunquam Dominum glorie crucifixissent .« Quare autem demonia Dominus de se loqui prohibeat, Psalmista manifestat, qui ait: »Peccatori autem dixit Deus, quare tu enarras iustitias meas?« etc.  Ne quis, dum predicantem audit, sequatur errantem. Improbus autem magister est diabolus, qui falsa ueris sepe permiscet, ut specie ueritatis testimonium fraudis obtexat. Alias autem non solum demones, qui inuiti confitebantur, iubentur silere de Christo, sed et illi qui ab eo sanati sponte confiteri uolebant, imo ipsi apostoli, qui eum post resurrectionem toto orbe erant predicaturi, ante passionem eius precipiuntur omnino reticere de illo: ne diuina uidelicet maiestate predicata passionis dispensatio differretur, et dilata passione, salus mundi que per hanc futura erat,  negaretur.

»Facta autem die egressus ibat in desertum locum, et turbe requirebant eum, et uenerunt usque ad ipsum, et detinebant illum, ne discederet ab eis.« Si occasu solis, Domini mors exprimitur saluatoris, quare non die redeunte resurrectio illius iudicetur, qui manifesta luce a credentium turbis inquiritur, et in gentium deserto inuentus, ne abeat detinetur, maxime cum hec prima sabbati, quo resurrectio celebrata est, egressio, questio et inuentio contigerit?

»Quibus ille ait: Quia et aliis ciuitatibus oportet me euangelizare regnum Dei, quia ideo missus sum.« Et ut Marcus ait : Abiit in desertum gentium, ibique in suis fidelibus orabat, quia  corda eorum per gratiam sui spiritus ad uirtutem orationis excitabat.



HOMILIA CuIII. IN OCTAuA PENTECOSTES.

 »In illo tempore: Erat homo ex Phariseis. Nicodemus nomine, princeps Iudeorum.« Et reliqua. Sicut ignorantia unius aliquando multis obesse solet, sic unius interrogatio multis prodesse. Quod in huius lectionis textu facillime comprobamus, si Nicodemi interrogationem, et Domini responsionem sollicite attendamus. Utiliter enim unus ignorat, quando ad unius interrogationem, non unus, sed multi, quid utile est discunt. Nam, ut supra euangelica lectio retulit, predicante Domino Hierosolymis  in die festo, multi Iudeorum crediderunt in nomine eius, uidentes signa que faciebat. Ipse autem iehsu non credebat semetipsum eis, eo quod nosset omnes, et quia opus ei non erat, ut quis testimonium perhiberet de homine. Ipse enim sciebat quid esset in homine. Ex eis ergo qui crediderant, unus erat iste Nicodemus: qui, quoniam rudimenta celestis doctrine aliquantulum perceperat, cupiens plenius instrui, ut secretius eius allocutione perfrui posset, nocte ad eum uenit. Nox autem, in qua uenit, ipsam ignorantiam qua premebatur significat, quia enim illum nondum uerum Deum esse credebat, sed quasi magistrum docendus adibat, congrue non in die, sed in nocte ueniebat. Non enim de illis erat  qui ab Apostolo audire meruerunt: »Fuistis aliquando tenebre, nunc autem lux in Domino ,« sed potius in illorum numero esse comprobatur, quibus per prophetam dicitur: »Surge, illuminare, Ierusalem, quia uenit lumen tuum .« Et per Apostolum: »Surge, qui dormis, et exsurge a mortuis .« uel certe, quia princeps Iudeorum erat, nocte ad Iesum uenit, metuens sibi imminere aliquod periculum, non solum a Iudeis, sed etiam a Romanis. Iam enim conspirauerant Iudei, ut si quis eum palam confiteretur Christum, extra Synagogam fieret. Non solum quidem nocte in ipso statu temporis, sed etiam uerbis suam ignorantiam pandit, cum ei dicit:

»Rabbi, scimus quia a Deo uenisti magister.« A Deo igitur illum missum ad celeste magisterium docendum  ex uisione miraculorum intelligebat, necdum tamen ipsum uerum Deum credebat. Et ideo ait: »Rabbi, scimus quia a Deo uenisti magister.« Rabbi autem et magister, unum idemque est. Sed Hebraice rabbi, Latine magister dicitur. Si enim perfecte eum uerum Deum esse credidisset, magis Dominum quam magistrum appellasset. Sed dum magistrum appellauit, et Dominum tacuit, non se perfecte credere manifestauit: quoniam necdum erat perfusus illo, qui foras mittit timorem, sed potius de illis erat quibus dicitur: »Quesierunt gloriam hominum magis quam Dei .« Unde non incongrue figuram catechumenorum tenet, illorum scilicet qui in fide imbuuntur, baptismum percepturi. Et illi quidem requisiti  se Deum esse credere confitentur, necdum tamen eius occulta mysteria capiunt, nec sacramentum corporis et sanguinis ipsius intelligunt. Nos autem qui in fidei fundamento radicati sumus, essentialiter de illo credamus, quod Nicodemus quasi insipiens loquitur. Ipse enim est uerus magister, a quo omnis sapientia procedit, et cum quo fuit semper et est ante euum, sine cuius magisterio insipiens esse conuincitur, etiam qui sibi sapiens esse uidetur. Qui ait discipulis suis: »uos uocatis me Magister et Domine, et bene dicitis: sum etenim .« Et iterum: »uos autem nolite uocari Rabbi, unus est enim magister uester .« Credamus autem illum a Deo uenisse, iuxta quod ipse in Euangelio loquitur, dicens: »Ego a meipso non ueni, sed  Pater meus misit me .« Et iterum: »Qui me misit, mecum est « Et alibi: »uado ad eum qui misit me .« Et rursus: »Exiui a Patre, et ueni in mundum .« De cuius aduentu Paulus scribit, dicens: »At ubi uenit plenitudo temporis, misit Deus Filium suum, etc. .« Quod uero subiunxit: »Nemo enim potest hec signa facere, que tu facis, nisi fuerit Deus cum eo.« Non solum autem illa que Dominus faciebat, sed nec parum aliquid boni sine illo fieri posse credamus, qui ait in Euangelio: »Sine me nichil potestis facere .« Ceterum per eius gratiam multis datum est esse possibile, quod sine illo omnino esset impossibile, sicut ipse ait: »Qui credit in me, opera que  ego facio, et ipse faciet, et maiora horum faciet .« Ex uirtute autem miraculorum credit eum a Domino esse missum, uel aliquem magnum uirum, sicut Moysen, aut Eliam, aut unum ex prophetis. Sed ipsam potestatem non se habere posse credidit, sed a Deo accipere. Et quia de salute sua sollicitus Nicodemus, ad magistrum ueritatis interrogandum uenerat, non solummodo secunde natiuitatis, sed etiam mysterium passionis et resurrectionis, atque in celum ascensionis audiuit. Nam subditur:

»Respondit iehsu, et dixit ei: Amen, amen dico tibi, nisi quis renatus fuerit denuo, non potest uidere regnum Dei.« Omnis enim homo originalis peccati uinculo tenetur astrictus, antequam per undam baptismatis et gratiam sancti Spiritus sit ablutus,  teste Psalmista, qui ait: »Ecce enim in iniquitatibus conceptus sum, et in peccatis concepit me mater mea .« Et sicut per beatum Iob dicitur: »Nemo mundus est a peccato, etiamsi unius diei uita eius fuerit super terram .« Sed Nicodemus, qui nocte ad Dominum uenerat, necdum mysterium secunde natiuitatis intelligens dixit ad Iesum:

»Quomodo potest homo nasci, cum sit senex? Nunquid potest in uentrem matris sue iterato introire et renasci?« In quibus uerbis non esse impossibile, quod audit, affirmat: sed modum, quomodo fieri possit, interrogat. Sed quod ille de carnali natiuitate dicit, nos de spiritu sentire debemus. Sicut enim homo in uentrem matris sue iterum non  potest introire et renasci, sic qui baptizatus est rebaptizandus non est. Siue enim ab heretico, siue a quolibet facinoroso in nomine sancte Trinitatis baptizatus fuerit, iterum non est baptizandus, ne inuocatio tanti nominis uideatur annullari. Hoc autem sacramentum nec malus peius, nec bonus melius implere potest. Quia qualiscunque sit minister exterior, Spiritus sanctus operator est interior. Unde post baptismum Ecclesia peccantibus penitentiam indicit, non autem baptismum iterat. Quo ordine spiritalis natiuitas impleatur, Dominus manifestat, cum querenti Nicodemo respondit, dicens:

»Amen, amen dico tibi, nisi quis renatus fuerit ex aqua et Spiritu sancto, non potest introire in regnum Dei.« Et conuenienter in ordine baptizandi  utrumque posuit, aquam scilicet et Spiritum sanctum. Quia aqua corpus lauat, sed Spiritus sanctus mentem renouat. Superflue enim aqua esset, nisi Spiritus sanctus peccata remitteret. Aqua igitur exterius significat quod Spiritus sanctus interius operatur, id est, mundationem peccatorum. Ergo aqua proficit ad lauacrum, spiritus autem ad gratiam. Siquidem Ioannes baptizabat populum aqua, non in remissionem peccatorum, sed in penitentiam, dicens: »Ego baptizo in aqua, medius autem uestrum stetit quem uos nescitis. Hic est qui baptizat in Spiritu sancto et igni .« Postquam ergo ille uenit, qui singulari priuilegio meruit ut Spiritus sanctus super eum in specie columbe descenderet  et maneret, et per suum baptismum nostrum baptismum sanctificauit, omnes credentes remissionem peccatorum accipere credimus. De quo baptismate Dominus dicit: »uos autem baptizabimini Spiritu sancto non post multos hos dies .« Et iterum: »Baptismate meo baptizabimini.« Et rursus: »Baptismate habeo baptizari .« Sed quia ad ianuam paradisi rhomphea illa flammea, et gladius uersatilis post peccatum positus fuerat , necesse erat ut per Spiritum sanctum peccatis relaxatis, credentibus iterum per baptismum aperiretur. Quod quia inuisibilis spiritus inuisibiliter operatur, recte subiungit:

»Quod natum est ex carne, caro est: et quod natum est ex spiritu, spiritus est.« Ac si diceret  Dominus: Sicut caro ex carne nascitur, sic per spiritum Dei spiritus hominis renouatur. Unde ait Apostolus: »Renouamini spiritu mentis uestre, et induite nouum hominem, qui secundum Deum creatus est in iustitia et sanctitate ueritatis .« Sole autem mentes fidelium nouerunt, quia cum aliquis ad baptismum uenit, descendit filius ire, et ascendit filius reconciliationis: descendit filius diaboli, et ascendit per adoptionem Filius Dei: descendit filius discordie, et ascendit filius pacis. Ceterum coram oculis insipientium et infidelium, qui nichil aliud, quam quod oculis uident, credere uolunt, totum quod in baptismo agitur ludus esse putatur. Unde in fine, uisa sanctorum gloria, dicturi sunt: »Hi sunt quos aliquando habuimus in derisum et in  similitudinem improperii: nos insensati, uitam illorum estimabamus insaniam, et finem illorum sine honore. Quomodo ergo computati sunt inter filios Dei et inter sanctos sors illorum est .«

»Non mireris quia dixi tibi, oportet uos nasci denuo.« Quia Nicodemus, quod a magistro ueritatis audierat, nondum perfecte intelligere poterat, non mediocre mirabatur. Sciebat enim ueritatem falli non posse: et tamen quomodo fieret, quod ueritas proferebat, non intelligebat, et ideo mirabatur. Cuius mentem Dominus ab admiratione remouens, sacramentum secunde natiuitatis manifestius declarauit, subiiciens:

»Spiritus ubi uult spirat, et uocem eius audis, et nescis unde ueniat, aut quo uadat. Sic est omnis  qui natus est ex spiritu.« Spiritus ubi uult spirat, quia cuiuscunque mentem uult illuminat, sicut Apostolus, enumeratis eiusdem Spiritus sancti donis, ait: »Hec omnia operatur unus atque idem spiritus, diuidens singulis prout uult .« »Et uocem eius audis,« cum is quem repleuerit, te presente, Deum confitetur. »Sed nescis unde ueniat aut quo uadat,« quia eius nec initium, nec finis uidetur. Siue certe, nescio unde ueniat aut quo uadat, quia qualiter in hominem ingrediatur, et egrediatur, uidere non potest, quoniam uisibilem habet naturam intantum ut si, te presente, ad horam aliquem spiritus prophetie repleuerit, uidere non possis: Si enim tui ipsius spiritum corporalibus oculis  uidere non potes, et tamen te spiritum habere non dubitas, multo magis spiritum Dei inuisibiliter operantem uidere non uales, et tamen quod inuisibiliter operatur, fidelis mens non dubitat. »Sic omnis qui natus est ex Spiritu.« Id est, sicut spiritus Dei inuisibilis est, sic hominis spiritus inuisibilis est. Et sicut spiritus Dei inuisibiliter operatur, sic spiritus hominis inuisibiliter renascitur. Et quia hoc sacramentum inuisibile quisquis non intelligit, non contumaciter, sed humiliter inquirere debet, sicut Nicodemus adhuc interrogat, dicens:

»Quomodo possunt hec fieri?« Cui a Domino respondetur: »Tu es magister in Isrel, et hec ignoras?« Quod non insultando Dominus dicit, quasi qui magister uocaretur, et tamen tanti mysterii  ignarus esset, sed illum ad humilitatis uiam prouocat, sine qua ianua regni celestis non aperitur. Ait enim:

»Amen, amen dico tibi, quia quod scimus loquimur, et quod uidimus testamur, et testimonium nostrum non accipitis.« In quibus uerbis indiuisibilem Trinitatem in substantia humanitatis ostendit, cum unus idemque Dei Filius loquens, non singulariter, sed pluraliter dicit, »quod scimus loquimur:« quia quod scit Filius, scit Pater, scit Spiritus sanctus. Et quod loquitur Filius, loquitur Pater, loquitur et Spiritus sanctus. Et quibus una est substantia, non dispar est scientia. Testimonium eius non acceperunt, quia sicut ipse dixit: »Ego ueni in nomine Patris mei, et non suscepistis me .«

 »Si terrena dixi uobis, et non creditis: quomodo si dixero uobis celestia, credetis?« Frequenter Dominus ad discipulos et ad turbas loquens, similitudines de rebus terrenis adhibuit, sed quia illi terrena et uisibilia non credebant, quomodo celestia capere possent? Ut autem ex multis unum proferamus, terrena Dominus ei ostendit, cum ait: »Soluite templum hoc, et in triduo suscitabo illud .« Illi autem non intelligentes, quod de templo corporis sui loqueretur, ad materialis templi destructionem siue restaurationem sermonem conuerterunt, dicentes: »Quadraginta et sex annis edificatum est templum hoc, et tu tribus diebus excitabis illud?«  Quisquis autem celeste sacramentum cognoscere  desiderat, paulatim ad superiora ascendere debet. Unde postquam Dominus modum secunde natiuitatis Nicodemo aperuit, ascensionis sue potentiam declarauit, dicens:

»Et nemo ascendit in celum, nisi qui descendit de celo, filius hominis qui est in celo.« Ubi queritur quomodo filius hominis descendisse de celo, iuxta ipsius promissionem et ante ascensionem in celo esse dicatur? Ad quod dicendum quia mediator Dei et hominum Dominus iehsu Christus, in una eademque persona ex duabus substantiis creditur, diuina scilicet et humana. Quia idem est Filius Dei, qui et filius hominis: et idem filius hominis, qui et Filius Dei. Ipse ergo descendit de celo per humanitatem, qui erat in eo per diuinitatem. Et ipse ascendit  in celum per humanitatem, ubi semper erat per diuinitatem. Cui simile est quod alibi dicit: »Exiui a Patre et ueni in mundum: iterum relinquo mundum et uado ad Patrem .« Queritur iterum quare dicat: »Nemo ascendit in celum,« etc., cum omnis fidelium Ecclesia illo se ascensuram esse credat, quo caput suum meminit precessisse, iuxta ipsius promissionem, dicentis: »uolo, Pater, ut ubi sum ego, ibi sit et minister meus .« Ad quod dicendum quia omnium electorum caput est Christus, et huius capitis membra sunt omnes electi, quibus ait Apostolus: »uos autem estis corpus Christi, et membra de membro .« Membra ergo capiti suo adherentia in celum sunt ascensura. Sed quia nullus sua uirtute uel merito  ascendere potest, nisi per eius gratiam, qui de celo in terram descendere dignatus est, recte dicitur: »Nemo ascendit in celum, nisi qui descendit de celo, filius hominis qui est in celo.« Quia Dominus iehsu Christus cum suis membris unum efficitur corpus, qui ergo celum ascendere desiderat, capiti suo totis uiribus adhereat. Et quia prius Domini passio consummanda erat, et post modum eius ascensio declaranda, Nicodemum, magistrum Mosaice legis, Dominus ad spiritalem eiusdem legis intelligentiam prouocat, cum subiungit:

»Et sicut Moyses exaltauit serpentem in deserto, ita exaltari oportet filium hominis.« Ubi historie ueteris libri Numeri Dominus meminit, in qua tedio longi itineris populus Isreliticus afflictus, murmurasse  contra Dominum et Moysen legitur . Propter quod misit in eos Dominus serpentes ignitos, ad quorum morsus cum plures morerentur, uenerunt ad Moysen, dicentes: »Omnes morimur, ora pro nobis ad Dominum.« Cumque orasset Moyses, iussit eum Dominus facere serpentem eneum, et ponere in stipite pro signo, dicens: »Si quis percussus eum aspexerit, uiuet.« Factaque est mira res, et antea inaudita. Mordebantur a serpentibus, aspiciebant serpentem, et sanabantur. Aenei ergo serpentis exaltatio Domini passionem prefigurauit, qui exaltandus erat cruce, sicut in presenti loco dignatus est exponere. De qua ipse alibi ait: »Si exaltatus fuero a terra, omnia traham ad meipsum .« Nec cuilibet indignum uideri debet, id  est Dominus per assumptam humanitatem serpenti comparetur; quia ipse per Prophetam de seipso loquitur: »Ego autem sum uermis et non homo, opprobrium hominum et abiectio plebis .« Et sicut in septuaginta interpretibus legitur, scarabeus clamabat de ligno, id est Christus de cruce. Sicut enim serpens ille similitudinem habebat ignitorum serpentium, sed tamen a ueneno serpentium alienus erat: sic Dominus iehsu Christus apparuit in similitudine carnis peccati, nullam tamen maculam traxit peccati. Aeneus autem dictus est serpens propter infinitam in Christo eternitatem. Aes autem durabile est metallum, et ualde sonorum, et natura eternitatis nec initium habuit, nec finem habebit.  uel quia es rubicundum habet colorem, eneus dictus est serpens, propter pretiosi sanguinis effusionem. Igniti autem serpentes, quorum morsibus homines peribant, uenenosas cogitationes et mortiferas persuasiones significant. Que, cum delectationem peruersam usque ad consensum perducant, quasi pungendo animam interimunt. Nam et primi parentes nostri in paradiso serpentis astutia sunt decepti. Miro ergo ordine contra serpentem ponitur serpens, quia per hoc quod Dominus pro nobis passionem sustinuit, antiqui serpentis caput contriuit. Quicunque ergo originalis peccati punctione, uel cuiuscunque uulneris contagione uult sanari, intueatur serpentem in stipite, id est, confiteatur Christum in cruce, et hunc crucifixum. Cumque tali fide armatus  crucifixerit membra sua cum uitiis et concupiscentiis, non solum a mortis periculo liberari, sed etiam ad uitam peruenire merebitur eternam. Unde et subditur: »Ut omnis qui credit in ipso, non pereat, sed habeat uitam eternam.« »Omnis enim,« ait Scriptura, »quicunque inuocauerit nomen Domini, saluus erit ,« sicut ipse Saluator in Euangelio ait: »Qui credit in me, etiamsi mortuus fuerit, uiuet. Et omnis qui uiuit et credit in me, non morietur in eternum .« Ille autem uere credit, qui sic uiuit sicut Christus precipit. Qui autem confitetur uerbis, sed factis eum negat, non uitam meretur, sed penam. Quia, sicut ait Iacobus apostolus: »Fides sine operibus mortua est .« Et iterum: »Tu credis quod unus sit  Deus? Bene facis, et demones credunt, et contremiscunt .«



HOMILIA CIX. DOMINICA SECUNDA POST PENTECOSTEN.

 »Charissimi: Deus caritas est. In hoc apparuit caritas Dei in nobis, quoniam Filium suum unigenitum misit in mundum, ut uiuamus per ipsum.« Et reliqua. Quomodo ipse Dominus ait: »Maiorem hac dilectionem nemo habet, quam ut animam suam ponat quis pro amicis suis .« Et ibi probata est dilectio Christi in nobis, quia mortuus est pro nobis. Dilectio Patris unde probata est a nobis? Quia Filium suum unicum misit mori pro nobis, sicut et Paulus apostolus ait:  »Qui proprio Filio suo non pepercit, sed pro nobis omnibus tradidit eum, quomodo non etiam cum illo omnia nobis donauit?« 

»Et in hoc est caritas, non quasi nos dilexerimus Deum, sed quoniam ipse prior dilexit nos.« Non illum dileximus prius, nam ad hoc nos ille dilexit prius, ut diligamus eum. Gratia quippe hominem preuenit ut diligat Deum, quia dilectione operetur bona. Unde Psalmista: »Deus meus, inquit, misericordia preueniet me .« »Et misit Filium suum propitiatorem pro peccatis nostris.« Et hoc est maximum in nobis diuine pie tatis indicium, quia cum necdum ipsi pro peccatis nostris eum petere nossemus, misit ille Filium suum  ad nos, qui nobis in se credentibus ultro ueniam daret, nosque ad paterne glorie societatem uocaret. In quibusdam codicibus hic uersiculus ita legitur: »Et misit Filium suum litatorem pro peccatis nostris.« Litator autem sacrificator est. Sacrificauit enim Filius Dei pro peccatis nostris, non hostiam pecudum, sed seipsum offerendo. Unde bene Paulus admonens, ait: »Estote imitatores Dei sicut filii karissimi, et ambulate in dilectione, sicut et Christus dilexit nos, et tradidit semetipsum pro nobis oblationem et hostiam Deo in odorem suauitatis .« Cuius sententie concinit hoc, quod hic quoque Ioannes exhortando subiungit, dicens:

»Charissimi, si sic Deus dilexit nos, et nos debemus inuicem diligere.« Quod autem sequitur:  »Deum nemo uidit unquam,« maiore disputatione indiget, cum Dominus et hominibus mundo corde Deum uidendum promittat, et de sanctis dicat quod angeli eorum in celis semper uideant in faciem Patris. Hanc autem sententiam in Euangelio suo ponit idem Ioannes, ubi etiam quomodo Deus uideri possit, consequenter adiungit dicens: »Unigenitus Filius qui est in sinu Patris, ipse enarrauit .« Quod, beatus pater Ambrosius ita exposuit: Et ideo Deum nemo uidit unquam, quia eam que in Deo habitat plenitudinem diuinitatis, nemo conspexit, nemo mente aut oculis comprehendit. uidit enim, ad utrumque referendum est. Denique cum additur: »Unigenitus Filius qui est in sinu Patris, ipse enarrauit,« mentium magis quam oculorum  uisio declaratur. Species enim uidetur, uirtus uero narratur: illa oculis, hec mente comprehenditur. Item beatus Augustinus in libro De uidendo Deo, de eadem disputans questione, proinde in qua narrante Unigenito qui est in sinu Patris narratione ineffabili, creatura rationalis munda et sancta, impletur Dei uisione ineffabili, quam tunc consequemur, cum ei equales facti fuerimus: quoniam sicut uidentur ista uisibilia corporis sensibus, non ita Deum uidit unquam. Quoniam si aliquando eo modo uisus est, non sicut ista natura uidetur, sed uoluntate uisus est specie, qua uoluit apparens, latente natura atque in se incommutabiliter permanente. Eo autem modo quo uidetur sicuti est, nunc fortasse uidetur a quibusdam angelis suis sanctis. A nobis autem tunc ita  uidebitur, cum ei facti fuerimus equales, et post aliquanto exponens sententiam sancti Ambrosii: Deum nemo uidit unquam, uel in hac uita sicut ipse est, uel etiam in angelorum uita, sicut uisibilia ista, que corporali uisione cernuntur, quia Unigenitus Filius qui est in sinu Patris, ipse enarrauit. Quia non ad oculorum corporalium, sed ad mentium uisionem dictum est pertinere quod narrauit. Item post multa: Ad eam uero uisionem qua uidebimus Deum sicuti est, mundanda corda commonuit. Quia enim corporalia consuetudine loquendi uisibilia nominantur, propterea Deus inuisibilis dicitur, ne corpus esse credatur. Neque enim corda munda sue substantie contemplatione fraudabit, cum hec magna  et summa merces Deum colentibus et diligentibus promittatur, dicente ipso Domino, quando corporalibus oculis uisibiliter apparebit, et inuisibilem se contuendum mundis cordibus promittebat. »Qui diligit me, diligetur a Patre meo, et ego diligam eum, et manifestabo ei meipsum .« Hec quippe natura eius equaliter cum Patre inuisibilis, sicut equaliter incorruptibilis est, quia continuatim Apostolus posuit, dicens : Regi autem seculorum inuisibili, incorruptibili, diuinam substantiam qua potuit hominibus predicatione commendans. Deus ergo inuisibilis, neque oculo, sed mente querendus est. Sed quemadmodum si solem istum uidere uelimus, oculos corporis purgaremus, unde lux uideri potest: uolentes uidere Deum, oculum  cordis, quo Deus uideri potest, purgemus. »Beati enim mundo corde, quoniam ipsi Deum uidebunt .« uerum quia hec uisio in futuro speratur, quid agendum est nobis, dum adhuc constituti in corpore, peregrinamur a Domino? Quo solatio utendum, ubi diuina uisione necdum licet perfrui?

»Si diligamus inuicem, Deus in nobis manet.« Sed nemo putet hanc dilectionem, in qua Deus manet, abiecta et desidiosa quadam mansuetudine, imo non mansuetudine, sed remissione et negligentia reseruari. Non ista est caritas, sed languor. Ferueat caritas ad corrigendum, ad emendandum. Sed si sunt boni mores, dilatentur: sunt mali, emendentur corriganturque. Si ergo diligamus inuicem sincera et disciplinabili caritate, Deus in nobis  manet. Operibus quidem ipsius caritatis manifestatur, quamuis nondum uisibiliter apparens. »Et caritas eius in nobis perfecta est.« Querendum autem quomodo dicat perfectionem diuine caritatis in mutua dilectione consistere, cum Dominus in Euangelio pronuntiet, non esse magnum, si diligamus eos qui nos diligunt, nisi ad inimicos etiam  eadem dilectio pertingat, nisi forte ipsos quoque inimicos fraterni amoris intuitu diligere iubemur, uidelicet ut non semper inimici remaneant, sed resipiscant a diaboli laqueis, nobisque germano federe socientur. »Si diligamus, inquit, inuicem, Deus in nobis manet, et caritas eius perfecta est.« Incipe diligere, perficiens cepisti diligere? cepit in te Deus habitare,  ut perfectius habitando faciat te perfectum.

»In hoc cognoscimus quod in eo manemus, et ipse in nobis, quoniam de spiritu suo dedit nobis.« Hoc ipsum quod de spiritu suo dedit tibi unde cognoscis? Interroga uiscera tua, si plena sunt caritate, habes spiritum Dei, Paulo teste, qui ait: »Quia caritas Dei diffusa est in cordibus nostris per Spiritum sanctum, qui datus est nobis .«

»Et nos uidimus et testificamur, quoniam Pater misit Filium suum saluatorem mundi.« Nemo de salute sua desperet, quia etsi magni sunt morbi scelerum qui deprimunt, omnipotens Deus est medicus qui saluat, tantum meminerit quisque, quod idem Filius  Dei, qui uenit mitis ut saluaret, uenturus est ut districtus iudicet.

»Quicunque confessus fuerit quoniam iehsu est Filius Dei, Deus in eo manet, et ipse in Deo.« Perfectam cordis confessionem dicit, quod nec male suadentium hereticorum possit fraude corrumpi, nec persequentium paganorum tormentis conquassari, nec carnalium fratrum exemplis, nec proprie fragilitatis segnitia titubare. Sunt etenim qui etiam uerbis negant esse Iesum Filium Dei, quales multi fuisse produntur eo ipso tempore, quo hec scribebat Ioannes. Sunt item qui confitentur uerbis, factis autem negant. Unde bene qui nunc ait: »Quicunque confessus fuerit quoniam iehsu est Filius Dei, Deus in eo manet, et ipse in Deo,« ipse paulo superius  dixit: »Si diligamus inuicem, Deus in nobis manet,« insinuans profecto quia quisquis dilectionem in fratres habet, ille Iesum Dei esse Filium testatur.

»Et nos cognouimus et credimus caritati, quam habet Deus in nobis.« Cognouimus quia iehsu est Filius Dei, et quia Pater misit eum saluatorem mundi, et credimus caritati, quam habet Deus in nobis, quia uidelicet cum haberet unicum, noluit esse unum, sed ut fratres haberet, adoptauit illos qui cum illo possiderent uitam eternam. »Deus caritas est.« In hoc superius dixerat, ecce iterum dicit. Amplius tibi non potuit commendari caritas, quam ut diceretur Deus. Forte munus Dei contempturus eras, nunquid et Deum contemnis? »Et qui manet in caritate, in Deo manet et Deus in eo.«  uicissim in se habitant, qui continet et qui continetur. Habitas in Deo, sed ut continearis: habitat in te Deus, sed ut contineat te ne cadas, quia, sicut Apostolus de ipsa caritate dicit, caritas nunquam cadit . Quomodo cadit, quem continet Deus?

»In hoc perfecta est caritas nobiscum, ut fiduciam habeamus in die iudicii.« Quisquis fiduciam habet in die iudicii, perfecta est in illo caritas. Quid est habere fiduciam in die iudicii? non timere ne ueniat dies iudicii. Cum enim primo ad penitendum se de malis actibus conuerterit, incipit timere diem iudicii, ne uidelicet apparente iusto iudice, ipse damnetur. Processu uero bone conuersationis animatus, discit non timere quod timebat, sed potius  optare, ut ueniat ille desideratus cunctis gentibus , sperans se cum sanctis merito bone actionis esse coronandum. Unde autem fiduciam in diem iudicii habere possumus, plenius subdendo manifestat. »Quia sicut ille est, et nos sumus in hoc mundo.« Nunquid uero potest esse homo sicut Deus? sed et meminisse oportet, quod et supra dictum est, quia non semper ad equalitatem dicitur sicut, sed dicitur ad quamdam similitudinem. Quomodo enim dicis, sicut aures habeo, ita habet et imago? Nunquid omnino sic? Sed tamen dicis, sicut. Si enim facti sumus ad imaginem Dei, quare non sicut Deus sumus? Non ad equalitatem, sed pro modulo nostro. Inde ergo nobis datur fiducia in die  iudicii, »quia sicut ille est, et nos sumus in hoc mundo.« Imitando uidelicet perfectionem dilectionis in mundo, cuius ille exemplum nobis quotidie prebet de celo. De qua Saluator in Euangelio: »Diligite,« inquit, »inimicos uestros, et orate pro persequentibus uos ut sitis filii Patris uestri qui in celis est, qui solem suum oriri facit super bonos et malos, et pluit super iustos et iniustos .«

»Timor non est in caritate,« In tali uidelicet caritate, que ad imitationem diuine bonitatis, etiam inimicis benefacere, et hos diligere nouit, »sed perfecta caritas foras mittit timorem.« Illum scilicet timorem, de quo dicitur: »Initium sapientie timor Domini .« Quo timet quisque, incipiens opera iustitie, ne ueniat iustitie districtus  iudex, et se minus castigatum inueniens damnet. Illa caritas pellit foras timorem, que pro merito iustitie fiduciam habet in die iudicii. Sed et presentium aduersitatum timorem perfecta caritas eiicit ex animo, quam habere querebat, qui Domino supplicans, ait: »A timore inimici eripe animam meam ,« quam habebat qui dixit: Quis nos separabit a caritate Christi? tribulatio? an angustia? an persecutio? an fames? an nuditas? an periculum? an gladius?  etc. »Quoniam timor penam habet.« Torquet cor conscientia peccatorum, nondum facta est cogitatio. Ideo in Psalmo de ipsa perfectione iustitie: »Conuertisti,« inquit, »planctum meum in gaudium mihi, conscidisti saccum meum et precinxisti me letitia: ut cantet tibi  gloria mea, et non compungar .« Id est, non sit quod stimulet conscientiam meam. Stimulat timor, sed noli timere, intrat caritas que sanat, quem uulnerat timor »Qui autem timet; non est perfectus in caritate.« Quia nimirum timor penam habet, quamuis sicut sectionem medici salus optata, ita timorem caritas desiderata subsequitur. Nec putari debet his beati Ioannis sermonibus esse contrarium, quod Psalmista dicit: »Timor Domini sanctus permanet in seculum seculi .« Duo namque sunt timores. Unus, quo timent homines Deum ne mittantur in gehennam. Ipse est timor ille qui introducit caritatem, sed sic uenit ut exeat. Si enim adhuc propter penas times Deum, nondum amas quem sic times: non bona desideras, sed mala caues.  Sed ex eo quod mala cauens corrigis te, incipis et bona desiderare. Cum bona desiderare ceperis, erit in te timor sanctus, ille scilicet, ne ipsa bona amittas, ne mittaris in gehennam, sed et ne ipsa te deserat presentia Domini, quem amplecteris, quo eternum frui desideras.

»Nos ergo diligamus Deum, quoniam ipse prior dilexit nos.« Nam unde diligeremus, nisi ille prior dilexisset nos? Hinc enim ipse in Euangelio dicit: »Non uos me elegistis, sed ego elegi uos. .« Ita autem perfecti erimus in caritate, si quemadmodum nullius alterius, nisi salutis nostre gratia, prior dilexit nos ille, nimirum nos quoque ita eum nullius rei, nisi sui tantum amoris dilexerimus  obtentu. uerum quia sunt qui uerbo tenus Deum diligunt, consulte subiungitur:

»Si quis dixerit, quoniam diligo Deum et fratrem suum oderit, mendax est.« Unde probamus quia mendax est? audi. »Qui enim non diligit fratrem suum quem uidet, Deum quem non uidet, quomodo potest diligere?« Quid ergo? Qui diligit fratrem suum, et non diligit Deum, necesse est ut diligat Deum et diligat ipsam dilectionem. Deus enim dilectio est. Et ne quis dicere auderet: Et quid obstat diligere Deum, etiamsi non diligo fratrem, recte subdidit: »Et hoc mandatum habemus a Deo ut qui diligit Deum, diligat et fratrem suum.« Quomodo enim diligis eum, cuius odisti mandatum? Quis est qui dicat, diligo imperatorem sed odi leges eius?  Non ita est uerus Dei amator, sed »uide nunquid quia mandata tua dilexi, Domine,« et ideo confidenter adiungit, »in tua misericordia uiuifica me .«



HOMILIA CX. DOMINICA SECUNDA POST PENTECOSTEN.

 »In illo tempore dixit iehsu discipulis suis: Homo quidam erat diues, et induebatur purpura et bysso.« Et reliqua. Scriptura sacra diuinitus inspirata, non solum bonorum actiones ad imitandum commemorat, sed etiam tormenta reproborum narrat: ut quos ad bene uiuendum non prouocant exempla piorum, saltem terreant denuntiata supplicia reproborum. Quod utrumque in hac  lectione ostenditur, quando non solum requies Lazari commemoratur, sed etiam pena superbi diuitis ad memoriam reducitur, ut in uno habeant pauperes quod imitentur, in altero autem diuites unde terreantur. Nam cum superius Dominus contra auaritie uitium disputaret, admonendo subiunxit, dicens: »Facite uobis amicos de mammona iniquitatis, ut cum defeceritis, recipiant uos in eterna tabernacula .« Sed quia omnis, qui ex uitio non uult corrigi, ex correptione deterior fit, subiunxit euangelista, dicens: »Audiebant omnia hec Pharisei, qui erant auari, et deridebant eum.« Quia cum malorum peruersitas crescit, predicatio non solum minui non debet, sed etiam augeri. Ut confirmaret Dominus exemplis, quod docuerat uerbis,  adiunxit hoc per similitudinem, quod in capite huius lectionis audiuimus, dicens: »Homo quidam erat diues, qui induebatur purpura et bysso, et epulabatur quotidie splendide.« Ostendens superbum diuitem esse condemnatum, quia sibi amicum Lazarum de mammona iniquitatis facere noluisset. ualde enim homo iste diues fuisse ostenditur, cum purpura et bysso indutus memoratur. Purpura enim regie dignitatis est habitus: byssus uero, genus est quoddam lini suauissimi et candidissimi decoris. Ad augmentum quoque temporalis glorie, quotidie epulabatur splendide diuersis ciborum apparatibus uentri satisfaciens. Epule enim ad crapulam pertinent, pretiosa uero  uestimenta ad inanem gloriam. Sed quo ditior in facultatibus, eo deterior in cruciatibus. »Potentes enim,« ait Scriptura, »potenter tormenta patientur .« Sunt enim nonnulli, qui putant in cultu pretiosarum uestium peccatum non esse. Quod si omnino non esset, nequaquam Dominus mentionem purpurati diuitis, qui in inferno torquebatur, faciens, premitteret, dicens: »Homo quidam erat diues, et induebatur purpura et bysso.« Et nisi in cultu pretiosarum uestium peccatum fuisset, nequaquam Petrus feminas compesceret, dicens: »Non sit extrinsecus capillatura, aut circumdatio auri, aut indumenti uestimentorum cultus .« Et Paulus apostolus in epistola ad Timotheum: »Et mulieres uolo esse in habitu ornato, cum uerecundia et sobrietate  ornantes se, non in tortis crinibus, aut auro, aut margaritis, uel ueste pretiosa, sed quod decet mulieres, promittentes pietatem per opera bona .« Et si hoc obseruandum est a mulieribus, quanto magis a uiris? Unicuique enim sua conscientia testis est, quia pretiosa uestis nonnisi propter inanem gloriam requiritur. Quia cum in secreto sit, ubi a nemine uideatur, non curat qualibuscunque indutus sit uestibus. At uero cum in publicum processerit, pretiosa uestimenta requirit, non ut sanctior, sed ut honorabilior ceteris appareat. Quia uero uirtus est uilibus uestimentis indui. e diuerso colligimus peccatum non deesse pretiosa uestimenta requirere. Si enim in uilitate uestium uirtus non esset, nequaquam euangelista de asperitate  sui uestimenti Ioannem laudasset. E quibus exemplis cognoscere possumus, quia tanta ac talia uestimenta querere debemus, que nuditatem possint operire ac frigus arcere. Quod Dominus ostendit, quando in initio primos homines non purpuram, sed tunicas pelliceas induit. Unde Paulus nos admonet, dicens: »Nihil intulimus in hunc mundum, sed neque aliquid auferre possumus, habentes autem uictum et uestitum, his contenti simus .« Sunt autem alii, qui precepta ueteris Testamenti austeriora esse putant, quam Noui. Sed hi improuida consideratione falluntur, dum utrorumque Testamentorum precepta subtilius non discutiunt. Nam in ueteri Testamento dicitur: »Diliges amicum tuum, et odio habebis inimicum tuum .« In Nouo  autem Dominus ait: »Diligite inimicos uestros, benefacite his qui oderunt uos, et orate pro persequentibus et calumniantibus uos .« In ueteri Testamento homicidium morte plectitur . In Nouo Dominus dicit: »Qui irascitur fratri suo, reus erit iudicio .« In ueteri dicitur: »Oculum pro oculo, dentem pro dente, manum pro manu .« In Nouo precipitur: »Si quis quod tuum est tulerit, ne repetas. Et qui uoluerit tecum contendere in iudicio, et tunicam tuam tollere, dimitte ei et pallium. Et qui te angariauerit mille passus, uade cum illo duo millia. Et ego dico uobis, nolite resistere malo: sed si quis te percusserit in dexteram maxillam, prebe illi et alteram  .« In ueteri precipitur: »Non adulterabis uxorem proximi tui .« In Nouo: »Qui uiderit mulierem ad concupiscendam eam, iam mechatus est eam in corde suo .« In ueteri Testamento, aliena res inuasa, in quadruplum restuititur: hic autem, diues non aliena legitur rapuisse, sed quia propria non dedit, apud inferos torquetur. Unde cognoscimus, quia precepta Noui Testamenti, quanto sunt perfectiora, tanto districtiora.

»Et erat quidam mendicus, nomine Lazarus.« Si subtiliter hec uerba Domini discutimus, inueniemus quia que apud homines alta uidentur, apud Deum frequenter in imo sunt: et que apud homines sunt despecta, Deo accepta sunt. Denique inter homines  nomina diuitum longe lateque sciuntur, pauperum uero etiam a pluribus conciuibus et uicinis ignorantur. At contra, Dominus mentionem de diuite et paupere faciens, nomen diuitis quasi ignotum tacuit, nomen uero pauperis, quasi familiarius indicauit, ostendens unum reprobando nescire, alterum eligendo se scire. Ait enim de diuite: »Homo quidam erat diues.« De paupere autem: »Erat quidam mendicus, nomine Lazarus,« ac si diceret: Superbum diuitem nescio, humilem pauperem scio. Excelsus enim Dominus, cum non sit personarum acceptor, alta de longe conspicit, et humilia de prope. Ut suscitet de puluere egenum, et de stercore eleuet pauperem . Nouit ergo Dominus quos elegit, et ignorat quos reprobat. Unde in fine reprobis  dicturus est: »Nescio uos unde sitis, discedite a me operarii iniquitatis .« At perfecto uiro Moysi dicitur: »Noui te ex nomine .« Et sicut Apostolus ait: »Nouit Dominus qui sunt eius .« At per hoc magni meriti illos esse credimus, quorum nomina Deus scire dicitur.

»Qui iacebat ad ianuam eius ulceribus plenus, cupiens saturari de micis que cadebant de mensa diuitis, et nemo illi dabat, sed et canes ueniebant et lingebant ulcera eius.«---»uasa figuli probat fornax,« ait Scriptura, »et homines iustos tentatio tribulationis .« Quod huic pauperi Lazaro contigisse cernimus, cui ad augmentum doloris, cum egestate ciborum accidit infirmitas ulcerum. Sola enim egestas illi sufficeret, etiamsi infirmitas  defuisset. Et rursus, sola infirmitas sufficere posset, si indigentia defuisset. Sed ad augmentum doloris, cum infirmitate addita est indigentia, ut tanto probabilior coram oculis Dei esset, quanto durius igne tribulationis fuisset excoctus. Ubi considerandum est quia Dominus omnipotens equissimus iudex, in una eademque re duo iudicia operatus est, ut unde uni premium, inde alteri cresceret supplicium. Fortassis enim diues iste de misericordia excusationem haberet, nisi pauperem afflictum ante ianuam iacentem uidisset: cum autem uidit miserum sed misereri noluit, omnem aditum excusationis sibi exclusit. Pauper uero cum penuria corporis, maiorem tribulationem sustinuit mentis, cum uideret quotidie diuitem  splendide epulari, se uero micarum fragmenta desiderare: cum cerneret illum obsequentibus turbis circumdari, se autem a nemine uisitari. Iam quod ab hominibus contemptus sit, canes testantur, qui licenter ulcera eius lingebant. Quod iusto Dei iudicio  factum est, ut unde uni probatio, inde alteri cresceret damnatio. Sed nunquid semper aut iste in tribulatione, aut ille erit in gloria? non. Audi quod sequitur:

»Factum est autem ut moreretur mendicus, et portaretur ab angelis in sinum Abrahe. Mortuus est autem et diues, et sepultus est in inferno.« In quo loco colligere possumus, quia unicuique electorum angelus ob custodiam sui deputatus est, iuxta id quod ait Apostolus: »Sunt administratorii spiritus  in ministerium missi propter eos, qui hereditatem capiunt salutis .« Et sicut Dominus de paruulis ait: »Angeli eorum semper uident faciem Patris ,« nam et de Petro pulsanti ad ianuam, dictum est: »Angelus eius est .« Quandiu enim electi in presenti uita manent, ubi »corpus quod corrumpitur aggrauat animam, deprimit terrena inhabitatio sensum multa cogitantem ,« necesse habent angelorum auxilio confortari, secundum quod scriptum est in persona uiri iusti: »Angelis suis mandauit de te ut custodiant te in omnibus uiis tuis. Et in manibus tollent te, ne forte offendas ad lapidem pedem tuum .« Cum enim oculus diuine maiestatis semper et ubique nostra opera et cogitationes intueatur, credimus  tamen dignas operationes et iustas eleemosynas ab angelis Deo nuntiari, iuxta illud quod angelus Tobie ait: »Cum oraretis, ego obtuli orationes uestras ante Deum .« Hinc est quod ab angelo dicitur Danieli: »Ex die qua posuisti cor tuum ad intelligendum, ut te affligeres in conspectu Domini, exaudita sunt uerba tua, et ego ueni propter sermones tuos .« Qui autem operantes in hac uita electos adiuuant, a corpore exeuntes suscipiunt, quod in presenti exemplo comprobatur, cum dicitur: »Factum est autem ut moreretur mendicus, et portaretur ab angelis in sinum Abrahe.« Sinus autem Abrahe in hoc loco requiem significat beatorum, iuxta quod alibi ait: »Multi uenient ab oriente et occidente, et recumbent cum Abraham et Isaac et Iacob  in regno celorum .« Sicut enim de ea re, quam in sinu habemus, certi securique sumus: sic electi celestis regni gremio collecti, eterna securitate firmantur. Sed sicut leto corde audiendum est quod dicitur: »Factum est autem ut moreretur mendicus, et portaretur ab angelis in sinum Abrahe:« ita ualde timendum est quod subinfertur: »Mortuus est autem et diues, et sepultus est in inferno.« Sepultus autem in inferno dicitur, cum spiritus sepultura non indigeat, ut magnitudo penarum ostendatur. Mortuo enim sepultura debetur, et ideo quia mortuus erat in corpore, in anima sepultus in inferno dicitur, quia sine fine cruciabitur. Sicut enim pretiosa est in conspectu Domini mors sanctorum eius  , sic econtra mors impiorum pessima. Audiat hoc auarus, audiat pecuniarum cupidus. Quid enim prodest auaro diuiti, quod in bonis ducit dies suos, quando in puncto ad inferna descendit? Ubi e diuerso colligere possumus, que pena preparata sit raptoribus, quando diues iste, qui aliena legitur non rapuisse, sed sua non dedisse, in inferno sepultus esse narratur. Si enim in inferno cruciatur, qui sua non dedit, qua pena puniendus est, qui aliena tollit? qualibus per Isaiam dicitur: »ue qui coniungitis domum ad domum, et agrum agro copulatis usque ad terminum loci .« Non solum enim rapina, sed etiam superflua tenacitas inferni penam meretur, sicut ipse iudex pauperum curam negligentibus dicturus est : »Discedite a me,  maledicti, in ignem eternum, qui paratus est diabolo et angelis eius: esuriui enim, et non dedistis mihi manducare: sitiui et non dedistis mihi potum: hospes eram, et non collegistis me: nudus, et non cooperuistis me: infirmus et in carcere, et non uisitastis me. Tunc respondebunt ei et ipsi, dicentes: Domine, quando te uidimus esurientem, et sitientem, aut hospitem, aut nudum, aut infirmum, aut in carcere, et non ministrauimus tibi? Tunc respondebit illis, dicens: Amen dico uobis, Quandiu enim uni ex minimis istis non fecistis, nec mihi fecistis.«---»Radix enim, ut ait Apostolus, omnium malorum est cupiditas .« Unde Dominus ait in Euangelio: »ue uobis diuitibus, qui habetis consolationem uestram .« Et iterum: »Difficile, qui pecunias  habent, in regnum celorum intrabunt .« Illis denique, qui sollicite inquirere solent, utrum anima ad similitudinem corporis membra habeat, an non, presens lectio satisfacit. Ait enim Dominus de diuite:

»Eleuans autem oculos suos, cum esset in tormentis, uidit Abraham a longe, et Lazarum in sinu eius. Et ipse clamans dixit: Pater Abraham, miserere mei, et mitte Lazarum ut intingat extremum digiti sui in aquam, ut refrigeret linguam meam, quia crucior in hac flamma.« Ergo et diues oculos et linguam habebat, et Lazarus digitum: quia anima secundum suam subtilem et spiritalem naturam membra creditur habere, que habet et corpus. Quod in eo facile comprobatur, quia corporis membra  nichil possunt sine anima. Ubi pariter demonstratur, quia non solum boni bonos in gloria, sed mali malos recognoscunt in pena. Nam diues non solum Lazarum, quem prius uiderat, recognouit, sed etiam Abraham, quem nunquam uiderat, se recognouisse testatur, cum ait: »Pater Abraham, miserere mei.« Et cum fratrum suorum absentium meminit, liquido datur intelligi, quia eos, quos presentialiter malos uidebat, recognoscere poterat. In quo loco etiam ostenditur, quia non solum boni, cum sint in eterna requie recepti, malos conspiciunt in pena, sed etiam mali bonos in gloria. Quod Dei iudicio agitur, ut unde sanctis gloria, inde reprobis augeatur pena. Dupliciter enim reprobi cruciantur cum sanctos conspiciunt  in requie, non solum quia peccauerunt, sed etiam cum eos remunerari uident, quos contemptui habuerunt. Unde in fine uisa illorum gloria, dicturi sunt: »Hi sunt quos aliquando habuimus in derisum et in similitudinem improperii. Nos insensati uitam illorum estimabamus insaniam, et finem illorum sine honore. Quomodo ergo computati sunt inter filios Dei, et inter sanctos sors illorum est? Ergo miseri errauimus a uia ueritatis .« Iusti autem tanto uberiores gratias Deo referunt, quanto de maioribus tormentis, non suis meritis, sed gratia de se considerant liberatos, quod usque ad iudicium futurum erit. Nam postea, sublatis impiis ne uideant gloriam Dei, sancti reprobos conspecturi sunt, quia illi qui Creatori suo iuncti erunt, nichil erit in creaturis  quod non uideant. A longe diues Abraham conspicit, quia per imitationem eius proximus fieri noluit. Multum autem ad se refrigerandum Lazarum mitti precatur, ut eius gloria ei fieret detrimentum, cuius pene ipse noluit prebere solatium. In omnibus enim operibus suis iustissimus est Dominus, in hoc tamen eius iustum iudicium declaratur, cum dicitur: »Mitte Lazarum, ut intingat extremum digiti sui in aquam, ut refrigeret linguam meam.« In mensis enim diuitum mice superflue esse uidentur, gutta autem aque etiam pauperibus exigua est. Qui ergo minima negauerat, minima impetrare nequit: quia qui micas panis Lazaro dare noluit, in ardore positus guttam aque ex eius digito decidentem impetrare non potuit. Audiant hoc auari, qui superflua diuitiarum  suarum magis in putredinem uerti sinunt, quam in necessitatibus pauperum expendi, non timentes illud, quod terribiliter eis Iacobus apostolus comminatur, dicens: »Agite nunc diuites, plorate ululantes in miseriis uestris, que superuenient uobis. Diuitie uestre putrefacte sunt, uestimenta uestra a tineis comesta sunt. Aurum et argentum uestrum eruginauit, et erugo eorum in testimonium uobis erit, et manducabit carnes uestras sicut ignis .« Talis erat ille diues, qui dicebat in corde suo: »Destruam horrea mea, et maiora faciam.« Cui a Domino dictum est: »Stulte, hac nocte auferetur anima tua a te: hec autem que preparasti, cuius erunt ?«---»Quia ergo,« ut ait Apostolus, »nichil intulimus in hunc mundum, sed neque aliquid  auferre possumus, habentes uictum et uestitum, his contenti simus .« Quid est quod specialiter linguam refrigerari rogat, cum hinc inde ultricibus penis circumsepitur totus atque cruciatur, nisi quia in ea plus se ardere iudicat? Ubi datur intelligi, quia pro qualitate et quantitate peccatorum, redditur reprobis pena tormentorum. Non enim equalis pena debetur ei, qui parum peccauit, et ei qui multum. Quia sicut sub uno radio solis non omnes equaliter urimur, ita reprobi in gehennali pena non omnes equaliter cruciantur. Habet enim hoc subtilitas iudiciorum Dei, ut per quod membrum amplius peccat quis, in eo maiorem uindictam recipiat. Cum enim superius diues iste splendide epulatus  fuisse dicitur, et nunc in lingua se cruciari perhibet, ostenditur quia pre ceteris membris in lingua arderet. In conuiuiis enim superflua et inanis loquacitas abundare solet: quoniam ubi uenter diuersis cibis et potibus distentus fuerit, statim lingua ad cachinnos, ioca, maledictiones, detractiones et cetera his similia resoluitur, sicut scriptum est: »Sedit populus manducare et bibere, et surrexerunt ludere .« Et quia in conuiuiis in lingua peccauerat, in tormentis in lingua ardebat. »Quoniam,« sicut ait Salomon, »per que peccat quis, per hec et torquetur .« Sed forte queret aliquis, utrum ignis gehennalis corporeus sit, an incorporeus. Ad quod dicendum, quia sic corporeus esse creditur, ut animam incorpoream cruciare possit. Quod autem  res corporea animam incorpoream cruciare possit, mirum non est, cum uiuente quolibet homine spiritus in corpore tenetur. Nam apostatas angelos quis incorporeos spiritus esse dubitet? et tamen igne gehennali sine intermissione cruciantur, sicut ueritas reprobis dictura est: »Ite, maledicti, in ignem eternum, qui paratus est diabolo et angelis eius .« Non est ergo dubium, animam incorpoream ante iudicium ab igne corporali posse torqueri, cum hoc in spiritibus immundis possibile demonstretur. Iustum est enim, ut qui in anima simul et corpore peccant, ante iudicium in anima, post iudicium uero in anima et corpore crucientur.

»Et dixit illi Abraham: Fili, recordare quia recepisti bona in uita tua, et Lazarus similiter mala.«  Cum superius Abraham patrem uocat, et nunc cum Abraham filium eum nominat, cognoscere possumus ex eodem populo, qui ex stirpe Abraham originem ducebat, illum fuisse. Sed summopere illud considerandum est, quia quem filium nominat, a pena non liberat: quoniam in districtione iusti iudicii Dei tanta equalitas iustitie erit, ut nec filius patrem, nec pater filium liberare ualeat, sed unusquisque recipiet secundum opera sua, prout gessit, siue bonum, siue malum. Quia peccator in peccato suo morietur, et iustus in iustitia sua, quam operatus est, uiuet. Unde et per Ezechielem prophetam Dominus, cum terram gladio, peste et fame perituram prediceret, adiunxit, dicens: »uiuo ego, dicit Dominus, quia si Ne et Iob et Daniel fuerint in medio eius, filios et filias non  liberabunt, sed ipsi iustitia sua liberabunt animas suas .« Absque obliuione autem memorie commendandum est, quod diuiti uoce Abrahe dicitur: »Fili, recordare quia recepisti bona in uita tua, et Lazarus similiter mala.«---»Nunc autem hic consolatur, tu uero cruciaris.« In quibus uerbis intelligimus et diuitem aliquod bonum fecisse, pro quo in hac uita bona recepit: et pauperem aliquod reprehensibile egisse, pro quo presentis uite flagellis purgatus est. Aequissimus enim iudex Deus, sicut malum nullum impunitum dimittit, sic nullum bonum absque mercede relinquit: quia aut in presenti, aut in futuro retribuit. Quoties ergo aut prosperitas presentis uite nobis blanditur, aut diuitie affluunt,  timendum est ne de bono quod agimus, mercedem in presenti seculo recipiamus, ne forte in futuro nobis dicatur: »Amen dico uobis, recepistis mercedem uestram .« Quotiescunque autem aut paupertas nos affligit, aut flagella nos atterunt, gaudendum est et gratulandum: quia flagella Dei aut ad remunerationem nobis contingunt, aut ad probationem. Propter quod nos Scriptura admonet, dicens: »Fili, ne despicias disciplinam Domini Dei tui, neque fatigeris cum ab eo corriperis. Quem enim diligit Dominus, corripit: flagellat autem omnem filium quem recipit .«

»Et in his omnibus inter nos et uos chaos magnum firmatum est, ut hi qui uolunt hinc transire ad uos, non possint, neque inde huc transmeare.«  Chaos dicitur pactum uel firmatum, siue confusio elementorum. Dicitur enim chaos uorago uel profundum. Sed in hoc loco dicimus quia infernus, ubi diues torquebatur, longe inferius erat, unde paulo superius dicitur: »Eleuans autem oculos suos, uidit Abraham a longe, cum esset in tormentis.« Ante aduentum enim Domini anime sanctorum, quia propter originale peccatum ianuam regni celestis ingredi non ualebant, in secretioribus locis absque pena erant, ad quorum comparationem infernus penalis longe inferius erat, unde Psalmista precatur: »Eripuisti animam meam ab inferno inferiori .« Chaos ergo magnum firmatum est, siue terminus intransmeabilis districtione iusti iudicii Dei, ut nec isti ad illos, nec illi ad istos transire possint. Quod  autem illi qui in penalibus locis tenentur, ad sanctorum requiem transire uelint, nulli dubium est. Iusti autem in requie constituti, etsi per mentis compassionem ad illos transire uolunt, tamen quia ab equalitate iusti iudicis discordare non possunt, nequaquam ad eos transire ualent. Sed infelix diues de salute sua desperatus, ad fratrum liberationem, quos in seculo reliquerat, sollicitudinem conuertit cum ait:

»Rogo ergo te, pater, ut mittas eum in domum patris mei. Habeo enim quinque fratres, ut testetur illis, ne et ipsi ueniant in locum hunc tormentorum.« Cui iusto iudicio Dei ad cumulum sue damnationis, non solum cognitio, sed etiam memoria reseruata est: ut non solum pro se, sed etiam pro fratribus  torqueretur, quos similiter perire metuebat. Neque enim perfecta esset in diuite ultio pauperis, si Lazarum non cognouisset; neque perfecta pena in tormentis, si fratrum, quos in seculo reliquerat, non meminisset. Quo exemplo nos instruimur, quia anime sanctorum in eterna beatitudine recepte, pro salute charorum, quos inter seculi pericula reliquerunt, intercedere creduntur. Et quia iuxta Scripture auctoritatem, qui sibi nequam est, nulli bonus erit , diuiti pro fratribus roganti respondetur:

»Habent Moysen et prophetas, audiant illos.« At ille dolore constrictus: »Non, inquit, pater Abraham, sed si quis ex mortuis ierit ad eos, penitentiam  agent.« Et quia  nec opus, nec ratio, nec scientia, neque prudentia est apud inferos , adhuc subditur: »Si Moysen et prophetas non audiunt, neque si quis ex mortuis resurrexerit, credent.« Qua sententia luce clarius patet, quia qui Moysen et prophetas audire contempserunt, Christum a mortuis resurgentem credere noluerunt: uel qui precepta ueteris Testamenti contemnunt, utique ueritatem Noui Testamenti, que Christi resurrectionem predicat, minime implere possunt. Sed quia hec moraliter ad terrendam diuitum auaritiam, et pauperum inopiam consolandam diximus, hinc breuiter quid allegorice significent, uideamus. Per diuitem enim et pauperem duo precepta populi significantur, Iudeorum scilicet et  gentium. Per diuitem Iudeorum populus prefiguratur, qui non solum carnales diuitias, sed etiam spiritales per legis notitiam accepit, quibus magis ad nitorem, quam ad utilitatem usus est. Qui purpura indutus est in martyribus, bysso in uirginibus: siue purpura in regia dignitate, bysso in gloria sacerdotali. Epulabatur quotidie splendide, in Patrum eloquiis meditando. Per pauperem uero Lazarum gentilis populus designatur, qui pauper exstitit, quando a legis notitia et cognitione Dei alienus fuit. Iacebat ad ianuam eius, quia intra ianuam scientie legis ingredi non poterat. Ulceribus plenus, id est diuersis peccatorum criminibus fedatus. Cupiens satiari de micis, que cadebant de mensa diuitis, et nemo illi dabat; quia ille superbus Iudeorum populus  uerba, que de legis scientia profluebant, gentibus dare nolebant. Et dum preceptis legis magis ad elationem, quam ad caritatem et utilitatem usus est, quasi ex acceptis dapibus tumuit. Mensa enim Scripturam sanctam significat, sicut scriptum est: »Parasti in conspectu meo mensam aduersus eos qui tribulant me .« Mice autem, que cadebant de mensa diuitis, uerba sunt, que de legis scientia, ut diximus, profluebant. Has cupiebat accipere iste pauper, gentilis scilicet populus, de quibus erat illa mulier Chananea que Domino sibi dicenti, »Non est bonum sumere panem filiorum, et mittere canibus,« respondit dicens: »Utique, Domine, nam et catelli edunt de micis, que cadunt de mensa dominorum suorum .« Sed quem  diues contemnit, Deus non despicit. Quando enim excelsus Deus humilis factus est homo, non solum ad Iudeorum populum, sed etiam ad gentium predicatores suos mittere dignatus est. Unde bene dicitur: »Sed et canes ueniebant et lingebant ulcera eius.« Canes in Scripturis, uarias habent significationes. Aliquando populum Iudeorum significant, ut in Psalmo legitur: »Circumdederunt me canes multi .« Aliquando falsos catholicos, sicut per sapientissimum Salomonem dicitur: »Sicut canis qui reuertitur ad uomitum suum, ita stultus qui iterat stultitiam suam. .« Aliquando hereticos, sicut Apostolus ait: »uidete canes, uidete malos operarios, uidete concisionem .«  Aliquando malos doctores, sicut per prophetam dicitur: »Speculatores eius ceci omnes, nescierunt uniuersi canes muti, non ualentes latrare, uidentes uana et amantes somnia .« Et iterum: »Canes impudicissimi nescierunt saturitatem « Et Ioannes in Apocalypsi: »Foris canes et uenefici, et impudici, et omnis qui amat et facit mendacium .« Sed in hoc loco bonos predicatores significant, de quibus per Psalmistam dicitur: »Lingua canum tuorum ex inimicis ab ipso .« Canis enim uulnus quod lingit, citius ad sanitatem perducit. Quid autem sunt uulnera nisi peccata? Sicut enim uulnus ab interioribus uisceribus foras in cute erumpit, sic peccata per confessionem pandenda sunt, ut ad sanitatem anime quis peruenire  possit. Igitur nichil aliud est peccatorum confessio, nisi quedam uulnerum ruptio. Et nos ergo confitendo peccata nichil aliud agimus, nisi quod pestiferum in mente latebat, aperimus. Quia ergo sancti predicatores gentilem populum ad peccatorum confessionem uocauerunt, quasi spiritales canes uulnera Lazari lingendo curauerunt. Unde bene idem Lazarus, adiutus interpretatur: quia illi ad salutem eum adiuuerunt, qui peccata sua eum confiteri docuerunt. Et quia gentiles per fidem filii Abrahe effecti sunt, recte subiungitur: »Factum est autem ut moreretur mendicus et portaretur ab angelis in sinum Abrahe.« Pauper autem in sinum Abrahe portatur, quia per fidem gentilis populus ad societatem patriarcharum colligitur, Domino dicente: »Multi  uenient ab oriente et occidente, et recumbent cum Abraham et Isaac et Iacob in regno celorum .« At uero Iudeorum populus, qui credere noluit, propter perfidiam repellitur. Unde bene dicitur: »Mortuus est autem diues, et sepultus est in inferno.« Recte in capite huius lectionis primum posuit diuitem, deinde pauperem: nunc uero primum pauperem, deinde diuitem, ut ostenderet quia Iudaicus populus, qui fuerat in capite superbiendo et se exaltando, factus est in cauda: gentilis se humiliando, qui erat nouissimus, factus est primus, quia, sicut per sapientissimum Salomonem dicitur: »Superbum sequitur ignominia, et humilem spiritu gloria .« Unde et Dominus in Euangelio ait: »Omnis qui se exaltat, humiliabitur .« Et iterum: »Erunt primi nouissimi, et nouissimi primi .« Qui Abraham a longe conspicit, quia ei per imitationem, ut dictum est, proximus fieri noluit. Qui plus in lingua se cruciari perhibet, quia uerba legis, que in ore tenuit, opere implere contempsit. Recte etiam in lingua magis ardere dicitur, quia Iudei acuerunt linguas suas sicut serpentes, quando contra auctorem uite dixerunt: »Crucifige, crucifige eum. Non habemus regem nisi Cesarem .« Qui ab extremo digito Lazari se refrigerari precatur, quia illi qui in eterno supplicio sunt damnati, minimis sanctorum operibus, si fieri posset, optarent esse participes. Quod quia post mortem fieri non potest, recte diuiti  uoce Abrahe dicitur: »Memento, fili, quia recepisti bona in uita tua, et Lazarus similiter mala. Nunc autem hic consolatur, tu uero cruciaris.« Quinque autem fratres diues se habere testabatur, quia populus Iudaicus quinque libros Moysi accepit. Unde recte per Abraham dicitur: »Habent Moysen et prophetas.« uel quia eiusdem pars populi, qui adhuc in presenti uita subsistit, in quinque sensibus corporis constat, quos sensus qui ad spiritalem intellectum flectere nolunt, recte de eorum contumacia subinfertur: »Si Moysen et prophetas non audiunt, neque si quis ex mortuis resurrexerit credent.« Ideo enim in Christum, qui ex mortuis resurrexit, non credunt, quia Moysen et prophetarum dicta spiritaliter non intelligunt. Unde Saluator ait in Euangelio: Si crederetis Moysi, crederetis forsitan  et mihi. De me enim ille scripsit .



HOMILIA CXI. DOMINICA TERTIA POST PENTECOSTEN.

. »Nolite mirari, si odit uos mundus.« Et reliqua. Mundum, dilectores mundi dicit. Nec mirandum quia qui amant mundum, fratrem a mundi amore separatum et celestibus tantum desideriis intentum, amare non possint. Abominatio est enim peccatori religio, ut Scriptura testatur.

»Nos scimus quia translati sumus de morte ad uitam, quoniam diligimus fratres.« Nemo se de uirtutibus falso extollat, nemo suarum uirium paupertatem ultra modum metuat. Apertum dat indicium, »quoniam diligimus fratres,« quia quicunque fraterna  dilectione plenus est, ad salutem electorum pertinet, quia portionem habere in terra uiuentium meruit.

»Qui non diligit, manet in morte.« Mortem dicit anime. »Anima que peccauerit, ipsa morietur .« uita quippe carnis, anima: uita anime, Deus est. Mors corporis, amittere animam: mors anime, amittere Deum. Unde constat, quia in anima mortui omnes in hanc lucem nascimur, trahentes ex Adam originale peccatum, sed Christi gratia fidelibus regenerande agitur, ut in anima uiuere possint. uerum baptismatis et fidei mysterium illis solum prodest, illos de morte trahit ad uitam, qui sincera mente diligunt fratres. Atque ideo notandum,  quod non ait: Qui non diligit, uenturus est in mortem, quasi de pena perpetua loqueretur, que restat peccatoribus in futuro; sed »Qui non diligit, inquit, manet in morte,« de qua etiam in hac uita, si fratres perfecte amaret, exsurgere posset. Hinc etenim dicitur in Apocalypsi: »Beatus et sanctus, qui habet spem in resurrectione prima, in his secunda mors non habet potestatem .«

»Omnis qui odit fratrem suum, homicida est.« Si contemnebat quisque odium fraternum, nunquid et homicidium in corde suo contempturus est? non mouet manus ad occidendum hominem, et homicida iam tenetur a Deo, uiuit ille, et iste iam interfector iudicatur. »Et scitis quia omnis homicida non habet  uitam in se manentem.« Nam ubi retributionis tempus aduenerit, cum Cain qui ex maligno erat, damnabitur etiam qui hoc homicidii genere tenetur , ut discordet et dissideat, et pacem cum fratribus non habeat. Notandum enim quod non ait absolute, »homicida non habet uitam in se manentem:« sed omnis, inquit, homicida, scilicet non solum ille qui ferro, uerum et ille qui odio fratrem insequitur.

»In hoc cognouimus caritatem Dei, quoniam ille pro nobis animam suam posuit.« Qualis perfecta caritas esse debeat in nobis, Dominice passionis exemplo didicimus. »Maiorem namque hac dilectionem nemo habet, quam ut animam suam quis ponat pro amicis suis .« Unde et Paulus ait:  »Commendat autem Deus suam caritatem in nobis, quoniam cum adhuc peccatores essemus, Christus pro nobis mortuus est .« Hanc beatus Petrus habere monebatur, cum Domino dicente, »Petre, amas me? pasce oues meas,« respondit se amare, statimque audiuit: »Cum autem senueris, extendes manus tuas, et alius te cinget, et ducet quo tu non uis. Hoc autem dixit  significans qua morte clarificaturus esset Deum .« Cum enim amorem confitenti suas commendaret oues, eum in testimonium perfecti amoris animam pro eisdem ouibus ponere docebat. »Et nos debemus pro fratribus animas ponere.« Sed dicit aliquis forte: Et quomodo possum habere istam caritatem? Noli cito desperare de te,  forte nata est, sed nondum perfecta est, nutri eam, ne offocetur. Et unde noui, inquit, natam in me esse caritatem, quam nutriam? Audi sequentia:

»Qui habuerit substantiam huius mundi, et uiderit fratrem suum necessitatem habere, et clauserit uiscera sua ab eo, quomodo caritas Dei manet in eo?« Ecce unde incipit caritas. Si nondum es idoneus mori pro fratre, iam idoneus esto dare de tuis facultatibus fratri. Si enim molestiam patienti non compateris, non utique pateris: ex quo ambo regenerati estis, caritas manet in te.

»Filioli mei, non diligamus uerbo neque lingua, sed opere et ueritate.« Opere uidelicet, cum frater aut soror nudi sunt et indigent uictu quotidiano, demus eis que necessaria sunt corpori. Similiter  cum spiritalibus donis eos egere conspicimus, prestemus eorum necessitati que possumus. ueritate autem, ut eadem eis beneficia simplici intentione largiamur, et non propter laudem humanam, non propter iactantiam, non ad iniuriam aliorum, qui maioribus prediti substantiis nil tale fecerint. Quecunque enim mens huiusmodi neuis inficitur, in hac puritas ueritatis habitare non ualet, tametsi opera dilectionis proximis impendere uideatur.

»In hoc cognouimus quoniam ex ueritate sumus,« id est, cum opera pietatis in ueritate facimus, patet quia ex ueritate sumus, que Deus est, utpote qui eius perfectionem pro modulo nostro imitamur.



HOMILIA CXII. DOMINICA TERTIA POST PENTECOSTEN.


 »In illo tempore dixit iehsu discipulis suis similitudinem hanc: Homo quidam fecit cenam magnam, et uocauit multos.« Et reliqua. Omnipotens Deus in exordio mundane formationis, ad se cognoscendum, seque perpetualiter laudandum, duas rationabiles creaturas, angelicam scilicet et humanam, condidit. Sed quia angelica magna ex parte per superbiam lapsa est, humane nature stanti inuidit, eamque ad lapsum peccandi traxit, atque paradisi deliciis priuauit. Unde scriptum est: »Inuidia diaboli mors introiuit in orbem terrarum .« Has delicias primus homo amisit, quando in paradiso precepta uite contempsit. Expulsus autem  a paradiso, tam longe ab eius deliciis peccando effectus est, ut uix eas nominatas recordari possit atque spiritales paratus tangere, nisi per similitudines et parabolas. Quia hoc inter carnales et spiritales delicias distat, quoniam carnales delicie, cum habentur, in fastidio sunt: cum uero non habentur, in desiderio. At contra, spiritales delicie tunc in fastidio sunt, cum non habentur, eduntur: et quanto magis degustantur, tanto amplius desiderantur. Hinc et Psalmista ait: »Gustate et uidete quoniam suauis est Dominus .« Primum dixit, gustate; deinde, uidete. Ac si diceret: Eius dulcedinem percipere non potestis, si hanc minime gustastis. De quo et apostolus Petrus dicit: »Si enim gustastis quoniam dulcis est Dominus .«  Quia ergo ab earum degustatione homo peccando longe recesserat, pius et misericors Deus nolens humanam naturam, que aliquid fragile ad delinquendum habuerat, perire perpetuo, iterum penitentibus has delicias preparauit, atque ad earum saporem hominibus denuntiandam, seruum suum misit. Nam, ut supra retulit euangelista, cum diceret Dominus Phariseo, a quo fuerat inuitatus : »Cum facis prandium aut cenam, noli inuitare eos qui te iterum reinuitent, et fiat tibi retributio, sed uoca pauperes ac debiles, et beatus eris, quia non habent, unde retribuant tibi; retribuetur enim tibi in retributione iustorum,« quidam de circumstantibus dixerunt: »Beatus qui manducabit  panem in regno Dei.« Et Dominus ad illos: »Homo quidam fecit cenam magnam, et uocauit multos.« Spiritualiter homo iste Deus est intelligendus, de quo scriptum est: »Homo est, et quis cognoscit eum?« Et iterum: »Homo natus est in ea, et ipse fundauit eam Altissimus .« Qui uere homo uocatur ab humanitate, quia benignissimam largitatem quotidie generi humano exhibet. Qui fecit cenam magnam, quia indeficientem satietatem in eterna dulcedine electis animabus preparauit. uocauit autem multos, primum per semetipsum Iudeis predicando, postmodum per predicationem apostolorum ex quatuor mundi partibus populum gentium ad fidem uocando, de qua uocatione per Psalmistam  dicitur: »Annuntiaui et locutus sum, multiplicati sunt super numerum .« Super numerum reprobi multiplicantur, quia extra numerum electorum inueniuntur. Multi enim uocantur, sed pauci ueniunt: quia multi intrant in Ecclesiam per fidem, sed pauci saluantur per operationem. Et ne de ignorantia homines excusationem haberent, »misit seruum suum hora cene dicere inuitatis ut uenirent.« Seruus iste qui ad inuitandos alios mittitur, ordinem predicatorum significat. Qui dum uerbum diuinum intra Ecclesiam annuntiant, quasi plurimos ad cenam uocant. Non solum enim diuine pietati satis fuit, quod eternas delicias nobis preparauit, sed etiam seruis missis, earum dulcedinem nobis enuntiauit. Ex quibus unus erat ille, qui dicebat: »Pro  Christo legatione fungimur, tanquam Deo exhortante per nos. Rogamus ergo in Christo, reconciliamini Deo .« Hora cene, finis est seculi, ille scilicet, de quo Paulus ait: »Nos sumus in quos fines seculorum deuenerunt .« Et Ioannes: »Filioli, nouissima hora est .« Quamuis enim apud antiquos consuetudo fuerit, ut semel in die pranderent, et hoc conuiuium et prandium et cena uocaretur, tamen apud usum nostre locutionis, post prandium cena restat, post cenam autem nullum conuiuium remanet. Unde non incongrue per hanc cenam dies iudicii, siue illud eternum conuiuium figuratur, ad quod qui peruenire meruerint, »non esurient neque sitient amplius neque nocebit eis estus aut sol: quia miserator  eorum reget eos, et ad fontes aquarum potabit eos .« De qua cena per Ioannem dicitur: »Beati qui ad cenam nuptiarum agni uocati sunt, in his secunda mors non habet potestatem .« Cuius cene participationem se nouerat habere, qui dicebat: »Dominus pascit me, et nichil mihi deerit, in loco pascue ibi me collocauit .« Et iterum: »Satiabor dum manifestabitur gloria tua .« Tanto ergo ad hanc cenam festinantius currere debemus, quanto post hanc aliam inuenire non nouimus, Domino monente: »Currite dum lucem uite habetis, ne tenebre mortis uos comprehendant .« Nam ut fastidium auferret, subiunxit, dicens: »Quia iam parata sunt omnia.« Omnia enim parata sunt, quia ille  singularis agnus occisus est, in cuius preparatione omnia precesserunt. Siue omnia parata sunt, quia nullum exemplum uirtutis est, quod ad nostram imitationem in operibus sanctorum non sit declaratum. Iam enim innocentiam Abel audiuimus, obedientiam Abrahe, constantiam Isaac, tolerantiam Iacob, castimoniam Ioseph, mititiam Moysi, misericordiam Dauid, patientiam Iob, et finem Domin uidimus.

»Et ceperunt omnes simul excusare.« Offert Deus quod rogari debuerat, dare paratus est non rogatus, de quo uix credi potuit, quod largiri dignaretur, etiam postulatus. Inuestigande enim sunt delicie Domini, etiamsi fuissent abscondite. Nunc  autem manifeste parate sunt, et tamen ad eas accipiendas pigri et fastidiosi sumus. Quod ideo fit, quia plus terrenis desideriis, quam celestibus inhiamus. Unde et subditur: »Primus dixit ei: uillam emi, et necesse habeo exire et uidere illam: rogo te, habe me excusatum.« Quid per uillam, nisi terrena designatur substantia? Exiit ergo uidere uillam, qui ut terrenam acquirat substantiam, in exterioribus rebus semetipsum implicat. Sunt enim nonnulli qui, diuitiarum temporalium cupiditate capti, ut ditiores et potentiores aliis appareant, diuersis artibus et ingeniis, terrenis negotiis inseruiunt. Dumque eternam uitam aut uix aut tarde ad memoriam reducunt, etsi non uerbis tamen operibus ad conuiuium Dei uenire negligunt: quia sicut ait Apostolus:  »Nemo militans Deo, implicat se negotiis secularibus .« Et sicut Dominus dicit in Euangelio, difficile qui pecunias habent, intrabunt in regnum celorum . Igitur qui toto desiderio peragendis superfluis curis et mundanis intendit, magis seculum imitari uidetur quam Deum, sicut Iacobus apostolus ait: »Qui uoluerit amicus esse seculi huius, inimicus Dei constituitur .« Et iterum: »Qui uolunt diuites fieri, incidunt in tentationem et in laqueum diaboli, et desideria multa et inutilia .«

»Et alter dixit: Iuga boum emi quinque, et eo probare illa; rogo te, habe me excusatum.« Quid in quinque iugis boum, nisi quinque sensus corporis intelliguntur, uisus uidelicet, auditus, gustus, odoratus  et tactus? Qui bene iuga uocantur, qui in utroque sexu geminantur. Quos sensus ideo accipimus, ut inter bonum et malum discernere ualeamus. Sunt etenim nonnulli, qui sensus corporis, quos acceperunt ad usum nature, in usum conuertunt culpe: et oculos quidem ad concupiscentiam, et aures aperiunt ad audiendam libenter detractionem, linguam ad maledictionem, manus ad proximi lesionem, nares ad illicitum odorem. Dumque semetipsos obliuiscentes, aliena opera ad derogandum curiosius inquirunt, scilicet non ut corrigant aut emendent, sed ut diiudicent et contemnant, ad conuiuium Dei non ueniunt. Unde bene de quinque iugis boum dicitur, »eo probare illa.« Solet enim probatio aliquando ad curiositatem pertinere. Qui enim de alterius oculo festucam  eiicere nititur, ut sanctior et iustior uideatur ceteris, in suo trabem non uidens , quasi ad probanda iuga boum egrediens, ad conuiuium Domini non uenit. Graue namque curiositatis est uitium, qui dum alienas actiones diiudicat, semetipsum obliuiscitur. Tales significauit Dina Iacob filia , que cum egressa esset ut uideret mulieres regionis illius, uidelicet Sichimis, ad quam ingressa fuerat cum patre et fratribus, turpiter a Sichem Emor filio constuprata, patre interueniente et fratribus pugnantibus liberata, ad paternam domum reuersa est. Quando enim mens infirmantium actiones curiose perscrutatur, quasi Dina filia Iacob mulieres regionis uidere desiderans, a paterna domo  egreditur , id est a semetipsa recedit: sicque uiolata uirginitate ad domum paternam reuertitur, quia solet contingere ut in iisdem uitiis deterius labatur, in quibus acrius alios iudicabat, quam decebat. Et sicut Dina filia Iacob, nisi patre interueniente et fratribus pugnantibus liberari non poterat, ita quoque actio curiositatis eripi non poterit, nisi Domino miserante et sanctorum orationibus interuenientibus. Qui ergo adhuc in etate puellari, id est nouellus in conuersatione fuerit, in paterna domo maneat, id est in secreto sui pectoris se ante se ponat, et iuxta Euangelii preceptum intret in cubiculum, et clauso ostio oret patrem suum . Illi autem ad aliorum actiones corrigendas foras procedere debent, quos et morum grauitas,  et etatis maturitas, et diuturna sanctitas, atque temperata discretio idoneos reddit. Notandum quod et is qui propter uillam, et is qui propter quinque iuga boum uenire excusat, in excusatione sua eadem uerba proferunt, cum dicunt: »Rogo te, habe me excusatum.« Cum enim dicit, »Rogo te,« humilitas sonat in uoce; cum autem subiungit, »habe me excusatum,« superbia ostenditur in actione. Sunt enim nonnulli infirme mentis homines, qui suaue iugum Christi suscipere metuunt, et tamen in iniquitatibus suis iacere non formidant. Tales ut Psalmista ait »illic trepidauerunt timore, ubi non est timor .« Quibus cum a doctoribus predicatur, ut prauitates suas deserant, et secularia desideria abnegent, respondere solent: Rogo te, ora  pro me, hoc tamen agere non possum. Cum ergo dicit: Rogo te, ora pro me: et cum dicit: Hoc agere non possum, quid aliud est, nisi quia humilitas sonat in uoce et superbia in actione? Tales significauit Petrus adhuc in infirmitate positus, quando uiso miraculo piscium, dixit: »Exi a me, quia homo peccator sum, Domine .« Sed qui se peccatorem considerat, Deum a corde suo nullo modo repellat, sed quo magis se impium intelligit, eo magis misericordiam Dei imploret.

»Et alius dixit: Uxorem duxi, et ideo non possum uenire.« Quid per uxorem, nisi uoluptas carnis designatur? Nec mirum. Solet enim per licitam rem res illicita figurari. Coniugium namque est res licita, quia a Deo concessum est, sicut scriptum  est: »Erunt duo in carne una .« Et Apostolus: »Quos Deus coniunxit, homo non separet .« Sed dum plerique non pro desiderio filiorum, sed pro sola carnis delectatione explenda illud suscipiunt, ad conuiuium Dei uenire recusant, comparati iumentis insipientibus, et similes facti sunt illis, in quorum uituperationem per prophetam dicitur: »Equi amatores et emissarii, unusquisque ad uxorem proximi sui hinniebat .« Et iterum: »Quorum carnes sicut carnes asinorum, et sicut fluxus equorum fluxus eorum ,« quibus per Prophetam dicitur: »Nolite fieri sicut equus et mulus, quibus non est intellectus .« Tres ergo ordines Dominus excusationum  commemorauit, quia tria sunt spiritaliter uitia, in quibus genus humanum maxime implicatum, ad conuiuium Dei uenire contemnit, per que et diabolus Iesum Christum tentauit, id est, per auaritiam, per curiositatem, que pertinent ad uanam gloriam, et per concupiscentiam carnis, id est per gulam: que sollicite nos cauere Ioannes apostolus admonet, cum dicit: »Charissimi, nolite diligere mundum, neque ea que in mundo sunt: quia omne quod in mundo est, concupiscentia carnis est, et concupiscentia oculorum , et ambitio seculi.« Emptio ergo uille ad ambitionem seculi pertinet, id est ad auaritiam. Probatio quinque iugorum boum, ad concupiscentiam oculorum, id est ad curiositatem. Coniunctio uxoris, ad concupiscentiam carnis,  id est ad luxuriam. Alios enim superbia inflat, alios luxuria maculat, alios cupiditas uel curiositas deuastat. Ex earum enim radicibus multi uitiorum rami pullulant, qui multos a conuiuio Dei reuocant. Fugientes ergo superiora uitia, non aliorum nequitias perscrutemur, sed ad nos reuersi, cogitemus tales nos fuisse, aut tales nos esse posse. Cupiditatem et auaritiam fugiamus, et pauperes esse propter Christum desideremus, ut ait Apostolus: Habentes uictum et uestimentum, »his contenti simus .« Petulantiam non solum fugiamus, sed etiam a licito usu coniugii abstineamus: et secundum Apostolum« habentes uxores, simus tanquam non habentes .«---»Et reuersus seruus nuntiauit »hec Domino suo.« Seruus iste, ut supra dictum  est, speciem tenet doctorum. Nuntiat ergo seruus Domino suo uerba excusantium, cum doctores pro illorum erroribus dolent, atque simpliciter Dominum deprecantur, quos uerbum Dei despicere cognoscunt et ad cenam uenire. Sed nunquid quia auari, quia curiosi, quia luxuriosi uenire contemnunt, locus conuiuii Domini uacuus remanebit? Non. Audi sequentia:

»Tunc iratus paterfamilias.« Queritur quomodo iste paterfamilias irasci dicitur, quem figuram Dei diximus tenere, cum in Deo nulla ira cadat, nulla mutabilitas sit. Ad quod dicendum, quia more nostro Scriptura loquitur, ut per uisibilia inuisibilia intelligamus. Neque enim aliter intelligere poteramus. Sicut enim rex tunc iratus dicitur, quando in  peccatores uindictam exercet, ita Deus omnipotens illis iratus apparebit, quos pro peccatis puniet. Ceterum uere in sua natura immutabilis est, et irasci nunquam potest, sicut de eo quidam sapiens testatur: Tu autem, Domine sabaoth, cum tranquillitate iudicas. Et apostolus: »Apud quem non est transmutatio .« De quo etiam Psalmista ait: »Deus iudex iustus, fortis et patiens, nunquid irascitur  de die in diem?«

»Dixit seruo suo: Exi cito in plateas et uicos ciuitatis, et pauperes ac debiles, cecos et claudos compelle intrare.« Platee a latitudine dicuntur, uicus autem a conuiuantibus nomen accepit. Superbis ergo uenire contemnentibus, humiles pauperes  colliguntur; quia dignum est, ut quos mundus despicit, Deus eligat. Quia, sicut ait Apostolus, »infirma mundi elegit Deus, ut confundat fortia; et ignobilia mundi et contemptibilia elegit, et ea que non sunt, ut ea que sunt destrueret .« Ubi colligere possumus, quia per infirmitates membrorum, infirmitates mentium expresse sunt. Pauperes enim et debiles sunt, qui se apud semetipsos despiciunt. Ceci, quos intellectus Scripturarum nullo ingenio illuminat. Claudi, qui per intellectum uiam Dei uident, et tamen pre infirmitate mentis per eam currere formidant. Et hi ergo qui colliguntur, peccati uinculo tenentur, sicut et illi qui uenire contempserant. Sed pauperes humiles colliguntur, superbi uero peccatores despiciuntur. Frequenter enim illi  facilius ad Deum conuertuntur, quos mundi prosperitas diuersis occupationibus non ligat.

»Et ait seruus: Domine, factum est ut imperasti, et adhuc locus est.« Ac si diceret: Iam pars quedam ex Iudeis credidit, sed adhuc locus restat, ubi multitudo gentium subintreat. De quibus adhuc subditur:

»Et ait Dominus seruo: Exi in uias et sepes, et compelle intrare, ut impleatur domus mea.« Cum superius Dominus de plateis et uicis aliquos colligere precepit, populum Iudeorum significare uoluit, qui suburbanam habitationem accepit: quia in urbibus quasi in uicis degebat, et in legalibus institutis quodammodo excultus fuit. Nunc autem cum de uiis et sepibus alios intrare compellit, gentilem  populum intelligi uult agrestem et quodammodo a cultura Dei alienum. Primum ergo in plateas et uicos misit, quia prius ad gentem Iudeorum predicatores suos destinauit, dicens: »In uiam gentium ne abieritis, et in ciuitates Samaritanorum ne intraueritis, sed ite potius ad oues que perierunt domus Isrel .« Illis autem maxima ex parte non credentibus, gentiles uocantur, cum dicitur: »Exi in uias et sepes, et compelle intrare, ut impleatur domus mea.« In uia quippe lata et spatiosa, que ducit ad mortem, gentilis populus erat, et tortuosis flexibus more sepium, uariis criminibus et peccatis alligatus. Siue certe, ut quidam uolunt, cum superius diuites aliquos colligere precepit, populum Iudeorum significat, ut dictum est. Per illos  autem, qui de plateis uocantur, gentium populus designatur, qui ex altitudine uel longitudine uitiorum, per predicationem apostolorum, ab idolorum culturis ad uerum Deum conuersi sunt. De quibus dicitur: »Pauperes ac debiles,« etc. Pauper enim, debilis, cecus et claudus, gentilis populus erat. Pauper erat quia delicias paradisi perdiderat: debilis, quia a bono opere torpebat: cecus, quia in tenebris et umbra mortis sedebat: claudus, quia in utroque pede claudicans, a recto itinere cessabat. Qui ergo lucem ueritatis ignorabat, uiam mandatorum Dei currere nesciebat, delicias spiritales amiserat, nec bonum operari nouerat. Non igitur soli illi currunt ad conuiuium, qui debiles sunt corpore,  sed et mente. Pauper enim est, qui quamuis diues sit, tamen egens uirtutibus diuitias distribuit ut Dominus, non autem eas concupiscit ut seruus. De quibus Dominus ait: »Beati pauperes spiritu .« Cecus est, qui illud lumen aspicere non potest, qui dixit: »Ego sum lux mundi .« Debilis, qui fidem perfectam non habet, quam Dominus commendans discipulis, ait: Si habueritis fidem, et reliqua . Claudus est, qui habet fidem sine ribus, aut opera sine fide. Quia sicut »fides sine operibus mortua est ,« ita et opera sine fide nichil sunt. Ergo tales ad conuiuium Dei uocantur, quia »non est opus sanis medicus, sed male habentibus. .« Cum autem ait: »Exi in uias et sepes,« per illos qui de uiis uocantur, populum Iudeorum  intelligi uoluit, qui quasi ex uiis uocatus est, quia legem habebat, per quam incedere debebat. Per sepes uero, gentilis populus intelligitur. Sepes uero ex sylua sunt. Solet autem natio gentium per ligna syluarum designari, sicut scriptum est: Tunc exsultabunt omnia ligna syluarum. Tunc autem ipsi uocati sunt, quando latam et spatiosam uiam atque tortuosam, que ducit ad mortem, reliquerunt, et iter rectum incedere ceperunt. Unde Ioannes in Apocalypsi, postquam dixisset se ex duodecim tribubus duodecim millia signatos uidisse, adiunxit, dicens: »Post hec uidi turbam magnam, quam dinumerare non poteram .« Notandum autem, quia in hac tertia inuitatione non dicitur, »uoca,« sed »compelle intrare.« Sunt  enim plerique qui non facile ad Deum conuertuntur, nisi prius aut infirmitate aut paupertate aut aliqua necessitate constricti fuerint: quod illa parabola Euangelii de prodigo filio ostendit, qui cum egere cepisset, ad se reuersus, dixit: »Quanti mercenarii in domo patris mei abundant panibus, ego autem hic fame pereo: surgam et ibo ad patrem meum, et dicam ei: Pater, peccaui in celum et coram te, iam non sum dignus uocari filius tuus, fac me sicut unum de mercenariis tuis .« Et de talibus Psalmista ait: »Cum occideret eos, tunc inquirebant eum .« Et sicut per prophetam dicit: »Tantummodo sola uexatio intellectum dabit auditui .« Nonnulli enim electi post carnis desideria currere desiderant, cum amatoribus  mundi communem uitam ducere, sed oculus diuine misericordie eorum impias actiones preueniens, alios infirmitate affligit, alios paupertate attenuat, alios necessitatibus uariis coangustat. Cumque post flagella ad Deum conuertuntur, quasi ad conuiuium eius intrare compelluntur. Talibus per prophetam dicitur: »uirga et flagello castigaberis filia Sion, ut non discedat zelus meus a te.« Tales significauit puer ille Amalechites, de quo in Regnorum libris legitur, qui sociis fugientibus infirmus in uia remansit, quem Dauid persequens Amalechites reperit, eumque cibo et potu refocillauit, atque ducem sui itineris fecit, et ipse postea cum Dauid Amalechites percussit, a quorum consortio infirmus in uia remansit . Amalechites enim, qui lambens populus interpretatur, mundi amatores significat, qui de aliorum facultatibus ditari desiderant. Sunt enim nonnulli electi qui cum talibus communem uitam ducere optant, sed misericordia Dei preueniente, aut infirmitate, aut aliqua necessitate prepediuntur, quasi infirmi in uia remanent, quos Dauid, id est, manu fortis Dominus scilicet iehsu Christus reperiens, spiritali cibo et potu refocillat, atque eorum mentes ad celestia sitienda accendit. Et solet contingere, ut ipsi postea ad Deum conuersi amatores mundi spiritali gladio increpandos feriant, cum quibus prius communem uitam in seculo ducere desiderabant, qualibus per Osee prophetam pie comminatur, dicens: Ecce ego »sepiam uiam tuam spinis, et sepiam  eam maceria, et sequeris amatores tuos, et non apprehendes eos, queres, et non inuenies eos, et dices: »Reuertar ad uirum meum priorem, quia bene mihi erat tunc magis quam nunc .« ualde autem terribile est quod in conclusione huius parabole dicitur:

»Dico autem uobis quod nemo illorum uirorum, qui uocati sunt, gustabit cenam meam.« Quod omnes enim uocati sumus, scimus utrum autem ad eternam beatitudinem degustandam peruenturi, adhuc ignoramus. Multis enim modis uocat nos Deus, per fidem, per baptismum, per exempla patrum, per prospera et aduersa, per somnia et reuelationes. Quia ergo inexcusabiles sumus de uocatione, solliciti debemus esse, necesse est, in bona operatione, ne tempore  iudicii a conuiuio Dei exclusi, cum fatuis uirginibus fame pereuntes et clamantes, Domine, Domine, aperi nobis, audiamus: »Amen dico uobis, nescio uos ,« sed potius cum prudentibus uirginibus in eterna satietate de uisione Conditoris iugiter epulemur.



HOMILIA CXIII. DOMINICA QUARTA POST PENTECOSTEN.

 »Charissimi, humiliamini sub potenti manu Dei, ut uos exaltet in tempore uisitationis.« Et reliqua. Modo, fratres karissimi, audiuimus beatum Petrum apostolum ad humilitatem nos cohortantem atque dicentem: »Humiliamini sub potenti manu Dei.« Manus Dei, potestas eius datur intelligi, quia in Deo compaginatio membrorum  non inuenitur, qui ubique et in omnibus totus est plenus, atque perfectus. Sub more hominum de Deo loquitur Scriptura, ut apertius maiestatem atque potentiam sui Creatoris homines intelligant, et intelligentes que sit uoluntas Dei, opere complere contendant, unde gaudia sibi sempiterna conquirant. Sequitur: »Ut uos exaltet in tempore uisitationis.« Quia quisquis hic in presenti seculo eius se subdiderit uoluntati, et in preceptis eius assensum commodauerit, et ea, quantum diuina gratia posse dederit, operibus adimplere sategerit, carnis superbiam conterendo, in die ultime retributionis exaltabitur a Domino, atque ad eterne beatitudinis premia perducetur.

 »Omnem sollicitudinem uestram proiicientes in eum, quoniam ipsi cura est de uobis« Ut Psalmista nos admonet, dicens: »Iacta cogitatum tuum in Domino, et ipse te enutriet .« Et alibi: »Inquirentes autem Dominum non deficient omni bono .« Et ipse Dominus in Euangelio: »Nolite solliciti esse dicentes, quid manducabimus, aut quid bibemus? scit enim Pater uester quia his omnibus indigetis. Querite ergo primum regnum Dei et iustitiam eius, et hec omnia adiicientur uobis .«

»Sobrii estote, et uigilate.« Semper in sobrietate et modestia uitam uestram habetote, cauentes semper astutias diaboli, et uigilate iugiter in custodia mandatorum Dei, et in custodia animarum uestrarum.  Sequitur:

»Quia aduersarius uester diabolus tanquam leo rugiens circuit, querens quem deuoret.« Diabolus enim nunquam dormiens, nunquam ab insidiis hominum requiescens, sed semper die et nocte circuit tentando et insidias ponendo hominibus, qualiter quemquam illorum, qui Dei uoluntati subiecti sunt, sua ualeat suggestione decipere, »querens quem deuoret« non corpore, sed anima, quemcunque ad nociua et inutilia ualeat pertrahere carnalia desideria.

»Cui resistite, fortes in fide.« Exemplo Christi et sanctorum eius contemnentes dulcedinem carnalis concupiscentie, recordantes iugiter quid sit illis amaritudinis preparatum, qui desideriis terrenis  inseruiunt, nec conuerti a malitia sua per penitentiam uolunt. Nos ergo fideliter Domino adherere satagamus, eiusque precepta iugiter meditemur, carnis nostre desideria conteramus, et resistamus fortiter diabolo hosti nequissimo, in fide recta, in spe firma ad Dei omnipotentis misericordiam, in caritate perfecta ad seruitium eius, in operibus misericordie et pietatis, ut eius largiente gratia, mereamur et de hoste triumphum, et eterne beatitudinis premium.

»Deus autem omnis gratie, qui uocauit nos in eternam suam gloriam in Christo,« per incarnationem unigeniti Filii sui, quem pro mundi misit mori salute.

»Modicum passus,« qui in hoc mundo quamuis  modici temporis, multas sustinuit pro nobis iniurias, ad ultimum etiam crucifixus et occisus est pro redemptione nostra, et mori dignatus est pro nobis. Modicumque temporis retentus a morte, statim surrexit tertia die.

»Ipse perficiet« in nobis bonum quod ceperat, nosque in sua semper uoluntate, et in diuina religione confirmet et corroboret,« in perseuerantia bonorum operum.



HOMILIA CXIu. DOMINICA QUARTA POST PENTECOSTEN.

 »In illo tempore: Erant appropinquantes ad Iesum publicani et peccatores, ut audirent  illum.« Et reliqua. Sicut unius peccatoris casus multos ad desperationem trahere solet, qui eius malum exemplum imitantur, sic unius recuperatio multis prodest ad salutem. Quod in exordio huius lectionis facile comprobamus, si superiora huius Euangelii sollicite consideremus. Ut enim euangelicus sermo supra retulit: Transiens iehsu, uidit hominem sedentem ad telonium, nomine Leui, qui et ipse princeps erat publicanorum, et uocauit eum. At ille relictis omnibus surgens, secutus est illum. Et fecit ei conuiuium magnum in domo sua, et erat turba multa publicanorum discumbentium cum eo. Ergo publicani et peccatores uidentes principem suum tam benigne a Deo non solum receptum, sed etiam in ordinem apostolatus uocatum, tandem resumpta  fiducia, quasi egroti ad medicum accesserunt, ut audirent illum. Et non solum ad colloquendum, sed etiam ad conuescendum recepti sunt. Quod uidentes scribe et Pharisei, qui de falsa iustitia sibi applaudebant, non solum egrotos ad medicum accedentes, sed etiam ipsum medicum ore contumaci reprehendebant, dicentes:

»Quia hic peccatores recipit, et manducat cum illis.« Unde cognoscimus, quia sicut uera iustitia compassionem habet, sic falsa dedignationem. Dominus autem iehsu Christus ueram iustitiam habens, compassione et misericordia publicanos et peccatores suscipere non est dedignatus. Pharisei quidem qui falso se iustos arbitrabantur, non solum peccatores despiciebant, sed ipsum medicum peccatores  uocantem reprehendebant. De quorum numero erat ille unus Phariseus, nomine Simon, qui cum inuitasset Dominum ad domum suam, et uidisset mulierem peccatricem lacrymis pedes eius rigantem, et capillis suis tergentem, dicebat in corde suo: »Hic si esset propheta, sciret utique que et qualis est hec mulier, que tangit eum, quia peccatrix est .« Quem preueniens Dominus, ait illi: »Simon, habeo tibi aliquid dicere. At ille dixit: Magister, dic.« Ait illi: »Duo debitores erant cuidam feneratori, unus debebat denarios quingentos, et alius quinquaginta. Non habentibus illis unde redderent, donauit utrisque. Quis ergo eum plus diligere « habuit? At ille hoc, quod negare non potuit, respondit, dicens: »Aestimo quia is cui plus  donauit .« Et conuersus ad mulierem, dixit Simoni: »uides hanc mulierem? Intraui in domum tuam, aquam pedibus meis non dedisti, hec autem lacrymis rigauit pedes meos, et capillis suis tersit. Osculum mihi non dedisti, hec autem ex quo intraui, non cessauit osculari pedes meos. Oleo caput meum non unxisti, hec autem unguento unxit pedes meos. Propter quod dico tibi, remittuntur ei peccata multa .« Sed illis murmurantibus, Dominus talem similitudinem adhibuit, ut et eorum murmurationem ex ratione compesceret, et ipsa similitudo ad ipsum Auctorem omnium specialiter pertineret.

»Ait enim ad illos parabolam istam, dicens: Quis  ex uobis homo, qui habet centum oues, et si perdiderit unam ex illis, nonne dimittit nonaginta nouem in deserto, et uadit ad illam que perierat, donec inueniat illam?« Ac si diceret: Si uos ouem perditam studio tanto et labore inquiritis, non oui, sed uestre auaritie consulentes, quanto magis ego hominem debeo ad imaginem Dei factum querere, et de perditione liberare? Quia non ueni quemquam perdere, sed omnes saluare . Spiritaliter homo iste, ille est de quo propheta ait: »Ecce ueniet Deus et homo de domo Dauid,« scilicet Dominus iehsu Christus, qui habuit centum oues, quando angelicam et humanam naturam perfectam creauit. Centenarius enim numerus perfectus est, et ipse centum oues habuit, quando ad obtinendam eternam  perfectionem angelorum et hominum naturam condidit. Una enim ouis tunc periit, quando primus homo peccauit. Sed ille, cuius misericordia est ab eterno et usque in eternum super timentes eum, nolens humanam naturam perpetuo perire, relictis nonaginta nouem ouibus in deserto, abiit illam querere que perierat. Desertum hic celum intelligitur. Quia enim desertum dicitur derelictum recte in hoc loco celum desertum uocatur, quia primus homo peccando illud deseruit. Quod manifestius significare uolens alius euangelista pro deserto, in montibus posuit, ut intelligas, in excelsis. Reliquit ergo nonaginta nouem in deserto, quando illos angelicos spiritus in celo relinquens, propter nos et propter nostram salutem humanam naturam suscepturus,  intrauit terram. Notandum tamen quia non sic eos deseruit, ut semper per diuinitatis potentiam cum illis non esset, per quam ubique est presens, ubique est totus, sicut et nos deseruit, quando ad illos rediit. Qnesiuit enim ouem se non querentem, quia natura humana cum non posset accedere ad eius diuinitatem, factus est nobis uicinus per humanitatem, teste Apostolo, qui ait: »Semetipsum exinaniuit, formam serui accipiens, in similitudinem hominum factus .« Et iterum: »At ubi uenit plenitudo temporis, misit Deus Filium suum factum ex muliere, factum sub lege, ut eos qui sub lege erant redimeret, ut adoptionem filiorum reciperemus .«

»Et cum inuenerit eam, imponet in humeros suos  gaudens.« Per humeros Dei labor passionis eius exprimitur. Quoniam ergo habet homo maiorem fortitudinem in humeris ad onera portanda, quam in ceteris membris, merito per humeros uirtus passionis designatur, sicut Isaias ait : »Et factus est principatus eius super humerum eius.« Quia enim in humeris onera portare solemus, inuentam ouem in humeris posuit, quando nos per laborem sue passionis ad celestem gloriam reuocauit. De quo per beatum Petrum dicitur: »Peccata nostra ipse pertulit in corpore suo super lignum, ut peccatis mortui, iustitie uiuamus, cuius liuore sanati sumus. Eratis enim sicut oues errantes, sed conuersi estis nunc ad pastorem et episcopum animarum uestrarum  .« Siue impositam in humeris ad gregem reportauit, quando nos ad suam similitudinem reformauit. Hoc est ergo ouem inuentam in humeris imponere, quod iuxta aliam parabolam hominem a latronibus uulneratum imponere in iumentum et ducere in stabulum.

»Et ueniens domum.« Domus, ad quam inuenta ouis reportatur, celestis est patria, ad quam illa spiritalis ouis pii pastoris humeris se reportari optabat, cum dicebat: »Unam petii a Domino, hanc requiram, ut inhabitem in domo Domini omnibus diebus uite mee, ut uideam uoluntatem Domini, et uisitem templum eius .« Et iterum: »Erraui sicut ouis que periit, require seruum tuum, Domine .« Inuenta ergo oue, ad Dominum  reuertitur, quia post liberatam humanam naturam, post triumphum sue passionis, ad celum rediit per gloriam ascensionis. Quanta autem gloria de hominis liberatione angelis in celis orta sit, manifestatur cum subditur:

»uocat amicos et uicinos, dicens illis: Congratulamini mihi, quia inueni ouem meam que perierat.« Amici et uicini angelorum spiritus sunt, qui amici recte uocantur, quia ab eius ueritate nunquam discordant. uicini, quia uisionem claritatis illius e proximo contemplantur. Notandum autem quod non ait, congratulamini inuente oui, sed mihi, ostendens quia nostra salus illius est gaudium. Piissimus enim Deus, cum sit immutabilis, sicut humano more contristari pro hominum perditione  dicitur, sic de eius salute gaudere. Quod autem de hominum perditione doleat, ipse per prophetam declarat, cum enumeratis Ierusalem peccatis, adiungit, dicens: In omnibus istis contristabas me. Quantum autem de eius salute gaudeat euangelista declarat, dicens: In illa hora exsultauit iehsu spiritu, et dixit: »Confiteor tibi, Domine, Pater celi et terre qui abscondisti hec a sapientibus et prudentibus, et reuelasti ea paruulis .« Cuius gaudii perfectionem Dominus declarat, cum exponens similitudinem subiungit, dicens:

»Dico uobis quod ita gaudium est in celo super uno peccatore penitentiam agente, quam supra nonaginta nouem iustis, qui non indigent penitentia.« Maius ergo gaudium est in celo de conuersis  peccatoribus, quam de stantibus iustis: quia et nos terrenam substantiam perditam cum maiori gaudio recuperamus, quam ante perditionem possederamus. Quod manifeste illa parabola Euangelii indicat, ubi prodigum filium reuertentem pater cum magno gaudio suscepit, dicens: »Proferte cito stolam primam, et date annulum in manu eius, et calceamenta in pedes, et occidite uitulum saginatum, et epulemur et iucundemur: et quia hic filius meus mortuus fuerat, et reuixit; perierat, et inuentus est .« Sed forte mouet aliquem, quomodo angeli Dei, in quibus summa perfectio est, magis de conuersione peccatorum quam de statu iustorum gaudere possint? Ad quod dicendum, quia sunt nonnulli  electi, qui Deo se protegente nulla capitalia crimina commiserunt, et tamen nullis uirtutibus principalibus se exercent. Et quia suo iudicio sibi iusti esse uidentur, tanto securius uiuunt, quanto se minus peccatores cognoscunt. Qui uero post publica flagitia et scelera ad penitentiam conuersi, tanto se acrius affligunt, quanto grauius se peccasse meminerunt: et sibimet irati, carnem suam per abstinentiam et uigilias macerant; uoluntates proprias abnegant, ieiuniis et eleemosynis inseruiunt, in orationibus et lacrymis compunguntur, et mortificantes semetipsos, »crucifigunt membra sua cum uitiis et concupiscentiis .« De talium ergo peccatorum conuersione maius gaudium est in celo, quam de illorum iustorum statu, qui, ut diximus, tanto  minus se in bonis exercent operibus, quanto minus se obligatos sentiunt in malis grauioribus: quia et rex eum militem in prelio plus diligit, qui post fugam reuersus aduersarios uiriliter premit, quam illum qui nunquam iniit fugam, nec tamen aliquando aliquid fortiter gessit. Similiter et agricola eam terram plus diligit, que post excerptionem ueprium et spinarum uberiores fructus reddit, quam illam que nunquam spinas protulit, nec tamen uberes fructus fecit. Sunt etiam alii iusti, qui cum iustitie opera habeant, se tamen minime ipsi iustos arbitrantur, et quasi conscii sibi sint magnorum peccatorum, ita semetipsos accusant, affligentes se ieiuniis, uigiliis, orationibus: et sicut alii culpas operis, ita illi plerumque deplorant culpas cogitationis.  Considerandum ergo est, quia si de conuersis peccatoribus gaudium sit in celo, multo magis maximum gaudium est de talium iustorum operatione. Neque angeli in quibus perfecta est caritas, sine gaudio salutem hominum uidere possunt, de quorum interitu dolere dicuntur.

»Aut que mulier habens drachmas decem, si perdiderit drachmam unam, nonne accendit lucernam, et euertit domum et querit diligenter donec inueniat?« Qui superius per pastorem, ipse nunc signatur per mulierem, Dominus scilicet iehsu Christus, Dei uirtus et Dei sapientia. Que mulier habens drachmas decem, quia angelorum et hominum rationalem creaturam creauit. Nouem enim sunt ordines angelorum, id est angeli, archangeli, throni et dominationes,  uirtutes, principatus et potestas, cherubim et seraphim. Decimus enim per superbiam cecidit. Sed ut electorum numerus compleretur, ad illius restaurationem homo decimus creatus est. Quia tantam multitudinem ex animabus fidelium celum credimus ascensuram, quantos illic contigit angelos remansisse, iuxta illud quod scriptum est: Statuit terminos hominum iuxta numerum filiorum Isrel. Et sicut Dominus ait in Euangelio: In resurrectione »neque nubent, neque nubentur, sed erunt equales angelis in celo .« In drachma enim imago regis exprimitur: et quia angelorum et hominum spiritus ad imaginem Dei creati sunt, recte in drachmarum nomine exprimuntur. Unam drachmam mulier perdidit,  quando primus homo peccauit. Sed Dei sapientia, nolens hominem perire perpetualiter, accendit lucernam. Lucernam quippe accendit, quando humanam naturam, quam ex nobis assumpsit, uirtute miraculorum per suam diuinitatem clarificauit. Lucerna enim lumen est in testa, lumen in testa, diuinitas in humanitate. Sicut enim lumen in testa conualescit, ita Dei caro per ignem passionis ad immortalitatem transiuit, sicut ipse per Prophetam ait: »Exaruit uelut testa uirtus mea .« Sed postquam mulier accendit lucernam, domum euertit, quia cum Dominus in humanitate apparuit, statim cor humanum ad penitentiam agendam conuertit, ipso dicente: »Penitentiam agite, appropinquabit enim regnum celorum .« Euertitur  quippe domus, quando homo illud quod nequiter gessit, grauiter in seipso puniens destruit.

»Et cum inuenerit, conuocat amicas et uicinas, dicens: Congratulamini mihi, quia inueni drachmam quam perdideram.« Amice et uicine, superne ciuitatis uirtutes sunt et angelorum scilicet spiritus, qui ab eius uoluntate nunquam discordant, nec ab illius uisione aliquo interuallo temporis separantur. Congratulabuntur namque angeli in inuentione ouis et drachme, quando numerum suum, quem per apostatam angelum imminutum uiderunt, per recuperationem hominis compleri cernent. Notandum autem, quia non ait, congratulamini inuente drachme, sed mihi, ostendens quia nostra liberatio liberatoris est exsultatio. Magna est enim spes conuersis  peccatoribus, magna fiducia penitentibus tribuitur, cum subinfertur:

»Ita dico uobis quia gaudium erit coram angelis Dei super uno peccatore penitentiam agente, quam supra nonaginta nouem iustis qui non indigent penitentiis.« Quis igitur habet tam durum pectus et impenitens cor, ut hec audiens non conuertatur? Ut ergo gaudium habeant de nostra conuersione angeli, utique dignum est ut luctum in terra teneamus, dicentes cum Psalmista: »Lauabo per singulas noctes lectum meum ,« ut impleatur in nobis quod Dominus dicit in Euangelio: »Beati qui lugent, quoniam ipsi consolabuntur .« Sed uidendum est qualis debeat esse penitentia, quia multi sunt, qui se peccatores assidue dicunt, et tamen  adhuc delectat eos peccare. Alii a uino et carne se abstinent, alii largas eleemosynas tribuunt: sed quia a peccato non cessant, fructus dignos penitentie non faciunt. Quoniam ueram penitentiam facere non potest, nisi qui peccatum odit et Deum diligit. Ille est enim penitens dicendus, qui sic preterita deflet, ut iterum flenda non committat. Unde bene penitentia dicta est, quasi punientia: quia ita preterita mala punire penitendo debemus, ut ea iterum penitenda non committamus. Quia qui preterita plangit, et futura cauet, securus ad Deum uenit. Qui enim delectabiliter et sine cessatione malis operibus inheret, et a cibis, quos Deus creauit ad percipiendum cum gratiarum actione, se abstinet, magis irrisor  quam penitens dicendus est. Utrumque enim penitentibus necessarium, ut et pro peccatis amaritudinem habeant in corde, et afflictionem in corpore, ut caro, que leta nos traxit ad culpam, afflicta reducat ad ueniam, iuxta illius exemplum qui ait: »Conuersus sum in erumna mea, dum configitur spina .« Unde alibi uoce penitentis dicitur: »Manducabam sicut cinerem panem meum, et poculum meum cum fletu miscebam. A facie ire et indignationis tue .« Et iterum: »Ego autem dum mihi molesti essent, induebar cilicio, et humiliabam in ieiunio animam meam .« Hinc ecclesiastica consuetudo publicam penitentiam in cinere et cilicio indicere consueuit, ut in asperitate cilicii afflictio sentiatur exterius, et in uisione  cineris recordatio sit humanitatis interius. Hinc in uoce beati Iob in persona penitentium dicitur : »Idcirco ipse me reprehendo, et ago penitentiam in fauilla et cinere.« Nullus de magnitudine peccatorum desperet, quia etsi magni morbi animarum, omnipotens est medicus, qui non uenit uocare iustos, sed peccatores ad penitentiam. Nullum enim uulnus peccati tam magnum est, ut per penitentiam sanari non possit, si tamen medicina penitenlie non negligatur. Non enim ille mentitur qui ait: »In quacunque die peccator conuersus fuerit, et ingemuerit, peccata illius obliuioni tradentur.« Et iterum: »uiuo ego, dicit Dominus, nolo mortem peccatoris, sed ut conuertatur et uiuat .« Hinc peccatricem animam ad penitentiam  prouocans, per prophetam Dominus dicit: »Nunquid potest mater obliuisci infantem suum, ut non misereatur filio uteri sui? Et si illa oblita fuerit, ego tamen non obliuiscar tui .« Humana enim natura sicut facile cadit, sic facile surgere potest. Quia sicut ait Saluator in presenti lectione: »Gaudium erit in celo super uno peccatore penitentiam agente.«



HOMILIA CXu. DOMINICA QUINTA POST PENTECOSTEN.

 »In illo tempore, dixit iehsu discipulis suis: Estote misericordes, sicut et Pater uester misericors est.« Et reliqua. In ceteris uirtutes quibus Dominus iehsu Christus celestem gloriam  querere monuit, precipue misericordiam commendauit. Denique cum in monte sedens octo beatitudines discipulos suos doceret, ait inter cetera: »Beati misericordes, quoniam ipsi misericordiam consequentur .« Quisquis ergo ad hoc premium beatitudinis pertingere desiderat, uirtutem misericordie studeat habere. Ut autem ostenderet non solum gratis, sed etiam ingratis misericordiam impendendam, postquam sententiam de dilectione inimicorum protulit, adiunxit hoc quod in capite huius lectione audiuimus, dicens:

»Estote ergo misericordes.« Primum ergo etymologiam huius nominis uideamus, ut uirtutes illius perfectius cognoscere ualeamus. Misericordia enim  ex corde et miseria compositum est nomen; in qua compositione ostenditur, quia ubicunque est miseria, ibi necesse est misericordia. Duobus autem modis misericordiam intelligimus: una est corporalis et altera incorporalis; una uisibilis et altera inuisibilis. Ad corporalem namque misericordiam pertinet, esurienti cibum, sitienti potum tribuere, uestire nudum, suscipere hospitem, uisitare infirmum, sepelire mortuum, et peccantibus in nobis ex corde dimittere, et necessitati proximorum iuxta uires succurrere, et cetera his similia pietatis opera impendere. Aut uero spiritalis misericordia est insipientem docere, consolari dolentem, exhortari bene agentem, corripere negligentem, et superbientem ad humilitatem et satisfactionem prouocare, et cetera talia. Una est ergo  bona, et altera melior: quia tanto est melior misericordia spiritalis quam corporalis, quanto est anima melior quam corpus. Per unam enim reficitur corpus, quod est moriturum, per alteram anima sine fine mansura. Igitur qui utramque potest impendere, perfectus est. Si quis autem spiritalem impendere non ualet, saltem corporalem non negligat, ut in retributione iustorum audire mereatur: »uenite, benedicti Patris mei, percipite regnum, quod uobis paratum est ab origine mundi .« Hanc habere uolebat Paulus apostolus discipulos suos, quibus dicebat: »Induite uos, sicut electi Dei, uiscera misericordie, estote inuicem benigni .« Ad hanc habendam Petrus apostolus per epistolam fideles exhortatur, dicens: »Omnes unanimes estote in  oratione, compatientes, fraternitatis amatores, misericordes, modesti, humiles .« Tanto ergo studiosius hanc requirere debemus, quanto in eius exsecutione celestis Patris imitatores esse desideramus. Quantum enim perfecta sit uirtus misericordie, hinc liquido ostenditur, cum ad eius exhibitionem ipsius Domini prouocamur exemplo. Unde et subditur:

»Sicut et Pater uester misericors est.« Ubi notandum quia sicut aduerbium similitudinis, non semper ad equalitatem, sed aliquando pertinet ad similitudinem. Neque enim sicut Dominus est, nos per omnia esse possumus, et tamen iuxta quamdam similitudinem, ut Ioannes apostolus ait: »Sicut ille est et nos sumus in hoc mundo .« Iuxta  hunc modum locutionis, et in hoc loco sicut ad similitudinem pertinet. Dignum est enim, ut sicut nos Patrem gloriamur habere in celis, iuste et pie uiuamus in terris, in tantum ut ipsa bona nostra opera filios Dei nos esse demonstrent. Sicut enim in humana natiuitate paterni uultus similitudinem frequenter in filiorum facie inspicimus, ita si filii Dei esse uolumus, celestem Patrem in terris imitari debemus. Unde Apostolus ait: »Si portauimus imaginem terreni, portemus et imaginem celestis .« Et sicut filiis regum cultus pretiosior et dignitas sublimior commendatur, sic in nobis, qui filii sumus Dei, in bonis operibus uirtutes florere debent, ut caritate fulgidi, in humilitate precipui, castitate  lucidi appareamus, ut impleatur quod Dominus ait: »Sancti eritis, sicut ego sanctus sum .« Estote perfecti, ut sicut ipse pius et misericors est, »qui solem suum oriri facit super bonos et malos, et pluit super iustos et iniustos ;« ita non solum amicis, sed etiam inimicis et extraneis que possumus impendamus, sicut Dominus ait: »Diligite inimicos uestros, benefacite his qui oderunt uos ,« quatenus in sorte filiorum Dei computari mereamur, ut impleatur in nobis quod ipse ait in Euangelio: »Beati pacifici, quoniam filii Dei uocabuntur .« Nec superfluum uideri debet, si ad hanc imitationem celestis Patris subtilius indagandam, ex rebus uisibilibus aliquod exemplum sumamus. Tradunt enim physiologi naturam esse aquilarum,  ut pullos suos contra iubar solis suspendant, et quos more parentum irreuerberatis oculis intueri uiderint claritatem solis, cum omni indigentia fouent et nutriunt: quos autem terram inspicere uiderint, quasi adulterinos deiiciunt et contemnunt. Similiter de coruis dicunt, quod tandiu pullos suos negligant, quousque similitudinem suam nigrescentibus plumis in illis inspiciant. In quibus similitudinibus nos mystice monemur, ut si filii Dei esse cupimus, eterne claritatis gaudia mentis oculo contemplemur, et superni parentis similitudinem in bonis actibus ostendamus, ut impleatur in nobis illud quod ipse ait in Euangelio: »Luceat lux uestra coram hominibus, ut uideant opera bona uestra, et glorificent Patrem uestrum qui in celis est .« Teste  enim apostolo Petro: Cuius opera facit quis, eius filius appellatur. Unde Paulus nos admonet dicens: »Estote imitatores Dei, sicut filii karissimi .« Hinc Ioannes ait: »Filii Dei sumus, sed nondum apparuit quid erimus. Scimus autem quia cum apparuerit, similes ei erimus, quoniam uidebimus eum sicuti est .«

»Nolite iudicare, et non iudicabimini. Nolite condemnare, et non condemnabimini.« Queritur quare dicat, »Nolite iudicare et non iudicabimini,« cum ipse alibi dixisse legatur: »Si uideris fratrem tuum peccantem, increpa illum .« Et alio loco: »Si peccauerit in te frater tuus, uade et corripe eum inter te et ipsum solum. Si te audierit, lucratus eris fratrem tuum; si autem te non audierit,  adhibe tecum unum uel duos .« Ad quod respondendum, quia in correptione fraterna, hec discretionis regula tenenda, ut scilicet manifesta et aperta mala, et uitentur, et reprehendantur; ea uero, que quo animo fiant a proximis ignoratur, non sunt iudicanda, sed potius extra increpationem accipienda. Sunt enim quedam opera, que et bono et malo animo fieri possunt; de talibus periculosum est iudicare, maxime ne condemnemur. Sicuti, uerbi gratia, uides aliquem frequenter non ieiunantem, noli multum laudare, neque multum detestari, quia potest fieri ut propter infirmitatem stomachi ieiunare non possit, aut propter appetitum gule ieiunare  non uelit. Hec et his similia facile non sunt iudicanda, sicut apostolus Paulus dicit: »Qui manducat, non manducantem non iudicet; et qui non manducat, manducantem non spernat .« Et iterum: »Noli ante tempus iudicare, quoadusque ueniat Dominus, qui et illuminabit abscondita tenebrarum, et manifestabit consilia cordium, et tunc laus erit unicuique a Deo .« Et alibi, ubi prohibet eos iudicare, qui carnibus uescebantur, ab his qui non uescebantur, dicens: »Nemo uestrum iudicet in cibo aut in potu .« Et item: »Tu quis es qui iudicas alienum seruum ?« Et rursus: »Melius est non manducare carnem, neque bibere uinum ,« etc. Quoniam qui alium iniuste iudicat aut condemnat, iuste iudicabitur et  condemnabitur. Sunt uero alia opera, que per semetipsa manifesta et aperta mala sunt, sicut sunt adulteria, furta, homicidia, rapine, ebrietates, et cetera talia; hec a fidelibus non solum reprehendenda sunt, sed et corrigenda ab illo qui locum regiminis tenet, atque iudicanda, maxime propter illud quod Dominus per prophetam dicit: »Si non annuntiaueris iniquo iniquitatem suam, sanguinem eius de manu tua requiram .« Est et aliud discretionis genus in correctione fraterna obseruandum, ut si, uerbi gratia, occultum est peccatum, occulte corrigas et emendes, propter hoc quod Dominus dicit: »Si uideris fratrem tuum peccantem, corripe eum inter te et ipsum solum.« Si autem manifestum et publicum est peccatum, publice  argue et emenda, propter illud quod Apostolus ait: »Peccantem coram omnibus argue, ut et ceteri timorem habeant .« Et sicut per Salomonem dicitur: Qui corripit palam, pacem facit. Et iterum: »Responde stulto iuxta stultitiam suam .« Ad hoc enim diuina iustitia statuit in Ecclesia, ut esset pastor in populo, princeps in seculo, ut unus peccantes corrigat, alter uero corrigendo negligentes puniat. Quando autem in te frater tuus peccat, cum leui correptione dimitte ei. Unde et subditur ita [a 1Kb] . Sed quia non sufficit declinare a malo, nisi quisque studeat facere bonum, postquam de non iudicandis proximis preceptum dedit, formam cui imprimamus, ostendit, dicens:

»Dimittite, et dimittetur uobis.« Quod est dicere:  Dimittite peccantibus in uobis, et dimittentur uobis peccata uestra. Non solum enim alios temere iudicare non debemus, sed etiam his qui nos iniuste iudicant ex corde dimittere. Igitur dimittere ad ignoscenda peccata pertinet, iuxta quod Dominus alibi ait : »Si dimiseritis hominibus peccata eorum, et Pater uester dimittet uobis peccata uestra.« Et item: »Cum stabitis ad orandum, dimittite si quid habetis aduersus aliquem .« Quod autem adiungit:

»Date et dabitur uobis.« Ad dandam eleemosynam pertinet, Domino alibi dicente: »Date eleemosynam, et ecce omnia munda sunt uobis .«  Dimittere enim iniurias debemus et eleemosynas dare, ut detur nobis uita eterna secundum quod Dominus dicit: »Facite uobis amicos de mammona iniquitatis, ut cum defeceritis recipiant uos in eterna tabernacula .« Et forte quod daretur a uobis si quereres, subiunxit, dicens.

»Mensuram bonam et confertam, et coagitatam, et supereffluentem.« Mensura enim bona a bonorum omnium remuneratore dabitur, quando pro minimis maiora rependet, pro terrenis celestia, pro transituris mansura. Que bene conferta dicitur, id est plena et perfecta, et coagitata, quia ex nulla parte inanis erit et uacua. »Supereffluentem,« id est superabundantem. Hec enim mensura plena, perfecta, et superabundans fideli seruo dabitur, quando dicetur:  »Euge serue bone et fidelis, quia super pauca fuisti fidelis, super multa te constituam: intra in gaudium Domini tui .« Et quia de gloria beate patrie, postquam accepta fuerit, nullus locus amittendi erit, recte dictum est: »Dabunt in sinum uestrum.« Sicut enim de ea re, quam in sinu habemus, certi securique sumus, ita postquam in gremio regni celestis collecti fuerimus, eterna securitate firmi erimus, Ioanne in Apocalypsi dicente: »Absterget Deus omnem lacrymam ab oculis eorum .« Et quia Deus redditurus est unicuique secundum opera sua, adhuc subinfertur:

»Eadem quippe mensura qua mensi fueritis, remetietur uobis.« Si enim in nobis peccantibus libenter  dimittimus, et Deus omnipotens clementer dimittet nobis peccata nostra. Unde quotidie in oratione eum poscimus, dicentes: »Dimitte nobis debita nostra, sicut et nos dimittimus debitoribus nostris .« Qui ergo peccanti in se dimittere non uult, uane et superflue a Domino postulat, sicut ipse dicit: »Si non dimiseritis hominibus peccata eorum, nec Pater uester celestis dimittet uobis peccata uestra .« Unde et Salomon: »Homo homini seruat iram ,« etc. Et iterum: »Dimitte proximo nocenti te, et deprecanti te dimitte ei, et peccata soluentur .« Qui enim pro Deo in presenti uita maiorem amorem assumpserit, et uberiores eleemosynas tribuerit, maiorem remunerationem in eterna uita recipiet,  teste Apostolo, qui ait: »Qui parce seminat, parce et metet; et qui seminat in benedictionibus, de benedictionibus metet « uitam eternam.

»Dicebat autem illis et similitudinem: Nunquid potest cecus cecum ducere? Nonne ambo in foueam cadunt?« In hac similitudine Dominus Scribas et Phariseos specialiter percutit, qui locum magisterii indigne usurpant, Dominum deserentes, ut Dominus alibi ait: »Mandatum Dei transgredimini propter traditiones uestras .« Qui cum ceci essent, ita ut se cecos esse nescirent, magistri fieri in populo non erubescebant: non lucrum animarum querentes, sed sue iactantie et cupiditati consulentes, non ut populo prodessent, sed honorabiliores  et doctiores in eo apparerent, amantes »primos recubitus in cenis, et primas cathedras in synagogis et salutationes in foro, et uocari ab hominibus Rabbi .« Quia enim illum uidebant, qui dixit: »Ego sum lux mundi ,« et non eum agnoscebant, procul dubio ceci erant, sicut Dominus dicit: »Sinite illos, ceci sunt, et duces cecorum .« Cumque populum docerent quod nesciebant, et ipsi ceci cecis ducatum prebentes utrique in foueam cadebant, sicut Dominus alibi exprobrat eis, dicens: »ue uobis, Scribe et Pharisei legisperiti, qui tulistis clauem scientie .« Et alio loco sic: »ue uobis, Scribe et Pharisei hypocrite, qui clauditis regnum celorum ante homines; uos enim non intratis, nec alios  intrare sinitis .« Sed cauendum nobis est, ne uitia Scribarum et Phariseorum ad nos transeant, ut quod in illis reprehendimus, in nobis inueniatur. Sunt enim nonnulli qui, antequam discipuli fiant, magistri fieri appetunt: et quibus non est sanctitas in moribus, nec maturitas in etate, neque doctrina in sermonibus suffragatur, inuerecunde locum regiminis appetunt, et ideo magistri erroris fiunt, quia discipuli ueritatis esse noluerunt. Cum enim aliquis peruerse uiuens docendi officium indigne suscipit, quasi cecus ceco ducatum prebere presumit, et ideo ambo in foueam cadunt, quia et ille indigne preest, et iste malum exemplum sequitur, ac per hoc uterque in errorem incidit. Inde Iacobus dicit: »Nolite fieri plures magistri .« Omnis enim qui uiam ueritatis aliis ostendere desiderat, cautissime cauere debet, ne aliter uiuat quam doceat, nisi qualiter uixit Christus et docuit. Unde et subditur:

»Non est discipulus super magistrum: perfectus autem omnis erit, si sit sicut magister eius.« Solet namque in humanis disciplinis contingere, ut discipulus per acumen mentis antecellat magistrum. Magister ergo in hoc loco ille intelligitur, qui alibi ait: »uos uocatis me, Magister et Domine, et bene dicitis :« Et item: »Nec uocemini magistri, unus enim est magister uester, qui in celis est .« Que sententia a superioribus pendet, ubi dictum est: »Dimittite, et dimittetur uobis. Date et dabitur uobis.« Ac si diceret: Si magister  uester, cum possit ut Deus, suas noluit uindicare iniurias, et uos perfecti esse poteritis discipuli, si inter persecutiones non iniurias rependatis, sed patientiam exhibeatis, non quod ita perfecti esse possimus, sicut ipse ait, sed pro modulo nostre capacitatis humilitatem et mansuetudinem illius imitari debemus, illius ueri magistri exemplum sequentes, qui ait: »Discite a me quia mitis sum et humilis corde .« Sunt aliquanti, qui in aliorum uitiis corrigendis duriores et districtiores apparent, cum in suis blandiores et leniores existant. Unde et subditur:

»Quid autem uides festucam in oculo fratris tui, trabem autem que in oculo tuo est, non consideras?«  Quantum inter festucam et trabem, tantum inter peccatum maius et minus distat. Quod ut manifestius intelligatur, unum e cunctis in medium proferamus. uerbi gratia: Ira subitanea, festuca est; inueterata autem, trabes efficitur. Et ira quidem subitanea oculum mentis perturbat, sicut per Prophetam dicitur: »Turbatus est pre ira oculus meus .« Odium autem mentem excecat, teste Ioanne apostolo, qui ait: »Qui odit fratrem suum, in tenebris est, et in tenebris ambulat, et nescit quo uadat; quoniam tenebre excecauerunt oculos eius .« Qui enim odium in corde seruans, fratrem subito irascentem durius reprehendit et diiudicat, quasi de alterius oculo festucam eiicere nititur, in suo trabem non uidens. Sed quia  cuius uita despicitur, illius predicatio contemnitur, recte subiungitur:

»Et quomodo potes dicere fratri tuo: Frater, sine eiiciam festucam de oculo tuo, ipse in oculo tuo trabem non uidens?« Qui enim alterius minima peccata uult corrigere, necesse est ut primum sua corrigat et emendet, nequando dicat illis Deus: »Quare tu enarras iustitias meas, et assumis testamentum meum per os tuum? Tu uero odisti disciplinam, et proiecisti sermones meos retrorsum .« Qui enim alterius uitam discutere debet, purum oculum mentis necesse est ut habeat, sicut Apostolus ad Timotheum scribit: »Oportet episcopum irreprehensibilem esse tanquam Dei dispensatorem .« Unde Dominus adhuc admonendo  subiungit, dicens:

»Hypocrita, eiice primum trabem de oculo tuo et tunc perspicies ut educas festucam de oculo fratris tui.« Hypocrita Grece, Latine simulator dicitur uel subauratus, quo nomine illi censentur, qui aliud ostendunt exterius, et aliud seruant interius. Tales Dominus in Euangelio increpat, dicens: »ue uobis, Scribe et Pharisei hypocrite, quoniam similes estis sepulcris dealbatis, que a foris apparent hominibus speciosa, intus uero sunt plena ossibus mortuorum et omni spurcitia. Sic et uos quidem a foris paretis hominibus iusti, intus autem pleni estis hypocrisi et iniquitate .« Quam graue namque uitium sit hypocrisis, beatus Iob ostendit, cum ait: »Non enim ueniet in conspectu  Domini omnis hypocrita .« Et iterum: »Congregatio hypocritarum sterilis .« Et: »Simulatores et callidi prouocant iram Dei .« Et Salomon: »Simulator ore decipit amicum suum .« Pessimum quippe genus est hypocritarum, qui in hoc seculo carnem macerant, et in futuro mercede priuantur: quia sicut Dominus ait: »Receperunt mercedem suam .« Sunt enim nonnulli, qui cum serui sint uitiorum, ut appareant hominibus iusti, aliena peccata acriter corrigunt, de qualibus Scriptura dicit: »Est correptio mendax in ore contumeliosi .« Talibus conuenit quod Dominus ait: »Hypocrita, eiice primum trabem de oculo tuo, et tunc perspicies ut  educas festucam de oculo fratris tui.« Neque hec dicentes aliquem a fraterna correptione prohibemus, maxime cum sicut Iacobus apostolus ait : »Qui conuerti fecerit peccatorem ab errore uie sue, saluabit animam eius a morte, et operiet multitudinem peccatorum.« Sed quotiescunque fratrem peccare uidemus, nostre fragilitatis memores, benigne et leniter corrigere debemus, monente Paulo apostolo: »Fratres, si preoccupatus fuerit homo in aliquo delicto, uos, qui spiritales estis, huiusmodi instruite in spiritu lenitatis, considerans teipsum, ne et tu tenteris .« Cum autem aliquem incorrigibiliter uitiis inherere conspicimus, zelo rectitudinis accensi, durius increpare debemus, exemplo illius qui ait: »uidi preuaricantes, et tabescebam  .« Et iterum: »Nonne qui oderunt te, Domine, oderam? Perfecto odio oderam illos .« Tunc enim sine culpa irasci uidemur, quando talem asperitatem non ira, sed zelus format, in exemplo Moysi, qui exiit a Pharaone iratus nimis, quia eius nequitiam incorrigibilem uidit.



HOMILIA CXuI. DOMINICA SEXTA POST PENTECOSTEN.

 »Charissimi, omnes unanimes in oratione estote.« Et reliqua. Fraternitatis unanimitas ueluti urbs inexpugnabilis, hostium non patet insidiis. Habet enim sancta, ut Salomon ait , castrorum aciem ordinatam, quam tyranni et persecutores una cum auctore suo diabolo non ualent erumpere: quia in uniente Christo nec martyres  persecutio, nec uirgines carnalis delectatio, nec misericordes cupiditas, nec humiles temporalis glorie deuincit ambitio. »Compatientes.« Sicut enim gaudere debemus cum gaudentibus, ita et flere cum flentibus, sicut Paulus faciebat apostolus, qui dicebat: »Quis infirmatur, et ego non infirmor?«  »Fraternitatis amatores.« Qui ergo amat homines, aut quia iusti sunt, aut ut iusti sint, amare debet, sicut et seipsum amare debet, aut quia iustus est, aut ut iustus sit. Dilectionem autem fraternam quantum commendat Ioannes apostolus, attendamus: »Qui diligit,« inquit, »fratrem suum quem uidet, in lumine manet, et scandalum in eo non est .« Et item: »Dilectissimi, diligamus nos inuicem, quia dilectio ex Deo. Et omnis qui diligit,  ex Deo natus est, et cognouit Deum .« Et Dominus inquit: »Mandatum nouum do uobis, ut diligatis inuicem. Et in hoc scient omnes quia mei estis discipuli, si uos inuicem dilexeritis .«

»Misericordes.« Scriptum quippe est : »Facere misericordiam, magis placet Deo, quam uictime.« Et: »Qui pronus est,« inquit Scriptura, »ad misericordiam, benedicetur .« Et Dominus ait: »Estote misericordes, sicut et Pater uester misericors est .«---»Humiles.« Scriptum quippe est : »Perdit Deus memoriam superborum, et non derelinquit memoriam humilium.« Et Dominus inquit: »Discite a me quia  mitis sum et humilis corde .« Et ad quem respiciam, dicit Dominus , nisi ad humilem et quietum?

»Non reddentes malum pro bono.« Scriptum quippe est: »Ne dicas, reddam malum pro malo, exspecta Deum, et liberabit te .« Et item: »Qui uindicari uult, a Deo inueniet uindictam, et peccatum illius seruans seruabitur .« »Nec maledictum pro maledicto.« In hoc enim exemplum Domini tenendum est, »qui cum malediceretur, non maledicebat .«---»Sed e contrario benedicentes.« Ut illud: »Benedicite maledicentibus uobis, benedicite et nolite maledicere .«---»Quia in hoc uocati estis, ut benedictionem hereditate possideatis.« Benedictio est hereditatis  omnis uirtutum copia celestis, in qua sancti heredes quidem Dei, coheredes autem efficiantur Christi, cum audierint: »uenite, benedicti Patris mei, percipite regnum, quod uobis paratum est ab origine mundi .«

»Qui enim uult uitam diligere,« id est uitam eternam, beatam, et in futuro sine fine mansuram, »et uidere dies honos,« in quibus sancti cum sanctis iucundentur in celis, qui dies non propter interruptionem noctis, sed propter perpetuitatem dicuntur luminis, »cerceat linguam suam a malo,« id est a malo detractionis, maledictionis, ac murmurationis, siue generaliter omnino lingua refrenanda est a malo. Ait enim Iacobus: »Si quis putat se religiosum esse, non refrenans linguam suam, sed seducens  cor suum, huius uana est religio .« Nam et »Qui custodit linguam suam,« inquit Scriptura, »custodit animam suam .«---»Et labia eius ne loquantur dolum.« Dolus, non dolor, sed fraus intelligitur: quando aliud corde tenetur, et aliud ex ore profertur.

»Declinet autem a malo, et faciat bonum.« Id est destruat uitia, et uirtutes edificet: relinquat que instigat diabolus, ut operetur que precipit Christus. »Inquirat pacem et sequatur eam.« Id est, diligenter orando et humiliter interrogando perquirat Christum, qui factus est pax nostra, et imitetur eum; sequi etenim imitari est. Siue secundum Apostolum: »Pacem sequatur et sanctimoniam, sine qua nemo uidebit Deum .«

 »Quia oculi Domini super iustos.« Id est aspectus Diuinitatis. »Et aures eius in preces eorum.« Id est auditio diuina, qua dignatur preces audire iustorum. »uultus autem Domini super facientes mala.« Ut quid »uultus Domini super facientes mala?« Audi sequentia: »Ut perdat de terra memoriam eorum ,« id est de terra uiuentium. Et illud: »Deleantur de libro uiuentium, et cum iustis non scribantur .«

»Et quis est qui uobis noceat?« Subauditur nullus. Iuxta huius sententie locum, passiones uel persecutiones non faciunt esse miseros, sed prestant esse beatos. »Si boni emulatores fueritis.« Id est, si boni Dei, de quo scriptum est, »Nemo bonus, nisi  solus Deus ,« siue generaliter, siue omnium bonorum emulatores, id est, imitatores fueritis uirtutum.

»Sed et si quid patimini propter iustitiam, beati« subauditur eritis. Hanc sententiam Dominum dicentem Petrus audierat, ubi ait: »Beati qui persecutionem patiuntur propter iustitiam, quoniam ipsorum est regnum celorum .«---»Timorem autem eorum,« id est persecutorum, »ne timueritis, ut in fide non turbemini.« Et hoc Dominus admonuit, ubi ait: »Nolite timere eos qui occidunt corpus, animam autem non possunt occidere: sed potius eum timete, qui habet potestatem corpus et animam perdere in gehennam .«

»Dominum autem Christum sanctificate in cordibus  uestris.« Ubi Dominus qui cuncta creando sanctificat, nisi corde pio et corpore casto? Sic Dominus iehsu sanctificandus est in cordibus nostris, ut nomine eius uocemur Christiani, et ut nichil sanctius eius nomine sentiamus. Sanctificemus eum in fide, spe et caritate, credendo, colendo et adorando, ut ab illo saluari pariter mereamur et sanctificari.



HOMILIA CXuII. DOMINICA SEXTA POST PENTECOSTEN.

 »In illo tempore: Cum turbe irruerent in eum, ut audirent uerbum Dei, et ipse stabat secus stagnum Genezareth.« Et reliqua. De piscibus, quos apostoli ad iussionem Domini laxatis retibus ceperunt, locuturi, primum de situ loci uideamus. Ait enim Euangelium: »Cum turbe  irruerent ad Iesum ut audirent uerbum Dei, et ipse stabat secus stagnum Genezareth. Et uidit duas naues stantes.« Stagnum Genezareth idem est quod et mare Tiberiadis, et mare Galilee. Sed mare Tiberiadis a Tiberiade ciuitate est dictum; mare Galilee ab adiacente sibi prouincia, que et Galilea nominatur. Stagnum Genezareth a Greco uocabulo dictum est, quasi auram generans, eo quod flantibus uentis, crispantibus undis, auram ex se generare uideatur. Tenet autem hoc mare siue stagnum centum quadraginta stadia in longitudine, quadraginta uero in latitudine. Nec propter hoc mare uocatur, quod amare sint aque eius, sed Hebree lingue consuetudo est, omnes congregationes aquarum, siue salse sint, siue dulces, uocare mare,  sicut in Genesi scriptum est: »Congregationesque aquarum appellauit maria .« Spiritaliter autem hoc mare mundum significat, id est mundi amatores. Quia sicut mare semper fluctuat, nec quietum stare ualet, ita mundus diuersis perturbationibus et fluctuationibus commouetur, sicut per Psalmistam dicitur: »Commouisti, Domine, terram, et conturbasti eam .« Crescit enim nascendo, decrescit moriendo; eleuatur in prosperis, deiicitur in aduersis. Dominus secus stagnum stetit, quando, sicut ait Apostolus, »semetipsum exinaniuit, formam serui accipiens, in similitudinem hominum factus, et habitu inuentus ut homo .« Et pulchre non in stagno, sed secus stagnum stare dicitur,  quia uenit in mundum per naturam, sed alienus fuit a mundo per culpam teste apostolo Petro: »Qui peccatum non fecit, nec inuentus est dolus in ore eius .« Recte quoque non ambulasse, nec pertransisse, sed stetisse dicitur: nimirum ostendens seipsum esse, qui per diuinitatis potentiam semper incommutabilis permanet, qui ubique est presens, ubique totus, nec mouetur, nec de loco ad locum transit; cui nec preterita transeunt, nec futura succedunt, sed semper illi equaliter atque eternaliter esse est, qui ait per prophetam: »Ego Deus, et non mutor .« Siue certe secus stagnum stat, qui resurgens a mortuis, carnem quam ex nobis assumpsit, in littore incorruptionis constituit. Ac per hoc sicut ipse incommutabilis est, ita electos  suos eterna incommutabilitate firmat. Turbe autem que ad eum irruerunt amore uerbi Dei, multitudinem fidelium significant, qui ei credendo et amando appropinquant, de quibus per Isaiam dicitur: »uenient ad eum omnes gentes, et ibunt populi multi, et dicent: Domus Iacob, uenite, et ambulemus in lumine Domini .« Et per Psalmistam: »Omnes gentes quascunque fecisti, uenient et adorabunt coram te, Domine .« Sed quia ista turba credentium, non solum ex Iudeis, sed etiam ex gentibus futura erat, recte subditur: »Et uidit duas naues stantes secus stagnum.« Due naues, duos ordines significant credituros, unum ex Iudeis, alterum ex gentibus: non quod in unitate fidei diuisio sit, sed quia ex utroque populo in Ecclesia colligitur.  Bene autem utrasque iehsu uidisse dicitur, quia ex utroque populo presciuit, qui in eum credituri essent. Nouit enim Dominus qui sunt eius. Nam uidere, eligere est, sicut Nathaneli a Domino dicitur: »Cum esses sub ficu, uidi te .«---»Piscatores autem descenderant, et lauabant retia.« Piscatores sunt Ecclesie doctores, quorum priores apostoli fuerunt, qui retia sue predicationis in mundum extendentes, multos ex utroque populo in fide ceperunt, de quibus per prophetam dicitur: »Mittam piscatores meos, et piscabuntur eos ,« etc. Retia doctrinam predicatorum significant, que dum diuersis Patrum sententiis roboratur, quasi uariis filis contexta ligatur. Et pulchre retia predicatorum doctrinam significant, quia sicut retia  pisces quos capiunt, retinent, ita predicatio ueritatis, quos in fide capit, facile non amittit. Unde bene retia, quasi retinentia sunt uocata. Lauant autem piscatores retia, quando sancti predicatores castigant corpus suum, et seruituti subiiciunt; nec aliter uiuunt, nisi quomodo alios uiuere docent, cauentes, ne aliis predicantes, ipsi reprobi inueniantur, illius exemplum imitati, de quo scriptum est: »Cepit iehsu facere et docere .« uel lauant piscatores retia sua, quando predicatores suam doctrinam subtiliter examinant et discutiunt, ne aliquid in ea hereticum aut peruersum sonet.

»Ascendens autem in unam nauem, que erat Simonis, rogabat eum ut a terra reduceret pusillum.  »Et sedens, docebat de nauicula turbas.« Nauis Simonis, primitiua Ecclesia, ex Iudeis collecta. Que ideo Simonis dicitur, quia specialiter ei est commissa: quoniam in initio sue predicationis, multi Iudeorum per eum crediderunt, quando eo predicante una die crediderunt tria millia ; et multa turba sacerdotum obediebat fidei. Illi enim a Domino dictum est: »Tu es Petrus, et super hanc petram edificabo Ecclesiam meam. Et quodcunque ligaueris super terram, erit ligatum et in celis: et quodcunque solueris super terram, erit solutum et in celis .« Unde et Paulus apostolus ait: »Qui operatus est Petro in apostolatum circumcisionis, operatus est et mihi inter gentes .« Siue certe nauis Simonis, Ecclesia ex gentibus intelligi  potest, que tunc ei a Domino commendata est, quando audiuit: »Tu es Petrus,« etc. Et iterum: »Simon Ioannis, diligis me plus his? Pasce oues meas .« Bene autem dicitur: »Una,« quia multitudinis credentium erat cor unum et anima una. Nec quisquam eorum que possidebat, suum aliquid esse dicebat, sed erant illis omnia communia . Docebat autem de nauicula turbas, quia predicatores sancti non aliam quam ecclesiasticam debent insinuare doctrinam.

»Ut cessauit autem loqui, dixit ad Simonem: Duc in altum.« Notandum quod primum a terra nauem pusillum reducere iussit, nunc autem in altum ducere iubet, ostendens temperandum esse sermonem doctoribus in predicatione. Infirmi enim auditores  non subito ad profunda mysteriorum sunt introducendi, sed prius pusillum a terra submouendi, id est, a terrenis curis et carnalibus actibus separandi. Horum fragilitatem Dominus tolerandam insinuat, cum Simoni precipit ut nauem pusillum a terra reducat. Nec propter tales deserendi sunt perfecti, sed ad alta mysteriorum Dei prouocandi, quod Dominus significare uoluit, quando Simoni dixit: »Duc in altum.« Aliter: Cum autem pusillum a terra reducere iubet, predicationem apostolorum in proximas nationes esse extendendam ostendit. Cum uero ait: »Duc in altum,« eamdem predicationem usque ad fines terre esse peruenturam demonstrat. Quod tunc impletum est, quando apostoli Iudeis dixerunt: »uobis quidem oportuerat primum loqui uerbum  Dei, sed quoniam repellitis illud, et indignos uos iudicatis eterne uite, ecce conuertimur ad gentes .« Bene autem subdit: »Laxate retia uestra in capturam.« Captura enim locus est capiendis piscibus aptus, unde et nomen congruum habet. Cum ergo dicit: »Laxate retia uestra in capturam,« ostendit illic predicationem apostolorum esse laxandam, ubi nouerat esse electos, qui caperentur in fide, quod liber Actuum apostolorum declarat, cum dicit: »Quia cum uellent apostoli ire Bithyniam, non permisit eos spiritus Iesu .« Non enim ibi erat tunc locus capture aptus. Cum autem in Macedoniam pergere non disponerent, apparuit in somnis Paulo uir Macedo, deprecans eum et dicens:  »Transiens in Macedoniam, adiuua nos .« At ille intelligens uisionem sibi a Deo esse ostensam, perrexit Macedoniam, laxans ibi retia sua in capturam. Notandum uero, quia alio tempore retia plicantun, alio capture laxantur, quia non est omne tempus aptum doctrine, sed alio tempore retia predicationis extenduntur, alio doctores suimet curam habent.

»Et respondens Simon ait illi: Preceptor, per totam noctem laborantes nichil cepimus, in uerbo autem tuo laxabo rete.« Bene preceptorem eum appellat, quia cum per totam noctem in piscationis officio frustra laborasset statim ut ad eius iussionem retia laxauit, multitudinem piscium cepit. Nox in Scripturis aliquando pro ignorantia uel cecitate  mentis ponitur. Per totam ergo noctem laborantes nichil ceperunt, quia nisi Dominus illuminet mentem auditoris interius, in uacuum laborat sermo doctoris exterius, Scriptura dicente : »Nisi Dominus edificauerit domum,« etc. Et: »Nisi Dominus custodierit ciuitatem,« etc. Qui enim aliis predicat, non in sua sapientia uel eloquentia confidere debet, sed in uirtute Dei. Unde bene per Simonem dicitur: »In uerbo autem tuo laxabo rete.«

»Et cum hoc fecissent, concluserunt multitudinem piscium copiosam.« Bis in sancto Euangelio legimus, quod ad iussionem Domini laxata retia copiosam multitudinem piscium ceperunt, nunc ante passionem, et secundo post resurrectionem. Sed hoc  inter utramque piscationem distat, quia in hac piscatione retia laxari iubentur, sed tamen, in qua parte mitti debeant, non designatur; in illa autem, specialiter in dexteram partem missa perhibentur. In hac piscatione, pre multitudine piscium rete rumpitur: in illa uero multi et magni capti sunt, et retia rupta non sunt. In hac numerus piscium non exprimitur, in illa certus numerus designatur, cum centum quinquaginta tres capti memorantur. Unde per hanc piscationem Ecclesia designatur, qualis est modo; per illam uero, qualis erit in futuro. Quandiu enim Ecclesia in presenti uita manet, utriusque partis ciues retinet: quia bonos simul et malos recipit. »Multi enim,« ut ait Apostolus, »confitentur uerbis se nosse Deum, factis autem negant ,« de quibus per  Psalmistam dicitur: »Annuntiaui et locutus sum, multiplicati sunt super numerum .« Et pulchre in illa piscatione, que post resurrectionem facta est, in dexteram partem nauigii retia missa esse leguntur, quia sicut per sinistram presens uita, ita quoque per dexteram sempiterna figuratur, sicut per Salomonem dicitur: »Leua eius sub capite meo, et dextera illius amplexabitur me .« In hac piscatione, que ante resurrectionem facta est, boni et mali pisces capti dicuntur, in illa uero soli boni: quia in presenti Ecclesia boni et mali inueniuntur, in sempiterna autem uita nemo malus inuenitur. Nusquam enim soli boni nisi in celo, et nusquam soli mali nisi in inferno. Hec autem  uita, sicut media est inter celum et terram, ita utriusque ciuitatis ciues in se continet. »Rumpebatur autem rete eorum.« Quia ipsi Ecclesiam uariis heresibus scindere conati sunt, qui in ea per fidem capti tenebantur; qualis fuit Iudas proditor, et Simon Magus; et quales erant illi, de quibus Ioannes apostolus ait: »Exierunt ex nobis, sed non erant ex nobis .« Sed quia numerus electorum non solum ex Iudeis, sed etiam ex gentibus colligendus erat, recte subinfertur:

»Et annuerunt sociis, qui erant in alia naui, ut uenirent et adiuuarent eos.« Alia nauis, ut supra diximus, Ecclesia est ex gentibus uocata. Annuerunt ergo sociis qui erant in alia naui, ut uenirent et adiuuarent eos, quia plures inter gentiles inuenti  sunt, qui apostolis in predicatione adiutores existerent. »Et uenerunt et impleuerunt ambas nauiculas, ita ut pene mergerentur.« Impletio nauium, perfectionem significat Ecclesie, que quotidie ex conuersione credentium impletur, et usque in finem seculi implebitur. Periclitantur autem naues, sed non merguntur, quia sepe persecutionibus hereticorum Ecclesia concussa est, sepe falsorum fratrum iniqua operatione commota, sed mergi non potuit, quia Christum in fundamento habuit, ipso dicente: »Super hanc petram edificabo Ecclesiam meam ,« etc. Et sicut alibi ait: »uenerunt flumina, flauerunt uenti, et impegerunt in domum illam, et non cecidit, fundata enim erat supra firmam petram .

 »Quod cum uideret Simon Petrus, procidit ad genua Iesu, dicens: Exi a me, quia homo peccator sum, Domine.« Sunt nonnulli infirmi intra sanctam Ecclesiam, qui peccatorum suorum magnitudine pressi, uias uite quasi difficiles ingredi metuunt, et tamen in suis iniquitatibus iacere non formidant. Quorum personam Petrus hic in se exprimit, cum uiso miraculo piscium, procidit ad genua Iesu, dicens: »Exi a me, quia homo peccator sum, Domine.« Sed qui se peccatorem considerat, Deum desperando a se repellere non debet, sed piis gemitibus et assiduis fletibus eius misericordie appropinquare, nichil dubitans de eius promissione, qui ait: »Penitentiam agite, appropinquabit enim regnum celorum .« Sunt etiam et alii,  qui carnaliter uiuentes, spiritualium rectorum disciplinam imperium esse arbitrantur, et dum eis spiritale magisterium onerosum uidetur, iugum ecclesiastici regiminis a suis ceruicibus excutere conantur. Cumque peruerse uiuant, aliquando uoce, nonnunquam etiam morum prauitate spiritales magistros, quibus nolentes subiecti sunt, a se recedere persuadent. Horum ergo subiectionem significauit Petrus, eo quod procidit ad genua Iesu; morum uero prauitatem, in eo quod ait: »Exi a me, quia homo peccator sum, Domine.« Sed quid spiritales magistriagere debeant, ille pastor pastorum exemplo suo decet, quia non a rogante Simone discessit, sed spiritalem doctrinam impendit. Non enim propter  abiectos superbos deserendi sunt humiles, sed potius cum bonis corrigendi et tolerandi sunt mali, dicente Salomone: »Si spiritus potestatem habentis ascenderit super te, locum tuum ne dimiseris .«

»Stupor enim circumdederat eum, et omnes qui cum illo erant, in captura piscium quam ceperant: similiter autem Iacobum et Ioannem filios Zebedei, qui erant socii Simonis.« Quia isti discipuli diuini mysterii adhuc capaces minus erant, subitanea captura piscium non solum stupore, sed etiam timore circumdati sunt. Sed eorum fragilitatem Dominus consolatur, cum pauentem Simonem confortat, dicens:

»Noli timere.« Imo in pauente Simone omnes  penitentes confortare uidetur, ne de magnitudine peccatorum desperent. Ubi manifeste ministerium predicandi, quod ei commendaturus erat, predicit, cum ait: »Ex hoc enim iam homines eris capiens.« Non enim officium piscandi uetuit, sed spiritaliter commutauit. Nam post Domini resurrectionem legimus eum isse piscatum. Et pulchre, qui piscator erat piscium, piscator hominum futurus predicitur, ut sicut materiali reti pisces de profundis gurgitibus ad littus trahere solebat, ita spiritali predicatione homines de amaris mundi fluctibus ad fidem traheret.

»Et subductus ad terram nauibus, relictis omnibus, secuti sunt illum.« Non putandum est hanc eamdem esse uocationem, qua Mattheus binos de  nauiculis discipulos ad Iesum sequendum uocatos narrat. Non enim hic ab illo uocati esse dicuntur, sed uiso miraculo piscium, subductis ad terram nauibus, relictis omnibus, secuti illum esse memorantur. Ubi intelligendum est, quia post hec ad propria redierunt, et suimet curam gesserunt. Postea uero ab illo uocati, ut Mattheus Marcusque commemorant, relictis nauibus et reti, secuti sunt illum, ita ut ulterius ad propria non redirent.



HOMILIA CXuIII. DOMINICA SEPTIMA POST PENTECOSTEN.

 »In illo tempore, dixit iehsu discipulis suis: Amen dico uobis, nisi abundauerit iustitia uestra plus quam Scribarum et Phariseorum.«  Et reliqua. Qui putant precepta ueteris Testamenti districtiora esse quam Noui, discant ex presenti lectione suam ignorantiam confiteri, audiantque ipsum Saluatorem discipulis dicentem: »Amen dico uobis, nisi abundauerit iustitia uestra plus quam Scribarum et Phariseorum, non intrabitis in regnum celorum.« Iustitia Scribarum et Phariseorum erat, hominem non occidere: iustitia uero eorum, qui regnum celorum intrare desiderant, maior esse debet, ut non solum homines non occidant, sed ne irascantur, aut odio habeant. Iustitia Scribarum et Phariseorum erat, diligere amicum et odio habere inimicum: iustitia autem eorum, qui intraturi sunt in regnum celorum, maior esse debet, ut non solum  amicum in Deum, sed etiam inimicum diligant propter Deum, dicente Domino: »Diligite inimicos uestros, benefacite his qui oderunt uos, et orate pro persequentibus et calumniantibus uos, ut sitis filii Patris uestri qui in celis est .« Iustitia Scribarum et Phariseorum erat, non mecari cum uxore proximi sui; iustitia eorum qui regnum celorum intrare desiderant, maior esse debet, ut non solum adulterium non perpetrent in corpore, sed etiam nec delectent in corde, propter illud quod Dominus ait: »Qui uiderit mulierem ad concupiscendum eam, iam mechatus est eam in corde suo .« Et propter illud Apostoli: »Fornicatores et adulteros iudicabit Deus .« Iustitia Scribarum et Phariseorum erat, aliena non rapere;  iustitia eorum qui ingredi desiderant regnum celorum, maior esse debet, ut et propria largiantur, et raptoribus non resistant, Domino dicente: »Nolite resistere malo ,« et: »Si quis quod tuum est tulerit, ne repetas .« Quibus exemplis profecto patet, quia precepta Noui Testamenti tanto sunt districtiora, quanto spiritalia. Illa enim quasi paruulis et carnalibus carnalia sunt data, in quibus perfectio non est manifestata, sed malitia resecata. Hec uero spiritalibus spiritalia sunt dona, que non terrenam possessionem, sed celestem preparant mansionem. Illius temporali iustitia temporale premium exspectabatur, dicente Domino: »Obserua et audi precepta Domini Dei tui, ut bene sit tibi et longo uiuas tempore, et ingressus possideas terram  lacte et melle manantem .« Perfectio Noui Testamenti uitam pollicetur eternam, quam »nec oculus uidit, nec auris audiuit, nec in cor hominis ascendit, que preparauit Deus diligentibus se .« Quibus ergo maius premium promittitur, maior debet esse iustitia. Aliter: Iustitia Scribarum et Phariseorum esse putabatur, quanquam non esset iustitia, quod exterminabant facies suas, ut apparerent hominibus ieiunantes, intus autem pleni erant rapina et iniquitate . Iustitia uero eorum, qui regnum Dei intrare desiderant, maior esse debet, ut sanctitas que apparet in corpore, multo magis seruetur in corde. Iustitia Scribarum et Phariseorum uidebatur esse, quod alligabant onera grauia et importabilia, et imponebant  in humeros hominum, digito autem suo nolebant ea mouere . Iustitia eorum, qui regnum celorum intrare uolunt, maior esse debet, ut mandatum Dei primi custodiant, nec pretermittant que alios custodienda docent uel docuerunt. Iustitia Scribarum et Phariseorum esse cernebatur, quod decimabant mentam et anethum et cyminum et omne olus horti, maiora autem legis pretermittebant . Iustitia eorum qui regnum Dei intraturi sunt magis abundare debet, ut sic minima precepta Dei custodiant, quatenus maiora non pretermittant.

»Audistis quia dictum est antiquis: Non occides; qui autem occiderit, reus erit iudicio.« Antiquis  dictum est, id est populo Iudeorum cui a Domino per Moysen preceptum erat, ut non occideret; aut si quis occideret, et ipse occideretur.

»Ego autem dico uobis, quia omnis qui irascitur fratri suo, reus erit iudicio.« Id est, ego nouus homo qui non ueni soluere legem, sed adimplere, quique elegi uos de mundo, et mandatum nouum do uobis, ut uos inuicem diligatis, ego autem dico uobis: »Quia omnis qui irascitur fratri suo, reus erit iudicio.« Tanta ergo pena punitur ira in Nouo Testamento, quanta homicidium in ueteri; secundum quod Ioannes apostolus ait: »Omnis qui odit fratrem suum, homicida est .« In nonnullis autem codicibus ita scriptum legitur: »Omnis qui irascitur fratri suo sine causa, reus erit iudicio.« Quod quidam ita intelligendum  putauerunt, quasi tunc ira non esset peccatum, quando ab aliis lesi uel prouocati irascimur. Sed radendum est, sine causa. Non enim sine causa, uel cum causa Christiano fratri irasci permittitur, cui a Domino preceptum est: »Noli resistere malo, sed percutienti maxillam, prebe ei et alteram, et pro persecutoribus exora .« »Seruum enim Domini, ut ait Apostolus, non oportet rixari, sed mansuetum esse ad omnes, etiam ad eos qui contraria sapiunt .« Et sicut Iacobus apostolus ait: »Ira uiri iustitiam Dei non operatur .« In magna obseruantia caritatis stimulus ire circumcluditur, quia nemo eum quem ueraciter diligit, occidere potest.

»Qui autem dixerit fratri suo racha, reus erit  concilio.« Racha nec Grecum est, nec Latinum, sed proprie Hebraicum. Dicitur enim , id est inanis et uacuus, quem nos sine sensu uel absque cerebro possumus appellare. Quidam autem etymologiam huius nominis de Greco trahere uoluerunt, putantes dici pannosum. Grece enim pannus dicitur. Sed nos uim huius uerbi subtilius perspicientes, nichil aliud intelligimus esse racha, nisi uocem inconditam: irati animi commotionem significantis. Quales sunt interiectiones apud grammaticos, sicut dicitur a dolente heu, ab irascente hei, a cadente atat. Et pulchre dicitur: »Qui dixerit fratri suo racha.« Frater enim noster est, qui eodem pretio nobiscum redemptus est, eodem baptismo est regeneratus. Si enim, ut Dominus ait ,  de otioso sermone rationem reddituri sumus in die iudicii, multo magis de contumelioso. »Qui autem dixerit fatue, reus erit gehenne ignis.« Notandum autem in hoc loco, quia gradatim de minimis ad maiora ascenditur, quoniam pro qualitate peccati uindictam comminatur. In primo enim loco unum solummodo posuit, id est iram; secundo, duo, id est iram, et uocem ire commotionem significantis; in tertio, tria, iram, uocem et contumeliam. Sicut ergo maius peccatum est dicere fatue, quam solummodo irasci, uel dicere racha: sic grauius est reum esse gehenne ignis, quam reum iudicio, uel concilio. In iudicio enim causa discutitur, et is qui reus esse putabatur, nonnunquam innocens inuenitur; in concilio si quis  reus conuictus est, qua pena puniatur ab aliis tractatur, et adhuc euadere solet; in gehenna autem ignis, nulla est liberatio. Et ideo in retributione pene, quantitas peccati designatur. Gehenne nomen in tota serie scripturarum ueteris Testamenti non reperitur, sed a Saluatore primum in Euangelio positum cognoscitur. Compositum autem nomen est gehenna, ex ge et ennon, quia uallis gratuita interpretatur. Fuit enim uallis filiorum Ennon iuxta Ierusalem, ubi propter scelus idololatrie multa iacuerunt cadauera mortuorum. Et ideo ubicunque nomen gehenne ponitur, inferni pena designatur. Sed ne asperam uideretur Saluator protulisse sententiam, cum dixerit reum esse gehenne ignis eum qui dixerit fratri suo fatue, statim remedium reconciliationis  subiunxit, dicens:

»Si offers munus tuum ad altare, et ibi recordatus fueris quia frater tuus habet aliquid aduersum te, relinque ibi munus tuum ante altare, et uade prius reconciliari fratri tuo, et tunc ueniens offer munus tuum.« In quibus uerbis sollicite considerare debemus quantum ipse in nobis fraternum amorem diligat, quantumue malum discordie odio habeat, cum munera ante altare non oblata relinquere iubet, et prius reconciliari fratri. Cum enim Dominus nostra nonnisi propter nos querat, illi pacis hostiam nequaquam offerre possumus, quandiu fratribus impacifici sumus. Nec putandum est quod ei tantummodo munera offerimus, cum manibus oblationem ante altare deportamus, sed quando orationi  insistimus, ac per ieiunium et uigilias carnem maceramus, cum eleemosynas tribuimus, hospitem suscipimus, nudum cooperimus, et cetera his similia pietatis opera implemus, tunc munera Deo offerimus. Cauendum ergo summopere est, ne malum discordie contra aliquem in corde teneamus, et propter hoc nostra munera in conspectu Dei accepta non sint, quomodo Deo placabilem hostiam, ut dictum est, offerre non possumus, quandiu proximis implacabiles sumus. Notandum autem quod non ait: Si tu habes aliquid aduersus fratrem tuum; sed: Si frater tuus habet aliquid aduersum te. Tunc enim frater noster aduersum nos habet aliquid, quando nos ledit. Pergendum ergo est ad reconciliationem, et si ueniam petere uoluerit, quod in nobis peccauit  clementer est dimittendum, propter hoc quod Dominus ait: »Cum stabitis ad orandum, dimittite ,« etc. Si autem ueniam postulare noluerit, spiritales fratres secretius immittendi sunt, qui eum ad humilitatis satisfactionem prouocent, iuxta preceptum Domini dicentis: »Si te audire noluerit frater tuus, adhibe tecum unum uel duos, ut in ore duorum uel trium testium stet omne uerbum .« Si autem contumax et superbus perseuerauerit, ille qui in te peccauit, non necesse est ut tu ei ueniam postules, sed tamen propter Deum ex corde dimitte, ut securus accedens ad altare, dicere possis: »Dimitte nobis debita nostra, sicut et nos dimittimus debitoribus nostris .« Et ut impleatur  in nobis quod Dominus ait: »Si dimiseritis hominibus peccata eorum, et Pater uester celestis dimittet uobis peccata uestra .« Quod si ex utraque parte negligentia contigit, ab utraque uenie satisfactio procedere debet. Hec tamen discretio in hac reconciliatione obseruanda est, ut si ille qui alium lesit, temporale damnum intulit, quod iniuste abstulit, iuste restituat. Si autem uerbo aut conuicio tantum proximo fecit iniuriam, sufficere creditur sola uenie postulatio ad satisfactionem. Unde post reconciliationem a Domino dicitur:

»Et tunc ueniens offeres munus tuum. Esto consentiens aduersario tuo dum es in uia cum eo.« Forte mouet aliquem ad querendum, quis sit aduersarius noster, cum quo concordare nos iubet Dominus  noster. Cui respondendum est, quia aduersarius iste sermo Dei intelligitur, non quia recte aduersarius sit nostre salutis, sed quia contradicit nostre carnali uoluntati. uerbi gratia: Carnalis delectatio pertrahere nos cupit ad adulterium, contrarius autem tibi sermo Dei clamat: »Adulteri regnum Dei non possidebunt .« Et alibi: »Fornicatores et adulteros iudicabit Deus .« Et iterum: »Qui uiderit mulierem ad concupiscendum eam, iam mechatus est eam in corde suo .« Si autem audita hac uoce, uitaueris carnalem delectationem, id est ardorem libidinis freno continentie restrinxeris, concordasti cum aduersario tuo in bono tuo. Dicamus et aliud: Suggerit tibi ebrietas et immittit faucibus tuis siccitatem,  usquequo peruenias ad ebrietatem, sed contradicit tibi sermo diuinus: »uidete, ne grauentur corda uestra crapula et ebrietate .« Et iterum: »Ebriosi regnum Dei non possidebunt .« uince ergo delectationem potandi, et concorda cum aduersario tuo. Sic de ceteris uitiis sentiendum est, in quibus caro concupiscit aduersus spiritum, spiritus autem aduersus carnem: et hec sibi inuicem aduersantur, ut non ea que uolumus faciamus . uia autem presens est uita. Quandiu enim in presenti uita manemus, quasi in uia et in itinere sumus, et necdum ad patriam peruenimus. In uia ergo cum aduersario nostro concordare iubemur, quia post mortem, nec audiendi uerbum Dei, nec emendandi locus erit, Salomone testante, qui ait: »Quodcunque  potest manus tua facere, instanter operare, quia nec opus, nec ratio, nec scientia, nec sapientia est apud inferos quo tu properas .« Unde et de his, qui tarde conuerti negligunt, dicitur: »Inuocabunt me, et non exaudiam; mane consurgent, et non inuenient me, eo quod exosam habuerint disciplinam, et timorem Domini non audierint, nec acquieuerint consiliis meis, et detraxerint uniuerse correptioni mee .« ualde autem timendum est, quod infertur: »Ne forte tradat te aduersarius iudici, et iudex tradat te ministro, et in carcerem mittaris.« Si audire nolueris, et cum aduersario tuo corcordare neglexeris, ipse tradet te iudici, id est, ipse sermo Dei erit in testimonium tue  damnationis, qui prohibitor fuit tue correptionis. Et non solum sermo Dei erit tibi testimonium, sed et ipse cogitationes aduersum te consurgent, sicut Apostolus ait: »Cogitationum inuicem aduersantium, aut etiam defendentium in die, quando iudicabit Deus occulta hominum .« Nam et ipsa terra in qua peccamus, nobis in testimonium erit, nisi prius medicina penitentie sanati fuerimus, teste beato Iob, qui ait: »Et terra aduersum me clamat .« Minister autem cui traditur is, qui cum aduersario suo concordare noluit, diabolus intelligitur, qui super eos ministerium accipiet iuste damnationis, qui sponte se tradiderunt praue actioni. Ipsos enim exactores habebunt in pena, quos persuasores habuerunt in culpa. Carcer autem infernus  est, »ubi est uermis, qui non morietur, et ignis qui non exstinguetur ,« de quo per Ioannem in Apocalypsi dicitur: »Omnes blasphemi, fornicatores, et adulteri, mittentur in stagnum ignis et sulphuris .« Quod autem subiungit:

»Amen dico tibi, non exies inde donec reddas nouissimum quadrantem.« Donec, aduerbium finitum pro infinito posuit tempore, quod non solum hoc in loco sacra Scriptura, sed etiam plurimis in locis facere consueuit, sicut Dominus per Prophetam ait: Donec senescatis, ego sum. Et Psalmista: »Sicut oculi ancille in manibus domine sue, ita oculi nostri ad Dominum Deum nostrum, donec misereatur nostri .« Nunquid aut post illorum senectam Deus futurus non erat, aut postquam  misertus fuerit nobis oculi nostri cessabunt respicere illum? non; sed, sicut diximus, finitum pro infinito posuit. Qui locus Origenianos destruit, qui falsa pietate dixerunt post iudicium demones esse soluendos. Sicut enim eternum regnum preparatum est sanctis, ita eternum supplicium reprobis, Domino dicente : »Ite, maledicti, in ignem eternum, qui paratus est diabolo et angelis eius.« Et iterum: »Ibunt hi in supplicium eternum, iusti autem in uitam eternam.« Hinc per Salomonem dicitur: »Lignum in quacunque parte ceciderit, siue ad austrum, siue ad aquilonem,« id est siue in infernum, siue in regnum Dei, »ibi erit .«



HOMILIA CXIX. DOMINICA OCTAuA POST PENTECOSTEN.


 »In illo tempore: Cum turba multa esset cum Iesu, nec haberent quod manducarent, conuocatis discipulis ait illis: Misereor super turbam.« Et reliqua. Dominus iehsu Christus Deus ante secula, et homo factus in fine seculorum, ita sua opera temperare dignatus est, ut in uno eodemque miraculo se uerum Deum, uerumque hominem esse declararet. Quod in huius lectionis serie cito cognoscimus, si hanc diligenter consideremus. Quod enim super turbam esurientem misericordia motus dicitur, humane compassionis est indicium: quod autem de septem panibus quatuor millia hominum reficit, diuine  potestatis est declaratio. Nec putandum est, hanc eamdem esse lectionem, ubi alii euangeliste de quinque panibus quinque millia hominum satiata fuisse referunt: quia ibi discipuli Dominum commonent, ut dimittat turbas emere que sibi necessaria sunt, hic autem Dominus supra turbam esurientem misericordia motus dicitur: ibi quinque panes, hic septem fuisse memorantur: ibi hordeacei, hic cuius generis annone fuerint, non declaratur: ibi quinque millia hominum de quinque panibus satiati sunt, hic de septem panibus quatuor millia refecta: ibi supra fenum discubuerunt, hic super terram. Unde ibi per turbam, que ex quinque panibus satiata est, populus sub lege ueteris Testamenti positus esse designatur, qui quinque libros Moysi ad suam eruditionem  accepit: hic autem per turbam, que ex septem panibus reficitur, multitudo hominum fidelium, que per gratiam Noui Testamenti quotidie pascitur, designatur. Hanc turbam Isaias in spiritu a Domino pascendam preuiderat, cum dicebat: »uenient ad eum omnes gentes, et ibunt populi multi, et dicent: Domus Iacob, uenite, et ambulemus in lumine Domini .« Et Psalmista: »Omnes gentes, quascunque fecisti, uenient et adorabunt coram te, Domine, et glorificabunt nomen tuum in eternum .« Et bene in illa refectione, que ex quinque panibus facta est, per quam populum Iudeorum diximus significari, discipuli Dominum commonuisse dicuntur, ut dimitteret turbas emere sibi necessaria, quia idem populus ante aduentum Domini  patriarchas et prophetas suos intercessores habuit. In hac autem ipse Dominus ad misericordiam commouetur, quia gentilis populus non suis meritis, nec aliquo interueniente, sed sola gratuita Domini misericordia saluatus est, sicut Paulus apostolus ait: »Gratia Dei salui facti estis .« Et pulchre Dominus turbam, quam amore uerbi Dei esurientem uidit, etiam cibo corporali reficit, ut in illis adimpleret quod ipse alibi promisit, dicens: »Querite primum regnum Dei et iustitiam eius, et hec omnia adiicientur uobis .« Recte ergo de hac turba dicitur: »Quia ecce iam triduo sustinent me, nec habent quod manducent.« Turba enim Dominum triduo sustinet, cum fidelis populus in confessione sancte Trinitatis incessabiliter perseuerat.  Sustinere enim homo Deum dicitur, cum etiam nec inter aduersa ab eius deficit amore, imitans illum qui dicebat: »Dirige me in ueritate tua et doce me, quia tu es Deus saluator meus, et te sustinui tota die .« Aliter: Turba triduo Dominum sustinet, cum electi intellectum, memoriam et uoluntatem in bono opere occupant. Siue certe Dominum triduo sustinet, cum fidem et spem et caritatem inuiolabilem seruat, de quibus Apostolus ait: »Maneant in uobis fides, spes, caritas, tria hec: maior autem his est caritas .«

»Et si dimisero eos ieiunos in domum suam, deficient in uia.« Domus electorum proprie celestis est patria, de qua Dominus ait: »In domo Patris  mei mansiones multe sunt .« Ad quam ardentissimo amore peruenire optabat ille, qui dicebat: »Unam petii a Domino, hanc requiram, ut inhabitem in domo Domini omnibus diebus uite mee .« uia autem presens est uita. Quandiu enim uiuimus, in uia sumus, necdumque ad patriam peruenimus. Non uult ergo Dominus turbam ieiunam dimittere, ne dificiant in uia: quia electi ne in presenti uita a bono opere cessent, pabulo uerbi Dei pascendi sunt: quia sicut deficit corpus sine cibo, ita anima sine uerbo Dei. Quo cibo refici desiderabat ille, qui dicebat: »Dominus pascit me, et nichil mihi deerit, in loco pascue ibi me collocauit .« Quod autem subiungitur: »Quidam autem de longe uenerunt ex eis.« Si ad  utrumque populum referre uoluerimus, populus Iudeorum de prope uenit, quia legis notitiam et Dei cognitionem habuit: de longe autem gentilis uenit, quando post idolorum culturam ad Dei cognitionem conuersus est. Unde Apostolus ait: »Ipse est pax nostra, qui fecit utraque unum .« Quotidie uero in conuersione fidelium, alii de prope, alii de longe ad fidem ueniunt. Qui enim in nullis criminalibus peccatis contaminatus Dei uoluntatem sequitur, sine dubio de prope uenit. Sed et is, qui licito coniugio expertus ad Deum conuertitur, ex proximo uenit. Qui autem post publica flagitia, adulteria, furta, homicida, ebrietates, rapinas, per penitentiam ad Deum conuertitur, de longe uenit. De prope autem uenit, qui ab ipsa infantia uel pueritia, in seruitio  Dei se mancipat: de longe uero, qui in senectute ad Deum conuertitur. Promittit ergo Dominus cibum se daturum etiam his, qui de longe ueniunt, quia non solum iustos, sed etiam peccatores conuersos recipit et amat, sicut et ipse ait: »Non ueni uocare iustos, sed peccatores ad penitentiam .« Et Apostolus ait: »ueniens euangelizauit pacem his qui erant prope, et his qui longe .« Talibus ergo nec ueniam, nec cibum abnegat ille, qui per prophetam ait : »uiuo ego, dicit Dominus Deus, quia nolo mortem peccatoris, sed ut conuertatur et uiuat.« Et iterum: »Peccator in quacunque die conuersus fuerit, et ingemuerit peccatum suum, omnia peccata eius obliuioni tradentur .« Et rursus: »Nunquid obliuisci potest  mulier infantem suum, ut non misereatui filio uteri sui? Et si illa oblita fuerit, ego tamen non obliuiscar tui .« Et in Euangelio: »Non est opus sanis medicus, sed male habentibus .«

»Et responderunt ei discipuli sui: Unde istos poterit quis hic saturare panibus in solitudine?« In alia refectione Philippus specialiter dixisse narratur: »Ducentorum denariorum panes non sufiiciunt turbe, ut unusquisque modicum quid accipiat .« Nunc autem generaliter omnes discipuli dicunt: »Unde poterit istos quis hic saturare panibus in solitudine?« Quanto ergo discipulis difficilior res uisa est, tanto magis miraculum Domini  clarescit. Fragilitate quippe carnis grauati apostoli, nondum adhuc perfecte diuinitatem Christi intelligebant, quando eo presente, qui educit panem de terra et uinum, quod letificat cor hominis, ex paucis panibus multitudinem hominum posse satiare dubitabant. Sed Dominus non solum ut dubitationem discipulorum auferret, uerum etiam ut multitudinem fatigatam ieiunio reficeret, ex paucis panibus multitudinem hominum reficere uoluit.

»Et interrogauit eos: Quod panes habetis?« Non ignorans Dominus discipulos interrogat, qui omnia scit antequam fiant, sed ut ex sua interrogatione illorum animos erudiat, et discant per eius presentiam de paucis panibus multas turbas hominum satiari posse in solitudine, qui per quadraginta annos  sine aratri labore immensas populi cateruas cibo manne aluit in deserto. »Qui dixerunt: Septem.« In alia refectione quinque panes hordeacei fuisse referuntur, per quos, ut diximus, scriptura ueteris Testamenti significata est, sub tegmine littere latens. Nunc autem hic septem panes fuisse memorantur, propter septiformem gratiam Spiritus sancti, cuius gratia illuminati apostoli eorumque successores, et fidem sancte Trinitatis, et quatuor Euangeliorum doctrinam mundo annuntiauerunt. Quod bene septenarius numerus signat, qui constat ex primo pari et primo impari, id est, ex ternario et quaternario. Siue quia septenarius numerus frequenter pro plenitudine ponitur, quia per sancti Spiritus gratiam perfectionem iustitie consecuti sunt sancti.

 »Et precepit turbe discumbere super terram.« In alia refectione turba super fenum discubuisse legitur, quia lex carnalia tantum prohibebat peccata. »Omnis enim caro fenum, et omnis gloria eius tanquam flos agri .« In hac autem, per quam gratiam Noui Testamenti diximus figurari, recte turba super terram discumbit: quia gratia Noui Testamenti non solum culpas operis, sed etiam culpas cogitationis restringit: nec solum aliena rapientibus contradicit, sed etiam ad perfectionem tendentes proprias facultates cum ipsa terra relinquere monet, Domino dicente: »Si uis perfectus esse, uade, uende omnia que habes, et da pauperibus, et habebis thesaurum in celo: et ueni, sequere me .« Et sicut ipse alibi ait: »Nisi quis renuntiauerit omnibus  que possidet, et non odit patrem, matrem, uxorem, liberos, fratres et sorores, seruos et ancillas, et agros propter nomen meum, non potest meus esse discipulus .« Moraliter autem turba super terram discubuit, cum fidelium anime sue fragilitatis memores, terram se iugiter et puluerem esse considerant, dicentes cum Psalmista: »Adhesit pauimento anima mea, uiuifica me secundum uerbum tuum .« Et iterum: »Quoniam humiliata est in puluere anima nostra, conglutinatus est in terra uenter noster .« Taliter ille super terram discubuerat, qui dicebat: »Loquar ad Dominum meum, cum sim puluis et cinis .« »Et accipiens septem panes, gratias agens fregit, et  dabat discipulis suis ut apponerent, et apposuerunt turbe.« Iam superius per septem panes, septem dona Spiritus sancti figurari diximus. Dominus ergo septem panes accepit, quia pre omnibus hominibus specialiter septem dona Spiritus sancti in se habuit, dicente propheta: »Et requiescet super eum spiritus Domini, spiritus sapientie et intellectus, spiritus consilii et fortitudinis, spiritus scientie et pietatis, et replebit eum spiritus timoris Domini .« Fregit autem panes et dedit discipulis suis, quia eiusdem Spiritus sancti dona unicuique sanctorum, prout uult, distribuit, aliis largiens sermonem sapientie, aliis sermonem scientie, aliis genera linguarum, aliis interpretationem sermonum, aliis discretionem spirituum. Siue dedit septem panes  discipulis ut apponerent turbe, quando post resurrectionem apparens illis, insufflauit et dixit eis: »Accipite Spiritum sanctum. Quorum remiseritis peccata, remittuntur eis: et quorum retinueritis, retenta sunt .« Discipuli autem apposuerunt turbe, quia per eorum predicationem notitiam sacri mysterii mundo uoluit innotescere. Pulchre refecturus turbam gratias egisse dicitur, ut ostenderet in omnibus bonis operibus Deum a nobis esse glorificandum.

»Et habebant pisciculos paucos, et ipsos benedixit, et iussit apponi.« Per pisciculos, quos benedixit et apposuit turbe, sanctorum imitabilis conuersatio designatur, qui non solum more piscium saltus super aquas dare consueuerunt, contemnentes  terram et amantes celum, sed etiam inter fluctus uariarum persecutionum spiritualiter crescunt et proficiunt, dicentes cum Apostolo: »Etsi exterior homo noster corrumpitur, sed is qui interior est, renouatur .« Cum septem ergo panibus paucos pisciculos iussit apponi, quia sanctorum exempla cum predicatione uerbi ad imitandum nobis quotidie predicatores proferunt. Bene autem pauci pisciculi fuisse memorantur, quia sanctorum conuersatio, suo iudicio humilis est et despecta, quibus Saluator ait: »Nolite timere, pusillus grex, quia complacuit Patri uestro dare uobis regnum .« De quibus per Salomonem dicitur: »Lepusculus, plebs inualida, collocat in petra cubile sibi .« Et recte in illa refectione, que  ex quinque panibus facta est, duo pisces fuisse memorantur, et hic incertus numerus ostenditur: quia ad comparationem illorum, qui ex populo Iudeorum credituri erant, et infinita multitudo ex gentili populo ad fidem uenit, Domino dicente: »Multi uenient ab oriente et occidente, et recumbent cum Abraham, Isaac et Iacob in regno celorum .«

»Et manducauerunt, et saturati sunt.« Non omnes equaliter manducauerunt, sed omnes ad unam satietatem peruenerunt: quia Scripture sacre intellectum non omnes equaliter capiunt, sed tamen omnes pro modo et persona sua spiritalem refectionem in ea inueniunt. Unde bene de manna dicitur:  »Qui plus habuit non abundauit: et qui minus, non minorauit, sed omnes mensi sunt ad mensuram gomor .« Est enim Scriptura sacra fluuius quidam, magnus et paruus, excelsus et humilis, in quo elephas natat, et agnus pedibus ambulat: quia spiritales et doctissimi uiri, quanto plenius eius intellectum degustant, tanto amplius est quod in eo esuriant: et humiles et paruuli, secundum modulum sue capacitatis unde satientur, in ea inueniunt. De quibus per Psalmistam dicitur: »Edent pauperes et saturabuntur, et laudabunt Dominum qui requirunt eum, uiuent corda eorum in seculum seculi .«

»Et sustulerunt quod superauerat de fragmentis, septem sportas.« Hic Domini miraculum augmentatum  est. Magnum enim esset miraculum, si de septem panibus, quatuor millibus hominum satiatis, nichil superesset. Sed creuit signum, auxit admirationem. Non solum enim de septem panibus quatuor millia hominum satiata sunt, sed etiam de fragmentis, iuxta numerum panum, septem sporte replete sunt. Quod ergo turba non capit, apostoli in sportis sustollunt: quia obscuriores sententias sacre Scripture, quas simplices capere nequeunt, magistri et doctores Ecclesie in propriis pectoribus recondere debent, ut tempore doctrine unicuique persone cibum spiritalem tribuere possint: quia turpe est eo tempore discere, quando quis debet docere; et sint de illis, de quibus Dominus ait: »Fidelis seruus et prudens, quem constituit Dominus supra familiam  suam, ut det illis in tempore tritici mensuram .« Pulchre in illa, que ex quinque panibus facta est, duodecim cophini fragmentorum remanserunt: quia Iudaicus populus duodecim apostolos plenos Spiritu sancto ad suam eruditionem habuit. In ista autem, iuxta numerum panum, septem sporte sustolluntur: quia Ecclesia ex gentibus collecta, per septiformem gratiam Spiritus sancti celebratur, regitur atque reficitur. In cuius typo Ioannes in Apocalypsi sua septem ecclesias enumerat, necnon et septem candelabra aurea, et septem cornua agni. Unde Zacarias propheta ait: »In lapide uno septem oculi sunt .« Recte autem septem sportas precordia sanctorum significantur, qui Spiritus sancti gratia illuminati, et uiriditatem  fidei immarcessibilem seruant, et tela nequissimi ignea spiritalibus armis exstinguentes, ad tropeum perpetue uictorie tendunt. Sporta enim ex iunco et palma contexitur, et iuncus quidem iuxta humorem aque nasci consueuit, palma uero dicta est quasi pacis alma, que uictricem solebat ornare manum. Sancti ergo uiri, quasi iuncus iuxta aquam uirescunt, quando meditationi sacre Scripture insistunt, ne a fide et bonis actibus arescere possint, de quibus scriptum est: »Benedictus uir qui confidit in Domino, et erit Dominus fiducia eius, et erit tanquam lignum quod plantatum est secus decursus aquarum, quod ad humorem emittit radices suas, et non timebit cum uenerit estus, sed erit folium  eius uiride, et in tempore siccitatis non erit sollicitum, nec aliquando desinet facere fructum .« Quasi autem cum iunco palma in sporta contexitur, quando iidem sancti uiri contra carnis uitia et cogitationum spiritale bellum suscipiunt, scientes quia caro concupiscit aduersus spiritum, spiritus autem aduersus carnem: et hec sibi inuicem aduersantur, ut non que uolumus, illa faciamus . Quorum constantissima perseuerantia manifestatur, cum subditur:

»Erant autem qui manducauerunt, quasi quatuor millia, et dimisit eos.« Non frustra quatuor millia hominum a Domino reficiuntur. Quaternarius enim numerus perfectus est, et in suis partibus diuisus, perfectionem obtinet. Diuiditur enim in unum, duobus  et tribus. Unum namque ad Deum pertinet, quia »unus Dominus, una fides, unum baptisma, unus Deus et Pater omnium, qui est super omnes, et per omnia, et in omnibus nobis .« Duo, ad geminam dilectionem uel duo Testamenta. Tres, ad sanctam indiuiduamque Trinitatem, Patris scilicet et Filii et Spiritus sancti. Quatuor autem ad gratiam Noui Testamenti, uel ad quatuor libros Euangelii, que maxime in his describitur. Quia ergo in quatuor libris Euangeliorum inuenimus, qualiter unum Deum credamus, et qualiter geminam dilectionem habeamus, necnon qualiter sanctam indiuiduamque Trinitatem confiteamur, recte quatuor millia hominum a Domino satiata esse dignoscimus. Siue recte, quia quatuor millia hominum a Domino refici audiuimus,  nos mystice docemur, ut si spiritaliter refici uolumus, quatuor principales uirtutes, prudentiam scilicet, temperantiam, fortitudinem atque iustitiam, quibus nichil est utilius in uita hominis, habeamus. Quia enim quadratus lapis non fluctuat, sed in quamcunque partem uersus fuerit, equaliter iacet, recte quaternario numero constantia sanctorum designatur, qui non circumferuntur omni uento doctrine, sed ut firmi lapides, siue in prosperis, siue in aduersis, in bonis actibus et in fide constantissime perseuerant, considerantes illud quod Dominus ait: »Qui perseuerauerit usque in finem, hic saluus erit .« Siue, quia et fidem bene credendi, et constantiam recte uiuendi per quatuor Euangeliorum doctrinam discimus, recte quatuor millia hominum  de septem panibus refecta fuisse memorantur. Non enim aliter credere aut uiuere debemus, nisi quomodo quatuor Euangelia docent. Unde Ioannes in Apocalypsi quatuor animalia ante thronum Dei plena oculis ante et retro se uidisse testatur, clamantia: »Sanctus, sanctus, sanctus Dominus Deus sabaoth, qui est, et qui erat, et qui uenturus est .«



HOMILIA CXX. DOMINICA NONA POST PENTECOSTEN.

 »In illo tempore, dixit iehsu discipulis suis: Attendite a falsis prophetis, qui uenium: ad uos in uestimentis ouium.« Et reliqua. Preuidens Dominus doctrinam hereticorum contra electos in Ecclesia futuram, necnon et malitiam falsorum  catholicorum seuituram, indicium cogitationis eorum prius ostendere uoluit, ut tanto facilius caueri possint, quanto manifestius cognosci. Ait enim: »Attendite a falsis prophetis, qui ueniunt ad uos in uestimentis ouium, intrinsecus autem sunt lupi rapaces.« Quod specialiter de hereticis intelligendum est, qui falsi prophete sunt, dum de substantia diuinitatis et humanitatis multa mentiuntur, Scripturas sacras, que diuinitus inspirate sunt, ad suum sensum pertrahere cupientes. Ut enim simplicium fratrum corda facilius decipere possint, quasi ouium uestimentis se induunt, dum catholicorum Patrum sententias sue doctrine interserunt. Sciunt enim quia si semper mala dicerent, citius cogniti cauerentur. Et ideo bona malis miscent, ut  dum libenter auditur id quod uerum est, non facile discernatur hoc quod falsum est: morem ueneficorum seruantes, qui dum cuilibet uenenum porrigere uolunt, ora calicis melle liniunt, ut dum gustatur id quod dulce est, absque retractione perueniatur ad id quod mortiferum est: ad similitudinem scorpionum aculeos in caudis gestantes, quoniam heretici in primis uerbis bona ostendunt, in nouissimis autem peruersa dogmatizant, unde et pungunt. Tales ergo lupis rapacibus comparantur, quia cum exterius lingua blandiantur, interius animo seuiunt. Quia sicut lupus gregem dispergit, dilaniat atque dilacerat, ita et heretici uenenosum animum habentes, mentes simplicium dilaniare non cessant. Et quos in occulto decipere non possunt, publice  insequuntur. Et ideo se bonos esse simulant, ut simplicium animos ad suam heresim rapere possint, uel certe eorum substantias quasi boni magistri accipere. Quod Paulus apostolus in Epistola sua scribit, dicens: »Hi sunt qui penetrant domos uiduarum, et captiuas ducunt mulierculas oneratas peccatis , et per dulces sermones et benedictiones seducunt corda innocentium .« Tales lupos futuros idem Apostolus preuidebat, quando dicebat: »Scio quia post discessum meum intrabunt in uos lupi graues, lupi rapaces, non parcentes gregi. Ex uobis consurgent uiri iniqui, loquentes mendacium, et abducent discipulos post se .« Hos etiam caueri ab apostolis uolebat Dominus, quibus dicebat: »Ecce ego mitto uos sicut oues in  medio luporum. Estote ergo prudentes sicut serpentes, et simplices sicut columbe .« Monet ergo Dominus tales lupos cauere, quia sicut doctissimi uiri et catholici hereticis resistere debent, sic ab eorum consortio simplices declinare, ne, dum eorum doctrina auditur, mentes audientium commaculentur, Ioanne apostolo admonente, qui ait: »Si quis uenit ad uos, et hanc doctrinam non affert, nolite recipere eum in domo, nec Aue ei dixeritis. Si quis dixerit ei Aue, communicat operibus illius indignis .« Hinc et Apostolus ad Titum scribit, dicens: »Hereticum hominem post unam et secundam correptionem deuita, sciens quia peruersus est huiusmodi .«  Huic conuenire potest illud Maronis :

Qui legitis flores, et humi nascentia fraga,
Frigidus, o pueri, fugite hinc, latet anguis in herba.

Aliter: Lupi rapaces, falsi catholici intelliguntur, qui confitentur se nosse Deum, factis autem illum negant. Qui dum habitum Christianitatis assumunt, quasi ouinis pellibus induti apparent. Bene autem lupis rapacibus comparantur, quia dum carnaliter uiuunt, aliquando alios suo malo exemplo ad malum pertrahunt, aliquando aliorum substantias more luporum diripiunt, de qualibus per prophetam dicitur: »Facti sunt principes tui ut lupi uespertini, ad uesperum non relinquentes in mane .« Tales ergo Dominus iubet cauere, quia sicut bonorum consortium multum adiuuat, sic malorum societas frequenter  multum nocet, teste propheta, qui ait: »Cum sancto sanctus eris, et cum uiro innocente innocens eris. Et cum electo electus eris, et cum peruerso peruerteris .« Et Salomone dicente: »Qui cum sapientibus graditur, sapiens erit. Amicus stultorum, efficietur similis .« Hinc idem Salomon nos admonet, dicens: »Noli esse amicus homini iracundo, nec ambules cum uiro furioso, ne forte discas semitas eius, et sumas scandalum anime tue .« Hinc Paulus discipulis scribit, dicens: »Si quis frater nominatur, et est fornicator aut adulter aut auarus, quod est idolorum seruitus, cum huiusmodi nec cibum sumere .« Sed nunquid semper latent heretici, aut falsi catholici sub ouina pelle, aut semper possunt abscondi? non. Nam qualiter  cognosci ualeant Dominus aperuit cum adiungit:

»A fructibus eorum cognoscetis eos.« Fructus enim a fruendo nomen accepit, unde per fructum opera significantur. Si ergo interrogas qui sunt boni fructus, a quibus hominem cognoscere possis, apostolus Paulus manifestat, dicens: »Fructus enim spiritus est caritas, gaudium, pax, patientia, longanimitas, bonitas, benignitas, mansuetudo, fides, modestia, continentia, castitas .« Noli ergo in heretico querere folia uerborum pulchra, sed fidei puritatem. Noli attendere in Christiano solummodo famam bone opinionis, sed fructum inquire recte operationis. Noli attendere linguam, sed manum. Quia sicut non laudatur arbor ex pulchritudine foliorum uel florum, sed ex abundantia frugum, ita  quoque heretici uel falsi catholici, non sunt ex simulatione laudandi, sed ex fructu boni operis. »Non est enim,« ut Dominus alibi ait , »arbor bona faciens fructus malos, neque arbor mala faciens fructus bonos. Unaqueque arbor ex fructu suo cognoscitur.« Unde et subditur: »Nunquid colligunt de spinis uuas, aut de tribulis ficus?« Spina et tribulus arbores sunt plene aculeis, ita ut uix absque lesione tractari possint. Quibus contrarie sunt ficus et uitis, que et fragrantiam suauissimi odoris, et fructum dulcissimi saporis reddunt. Per spinas ergo et tribulos, uitia et peccata signantur, de quibus a Domino primo homini dictum est: »Terra tua spinas et tribulos germinabit tibi .« Per uuam uero et ficum dulcis atque suauis fructus caritatis accipitur, quem palato mentis senserat ille, qui dicebat: »Quam dulcia faucibus meis eloquia tua, super mel et fauum ori meo .« Sicut ergo spina et tribulus intractabiles sunt, ita heretici et falsi catholici amari et aculeati proximis inueniuntur: et ideo illorum falsa doctrina, et istorum praua exempla fugienda sunt, quia sicut ait Salomon: »Qui tetigerit picem, inquinabitur ab ea; et qui dissipat sepem, mordebit eum coluber .« uel, ut quidam tradunt, per uuam et ficum, dulcedo memorie regni celestis accipitur. Igitur de spinis non colligitur uua, neque de tribulis ficus, quia si requiritur in heretico fructus caritatis, spine dissensionis inueniuntur; et  si in falso catholico amor celestis, amor terrenus reperitur; et si fructus castitatis, fructus libidinis intuetur. Sed quamuis spina non gignat, solet tamen uitem cum botro sustinere. Quia heretici et falsi catholici, cum in multis mali sint, solent tamen quedam bona docere, et quedam religiosa ostendere. Quid ergo de talibus faciendum erit? Nunquid propter spinam relinquendus est botrus, id est propter mala bona? Absit. Sed ut pater Augustinus ait: Sic carpendus est botrus, ut tamen caueatur spina. Sicut enim hereticorum doctrina a simplicibus uiris penitus fugienda est, sic a catholicis et orthodoxis Patribus, qui sciunt discernere inter ueram et falsam doctrinam, mala respuenda sunt, ut bona in auctoritate ecclesiastica assumantur. Quod Dominus  in lege figurate ostendit, quando egredientibus filiis Isrel ex Aegypto , precepit eis, ut mutuarent a uicinis suis uasa aurea et argentea non pauca, ut exspoliarent Aegyptum. Quid per argentum, nisi sacre Scripture preclarus sensus accipitur? »Eloquia enim Domini eloquia casta, argentum igne examinatum .« Per aurum uero, nitor eloquii exprimitur, Salomone dicente: »Thesaurus desiderabilis requiescit in ore sapientis .« Quasi ergo uasa aurea et argentea a uicinis mutuo accipimus, quando ab hereticis et paganis necessarias sententias uel nitorem eloquentie ad nostram utilitatem assumimus. Unde in eadem lege alibi figuraliter precipitur: »Si egressus fueris ad bellum contra hostes tuos, et tradiderit eos Dominus  Deus tuus in manus tuas, captiuosque eos duxeris, et uideris in numero mulierum puellam pulchram que placet oculis tuis, uoluerisque eam habere uxorem, introduces eam in domum tuam, ita tamen, ut prius cesariem capitis eius radas, et summitates unguium illius precidas, lugeatque patrem suum et matrem in domo uno mense, et post hec introduces eam ad te, et erit tibi uxor .« Spiritaliter autem ad bellum procedimus, quando cum hostibus Ecclesie, id est hereticis, de fide Christiana et religione conflictum habemus. Cumque diuina auctoritate superati, tradiderit eos Dominus Deus noster in manus nostras, si inuenerimus in numero disputationum sententias ad nostram fidem roborandam  necessarias, assumamus eas nobis in uxores, quia, ut ait Salomon: »Uxor uiri sapientia est :« ita tamen, ut prius cesariem capitis eius radamus, et summitates unguium precidamus, id est quidquid superfluum, quidquid hereticum, quidquid nostre fidei prauum et contrarium est, discernamus et abiiciamus. Si quis autem ex his ad nostram fidem catholicam conuerti uoluerit, non est repellendus, sed recipiendus, ita tamen, ut lugeat prius patrem suum et matrem uno mense, id est de pristina conuersatione et heretica prauitate, qua inquinatus uel nutritus est, penitentiam agat, et anathematizet et diluat.

»Sic omnis arbor bona fructus bonos facit, mala autem arbor fructus malos facit.« Quod arbores  in Scripturis homines significant, Dominus manifestat cum alibi dicit; »Aut facite arborem bonum, et fructum eius bonum; aut facite arborem malam, et fructum eius malum .« Et cecus, qui a Domino illuminatus fuerat, aiebat: »uideo homines quasi arbores .« Daniel quoque in uisione Nabuchodonosor regis, magnam arborem ipsum regem intepretatur . Et per Psalmistam de iusto dicitur: »Iustus ut palma florebit, et sicut cedrus Libani multiplicabitur .« Quod ergo ait: »Sic omnis arbor bona fructus bonos facit, mala autem arbor fructus malos facit,« tale est ac si diceret: Sicut nec spina uuam, nec tribulus generat ficum, sic ex radice uitiosa malus fructus procedit, et ex bona intentione bona operatio nascitur.  Unde et subditur:

»Non potest arbor bona fructus malos facere, neque arbor mala fructus bonos facere.« In quo loco questio animum pulsat, quare dicat: »Non potest arbor bona fructus malos facere, neque arbor mala fructus bonos facere,« cum legamus Paulum apostolum arborem utique bonam fructum malum fecisse, quando Ecclesiam Dei persecutus est; et Iudam arborem malam fructum bonum fecisse, quando cum ceteris apostolis secutus est Dominum. Ad quod respondendum, quia sicut ex radice arboris fructus procedit, et ex ipso fructu, cuius generis uel saporis sit cognoscitur, ita ex intentione cordis opus profertur. Et sicut Dominus dicit: Qualis fuerit intentio tua, tale erit et opus tuum. Ideoque  bonus homo tandiu malos fructus facere non potest, quandiu in radice bone intentionis perseuerat; nec malus homo tandiu fructus bonos facere potest, quandiu mala intentio perdurat. Iuxta quem sensum legimus et Petrum apostolum arborem utique bonam, malos fructus fecisse, quandiu Dominum negauit . Et Iethro, cum prius mala arbor esset, bonum fructum fecit, quando Moysi utile consilium dedit . Similite et Dauid, bona utique arbor, fructum malum fecit, quando per concupiscentiam carnalem adulterium et homicidium perpetrauit . Nabuchodonosor autem, cum esset mala arbor, bonum fructum fecit, quando Deum Danielis in toto orbe adorari iussit . Potest tamen et malus homo effici bonus, si deseruerit malum; et qui uidebatur bonus, effici malus, si recesserit a bono. Sed quia unus idemque homo, in uno eodemque tempore, bonus simul et malus esse non potest, non potest arbor bona fructus malos facere, neque arbor mala fructus bonos facere. ualde autem terribile est, quod subinfertur:

»Omnis arbor que non facit fructum bonum, excidetur et in ignem mittetur.« Non dicit, que facit fructum malum, sed que non facit fructum bonum. Ubi e diuerso colligere possumus, que pena preparata sit mala operantibus, quando pena predicitur etiam a bono opere torpentibus. Si enim in ignem mittitur qui nudum non uestiuit, in quem ignem mittendus est, qui uestitum exspoliauit? Et si ad  penam uadit ille qui propria non dedit, ad quam penam iturus est qui aliena rapit? Nullus ergo a bono opere torpeus, falsa securitate se decipiat; quia omnis arbor que non facit fructum bonum, excidetur et in ignem mittetur, iuxta illud quod Dominus alibi ait: »Omnem palmitem in me non ferentem fructum oportet abscidi et in ignem mitti .« Non enim sufficit declinare a malo, nisi quisque studeat facere bonum. Unde Dominus uinee querens fructum in ficulnea, et non inueniens, ait colono: »Ecce anni tres sunt, ex quo uenio querens fructum in ficulnea, et non inuenio. Excide ergo illam, ut quid etiam terram occupat? « De hac arbore per Ioannem Baptistam dicitur: »Iam securis ad radicem arboris posita est  .« Exciditur enim arbor, quando homo moritur. Excisa autem in ignem mittitur, quando quisque peruersus per mortem gehenne concremationem inuenit, qui dum uiueret fructum boni operis facere recusauit. Ingeminat namque Dominus bonarum malarumque arborum cognitionem, cum adhuc subiungit, dicens:

»Igitur ex fructibus eorum cognoscetis eos.« Quasi enim fructus, in quibus male arbores a bonis discernantur, Paulus apostolus ostendit dicens: »Manifesta autem sunt opera carnis, que sunt fornicationes, immunditie, impudicitie, luxurie, idolorum seruitus, ueneficia, inimicitie, contentiones, emulationes, ire, rixe, dissensiones, secte, inuidie, homicidia, ebrietates, comessationes et his similia.  Talia qui agunt, regnum Dei non consequentur .« De qualibus per Ieremiam prophetam dicitur: »Maledictus homo qui confidit in homine, et ponit carnem brachium suum, et a Domino recedit cor eius. Erit enim quasi myrice in deserto, et non uidebit cum uenerit bonum, sed habitabit in siccitate, in solitudine, in terra salsuginis et inhabitabili .« At uero bona arbor quales fructus proferat, idem propheta declarat, dicens: »Benedictus uir qui confidit in Domino, et erit Dominus fiducia eius, et erit tanquam lignum quod transplantatum est secus decursus aquarum, quod ad humorem mittit radices suas, et non timebit cum uenerit estus, et erit folium eius uiride, et in tempore siccitatis  non erit sollicitum, nec aliquando desinet facere fructum .« Tales fructus bona arbor proferebat, que dicebat: »Ego autem sicut oliua fructificaui in domo Dei, speraui in misericordia Dei in eternum, et in seculum seculi .« Tales Dominus suos discipulos, bonas utique arbores, proferre uolebat, quibus dicebat: »Ego uos elegi de mundo, et posui uos ut eatis, et fructum afferatis, et fructus uester maneat .« Inaniter autem quidam folia habent uerborum, qui recusant proferre fructus operum. Unde et subditur: »Non omnis qui dicit mihi, Domine, Domine, intrabit in regnum celorum, sed qui facit uoluntatem Patris mei, qui in celis est, ipse intrabit in regnum celorum .« Dicere enim, Domine, Domine, fructus boni  operis esse uidetur, non autem facere uoluntatem eius, non ad bonam arborem pertinet. Non enim sufficit sola confessio, si defuerit bona operatio, Domino alibi dicente: »Quid autem uocatis me, Domine, Domine, et non facitis que dico?«  Hinc Iacobus apostolus ait: »Fides sine operibus mortua est .« Unde eos, qui de sola fide gloriabantur, exemplo demonum terruit, dicens: »Tu credis quoniam unus Deus est, bene credis, et demones credunt, et contremiscunt .« Quos autem Dominus per prophetam reprobat, dicens: »Populus hic labiis me honorat, cor autem eorum longe est a me ,« tales tempore iudicii, quia sine fructu boni operis, clamabunt: Domine, Domine, aperi nobis, audire merebuntur: »Amen dico uobis,  nescio uos .« Qui ergo uult intrare in regnum celorum, non solum scire desideret quid uelit Deus, sed etiam implere quod iubet, quia, sicut Dominus ait in Euangelio: »Beati qui audiunt uerbum Dei, et custodiunt illud .« Et iterum discipulis: Scitis hec, beati eritis, si feceritis ea .



HOMILIA CXXI. DOMINICA DECIMA POST PENTECOSTEN.

 »In illo tempore, dixit iehsu discipulis suis parabolam hanc: Homo quidam erat diues, qui habebat uillicum.« Et reliqua. Usus sacre Scripture est, ut aliquando iuxta litteram sic quedam facta commemoret, ut tamen intellectum spiritualem in eis requirat, aliquando uero solummodo  per similitudinem quedam proferenda commemoret, ut audientis animum ad intelligendum inuisibilia emolliat. Quod in Euangelio frequentius inuenitur, ubi ex precedenti admonitione similitudo nascitur, et ex eadem similitudine admonitio subinfertur: Quod utrumque in hac similitudine cognoscimus, si precedentia et subsequentia diligentius consideremus. Nam cum accessissent publicani et peccatores ad Iesum ut audirent illum, et murmurarent Scribe et Pharisei, ut supra euangelista retulit, proposuit eis similitudinem centum ouium, et unius perdite et inuente. Deinde adiunxit similitudinem decem drachmarum, gaudiumque dixit esse in celo super uno peccatore penitentiam agente. Tertiam quoque addidit  similitudinem de prodigo filio, qui dissipauit substantiam suam cum meretricibus: postea uero quam egere cepisset, misericorditer ac benigniter a Patre susceptus est. Ubi cum ostendisset peccatores conuersos non solum non esse contemnendos, sed etiam recipiendos, ut animos discipulorum ad misericordiam prouocaret, conuersus ad illos, dixit: »Homo quidam erat diues, et habebat uillicum.« Ex qua similitudine exhortatio nata est, cum illa finita, dicitur:

»Et ego uobis dico: Facite uobis amicos de mammona iniquitatis.« Et reliqua. Sed quia hec per similitudinem dicta sunt, quid spiritualiter significent, breuiter commemorare libet. Spiritualiter, homo iste Deus omnipotens est, de quo scriptum est: »Homo  est, et quis cognoscet eum?«  Et, ecce ueniet Deus et homo de domo Dauid. Qui bene diues esse dicitur, quia apud illum sunt »omnes thesauri sapientie et scientie absconditi .« Cuius diuitiarum magnitudinem nec ille considerare ualebat, qui postquam ad tertium celum ductus fuerat, dicebat: »O altitudo diuitiarum sapientie et scientie Dei, quam incomprehensibilia sunt iudicia eius, et inuestigabiles uie eius!«  Illius uillici nos sumus quos ad imaginem et similitudinem suam creauit, quibus etiam sensum et intellectum prebuit. uillicus enim a uilla nomen accepit, qui aliene uille curam habere dignoscitur, quem nos economum, uel diuulgato sermone dispensatorem possumus appellare. Et reuera magnas suas diuitias Deus omnipotens  nobis commisit, quando rationalem sensum et intellectum communem cum angelis pre ceteris creaturis tribuit. Male autem diuitias Domini nostri dispensamus, quando sensum discretionis, quem ad usum boni accepimus, in usum conuertimus uitiorum. Diffamamur autem apud Dominum, quod dissipemus bona ipsius, quia non solum corda nostra conspicit, cuius oculis nuda et aperta sunt omnia, ut uideat, si est intelligens, aut requirens Deum, sed etiam ab angelis deputatis nostra opera die noctuque illi nuntiantur, sicut uiro iusto ab angelo dictum est: »Cum oraretis, ego obtuli orationes uestras ante Deum .« Siue certe diffamamur apud Dominum nostrum, quando ex nobisipsis malam opinionem damus, in tantum, ut pudorem uel reuerentiam  piis mentibus ingeramus, ut simus de illis, quibus ait Apostolus: »Nomen Dei per uos blasphematur inter gentes .« Sed nunquid semper male diuitias Domini tractabimus? Non. Audi sequentia.

»Et uocauit illum, et ait illi: Quid hoc audio de te? Redde rationem uillicationis tue. Iam enim non poteris uillicare.« Dupliciter nos uocat Deus in presenti ad penitentiam, et in futuro ad iudicium. uocamur ergo ad reddendam rationem uillicationis nostre, cum de presenti uita ad eius iudicium ducimur, ubi non solum de opere, sed etiam de otioso sermone rationem reddituri sumus. Et posthec non poterimus uillicare, quia post mortem, ut ait Salomon, »nec opus, nec ratio, nec sapientia, nec scientia  apud inferos erit .« Unde per Psalmistam Deo dicitur: »In inferno autem quis confite bitur?«  Subauditur, nullus. Quibus exemplis territi, imitemur uillicum, qui in futuro sibi prudenter preuidit, dicens intra se:

»Quid faciam, quia Dominus meus aufert a me uillicationem? Fodere non ualeo, mendicare erubesco. Scio quid faciam, ut cum amotus fuero a uillicatione, recipiant me in domos suas.« Fodere rusticorum est, mendicare confusionis. Fodiendo enim agitur, ut species terre, que infra latet, extra appareat: et que exterius apparet, deorsum iaciatur. Quid autem per fossionem, nisi confessio peccatorum designatur? Sicut ergo fodiendo terre speciem uertimus, ita uomere compunctionis corda nostra  exarantes, peccata que interius latent, per confessionem aperimus. Et inde ea ante oculos Domini abscondimus, quod per cordis compunctionem ea ministris Dei confitendo pandimus, sicut uoce penitentis in psalmo legitur: »Delictum meum cognitum tibi feci .« Et iterum: »Dixi, confitebor aduersum me iniustitiam meam Domino, et tu remisisti impietatem peccati mei .« Unde in lege figuraliter precipitur, ut Isrelite pergentes in itinere paxillos iuxta balteos ferrent, et egressi ad requirenda necessaria nature, fodientes in terram stercora humo operirent . Sicut ergo per paxillos cordis compunctio, sic per stercora peccata designantur, dicente propheta: »Computruerunt iumenta in stercore suo .« Iubemur ergo  paxillos habere iuxta balteos, ut quotidiana peccata quotidiana penitentia et compunctione fodiendo cooperiamus. Mendicare enim, ut diximus, confusionis est, maxime illo pessimo genere mendicandi, quo fatuas uirgines legimus mendicasse, quando prudentibus dixerunt : »Date nobis de oleo uestro, quia lampades nostre exstinguuntur.« Quibus dictum est: »Ne forte non sufficiat nobis et uobis, ite potius ad uendentes, et emite uobis.« De quo genere pessimo mendicandi etiam per Salomonem dicitur: »Propter frigus piger arare noluit, mendicabit ergo estate, et non dabitur ei .« Ait ergo uillicus: »Fodere non ualeo, mendicare erubesco.« Quia post mortem nec fructuosam penitentiam de malis agere licebit, nec in bonis exercere,  sicut uoce sapientie per Salomonem de reprobis dicitur: »Inuocabunt me, et non exaudiam. Mane consurgent, et non inuenient me, eo quod exosam habuerint disciplinam, et timorem Domini non susceperint, nec acquieuerint consiliis meis, et detraxerint uniuerse correptioni mee .« Igitur quia in die iudicii nullus locus penitendi, corrigendi uel emendandi esse poterit, ut diximus, necesse est ut dum in hoc seculo sumus et uiuimus, et nobis uacat, secundum Apostolum, »dum tempus habemus, operemur bonum ad omnes, maxime autem ad domesticos fidei .« Unde nos Dominus in Euangelio admonet, dicens: »Currite dum lucem habetis ut non tenebre uos comprehendant .« Et  per Prophetam: »Querite Dominum dum inueniri potest, inuocate eum dum prope est .« Hinc et Apostolus ait: »Ecce nunc tempus acceptabile, ecce nunc dies salutis. Nemini dantes ullam offensionem, ut non uituperetur ministerium nostrum. Sed in omnibus exhibeamus nosmetipsos, sicut Dei ministros, in multa patientia, in tribulationibus, in necessitatibus, in angustiis, in plagis, in carceribus, in seditionibus, in laboribus, in uigiliis, in ieiuniis, in castitate, in scientia, in longanimitate, in suauitate, in Spiritu sancto, in caritate non ficta .« Et Salomon: »Quodcunque potest manus tua facere, instanter operare .« Ante enim omnia, et super omnia, diem mortis ante oculos ponere debemus. Facile namque contemnit omnia, qui se semper  cogitat moriturum. Unde per eumdem sapientem dicitur: »In die malorum ne immemor sis bonorum .« Et iterum: »In omnibus uiis tuis memorare tua nouissima .«

»Conuocatis itaque singulis debitoribus Domini sui, dicebat primo: Quantum debes Domino meo? At ille dixit: Centum cados olei. Dixitque illi: Accipe cautionem tuam et sede, cito scribe quinquaginta. Deinde alii dixit: Tu uero quantum debes? Qui ait: Centum coros tritici. Dixitque illi: Accipe litteras tuas, et scribe octoginta.« In hoc uillico, quem dominus de uillicatu eiiciebat, non omnia debemus ad imitandum assumere. Neque enim aut dominis, aut extraneis fraudem aliquam facere debemus, ut inde eleemosynas faciamus, sed, ut superius  diximus, ista per similitudinem dicuntur, ut intelligamus quia si laudari potuit is qui fraudem fecit, eo quod in futurum sibi prudenter preuiderit, multo magis nos laudabiliores erimus, si de propriis substantiis largas eleemosynas fecerimus: et dum in presenti uiuimus, in futurum nobis prospexerimus, sicut etiam de iudice iniquitatis, qui interpellabatur a uidua, comparationem duxit ad iudicem Dominum, cui nulla ex parte iudex iniquus conferendus est, enim Grece, Latine mensura est, tres urnas continens. Corus uero triginta modiis impletur. Quod ergo de centum cadis olei quinquaginta, et de centum coris tritici octoginta a debitoribus scribere fecit, hoc insinuat, quia omnis qui de preteritis peccatis penitentiam agit, non solum in se peccantibus clementer  dimittere debet, sed etiam ex substantiis iuste acquisitis eleemosynas erogare, nec solum decimas et primitias, ut in lege preceptum est, dare, sed ex reliqua parte indigentibus ministrare. uel certe dimidium rerum suarum tribuere, sicut fecit Zacheus, qui, cum suscepisset Dominum Iesum in domum suam, ait: Dimidium rerum mearum do pauperibus, et si quid alicui tuli, in quadruplum restituam .

»Et laudauit dominus uillicum iniquitatis, quia prudenter fecisset. Quia filii huius seculi prudentiores filiis lucis in generatione sua sunt.« Non laudauit dominus uillicum iniquitatis, quod fraudem fecerat, sed quod sibi in futurum prudenter preuiderit, ut nos eius exemplo discamus, non hic habere  manentem ciuitatem, sed futuram toto desiderio inquirere . Filii seculi dicuntur, qui hoc seculum mente et desiderio inhabitant. Sicut enim filii lucis dicuntur, qui inaccessibilem lucem, id est Deum toto corde diligunt: sic filii seculi huius uocantur, qui in seculi huius amore radices cordis plantauerunt, in quibus uoluntas esset sine fine uiuendi, teste Petro apostolo, qui ait: Cuius quis opera facit, eius filius appellatur. Ergo »filii seculi, prudentiores filiis lucis in generatione sua sunt,« quia cum illi sint callidi, astuti et ingeniosi, deceptores, duplices animo, isti econtrario simplices, humiles, puri, benigni, nescientes malum pro malo reddere: et sicut isti simplices sunt in malo, prudentes uero in bono, sic illi sapientes sunt ut faciant mala,  bene autem facere nesciunt. De quibus Dominus ait: »ue qui sapientes estis in oculis uestris, et coram uobis ipsis prudentes .« Qui recte in generatione sua prudentes dicuntur, quia tales non in generatione Dei, sed in sua computantur, quia prudentia huius seculi stultitia est apud Deum. De qua prudentia Paulus apostolus ait: »Prudentia carnis mors est .« Non enim de illis dicitur: »Generatio rectorum benedicetur ,« sed potius inter eos enumerantur, de quibus scriptum est: »Generatio praua et adultera .« At uero de prudentia filiorum lucis dictum est: »Illa autem que sursum est sapientia, primum quidem pudica est, deinde pacifica, modesta, suadibilis, in bonis consentiens .« Finita autem similitudine,  pius Dominus ad nostram admonitionem sermonem conuertit, dicens:

»Et ego dico uobis: Facite uobis amicos de mammona iniquitatis, ut cum defeceritis, recipiant uos in eterna tabernacula.« Quam sententiam quidam ita intelligendam putauere, ut aliena rapere et inde pauperibus tribuere, hoc esset amicos facere de mammona iniquitatis. Quod quantum sit absurdum et a religione alienum manifeste patet. Non enim Deus omnipotens aliena rapere iubet, qui propria precepit largiri: nec dignatur de rapinis eleemosynam suscipere, qui per prophetam clamat: »Qui offert sacrificium de substantiis pauperum, quasi qui uictimat in conspectu patris sui filium .« Unde per quemdam sapientem dicitur:  Unus edificans, et alter destruens: unus orans, et alter maledicens: cuius uocem exaudiuit Deus? Mammona Hebraice uel Syriace, Latine diuitie interpretantur, quia Punice mammon lucrum dicitur. Mammona ergo iniquitatis, iste diuitie uocantur, etiam ex iustitia acquisite, et que ex iure parentum succedunt, quia cum labore acquiruntur, et cum magna sollicitudine custodiuntur, et sine iniquitate aut uix aut raro haberi possunt. Iubet ergo Dominus amicos facere de mammona iniquitatis, id est de diuitiis cum labore acquisitis eleemosynam dare, ut, secundum quod ait Apostolus, in presenti uita pauperum inopiam diuitum abundantia suppleat; ut iterum in alia uita diuitum inopie pauperum abundantia  sit consolatio . Amici, quos de mammona iniquitatis facere iubemur, pauperes sunt et indigentes, quos Deus permisit egere ad illorum purgationem et nostram probationem. Quos nobis amicos facimus, quando eorum nuditatem operimus, esuriem reficimus, sitim exstinguimus, et in omnibus eorum necessitatibus subuenimus. Qui nos recipere dicuntur in eterna tabernacula, quia ille pro eis nos recepturus est, qui ait: »uenite, benedicti Patris mei; percipite regnum, quod uobis paratum est ab origine mundi. Esuriui enim, et dedistis mihi manducare; sitiui, et dedistis mihi bibere; hospes eram, et collegistis me: nudus, et cooperuistis me: infirmus et in carcere, et uisitastis me .« Et illis dicentibus: »Domine, quando te uidimus esurientem, et pauimus; et sitientem, et dedimus tibi  potum; hospitem, et suscepimus te; nudum, et cooperuimus te; infirmum et in carcere, et uenimus ad te? « respondet: »Amen dico uobis, quandiu uni ex minimis meis fecistis, mihi fecistis .« Hos amicos quia noluit habere ille diues, non in eterna tabernacula, sed in eterna pena positus, aiebat: »Pater Abraham, miserere mei, et mitte Lazarum ut intingat extremum digiti sui in aqua, ut refrigeret linguam meam, quia crucior in hac flamma .« Aeterna tabernacula diuerse retributiones sunt meritorum, quod Dominus alibi declarat, dicens: »In domo Patris mei mansiones multe sunt .« Audiat ergo hoc diues, audiat Christianus, discat tribuere minima, ut possit accipere  magna. Quia »qui in minimo fidelis est, ut Dominus ait, et in magno fidelis erit .« Discat dare transitoria, ut mereatur accipere eterna. Suscipiat pauperem in domum suam, ut suscipi mereatur a Christo in tabernacula sua. In his tabernaculis locum sibi optabat inuenire, qui dicebat : »Domine, quis habitabit in tabernaculo tuo, aut quis requiescet in monte sancto tuo?« Cui diuina uoce protinus respondetur: »Qui ingreditur sine macula et operatur iustitiam, qui loquitur ueritatem in corde suo, qui non egit dolum in lingua sua, nec fecit proximo suo malum, et opprobrium non accepit aduersus proximos suos. Ad nichilum deductus est in conspectu eius malignus, timentes autem Dominum glorificat. Qui iurat proximo suo, et non decipit;  qui pecuniam suam non dedit ad usuram, et munera super innocentes non accepit; qui facit hec, non mouebitur in eternum .« »Beatus enim,« ait Propheta, »qui intelligit super egenum et pauperem, in die mala liberabit eum Dominus .« Nam quantum uirtus eleemosyne ualeat, Dominus manifestat, dicens: »Date eleemosynam et omnia munda sunt uobis .« Et iterum: »Cum facis prandium aut cenam, noli inuitare eos qui te reinuitent, sed uoca pauperes, et beatus eris, quia non habent unde retribuant tibi .« Et alibi: »Sicut aqua exstinguit ignem, ita eleemosyna exstinguit peccatum .« Unde iusti uiri uoce dicitur: »Fiducia magna erit coram summo Deo  eleemosyna, in omnibus facientibus eam .« Et iterum: Fili, »eleemosyna a morte liberat ,« et non patitur hominem intrare in tenebras. Et rursum: Desudet eleemosyna in manu tua, donec inuenias iustum cui tradas eam. Et pauperes ergo iuxta possibilitatem suam eleemosynas tribuere debent. Unde bonus pater erudiens filium suum, ait: Fili, »si multum tibi fuerit, abundanter tribue:« si autem exiguum, etiam exiguum libenter impartire . Neque enim apud iustum iudicem excusatio de eleemosyna erit, quando etiam pro calice aque frigide mercedem se promisit daturum . Aliter: Quidam autem hanc similitudinem in Paulo apostolo impletam intelligi uolunt hoc modo: Homo iste Deus omnipotens est, qui habuit uillicum,  scilicet Paulum apostolum, cui diuitias suas dispensandas commisit, quando secus pedes Gamalielis legis doctoris, iuxta ueritatem paterne legis eum erudiuit. Sed male diuitias Domini sui tractauit, quando legem carnaliter intelligens, Christianos persecutus est intantum, ut acciperet epistolas a principibus sacerdotum, ut quoscunque inueniret huius uie uiros ac mulieres, uinctos perduceret in Ierusalem. Diffamatus est autem apud Dominum suum, quando dictum est de eo: Domine, audiui a multis de uiro hoc, quanta mala sanctis tuis fecerit in Hierusalem; et hic habet potestatem a principibus sacerdotum alligandi omnes qui inuocant nomen tuum. Cumque fama persecutionis eius ad Dominum ascendisset, pergente eo Damascum, uocauit illum Dominus suus de celo,  et ait illi: »Saule, Saule, quid me persequeris?«  Durum est tibi contra stimulum calcitrare. Quod est dicere: »Quid hoc audio de te? Redde rationem uillicationis tue, iam non poteris uillicare ,« id est iudaizare. Ac si diceretur: Quia usque hodie legis doctor fuisti carnaliter, discipulus ueritatis incipies esse spiritaliter. uillicus dicitur, qui super alienam uillam curam gerit. Super alienam quippe uillam curam gerebat Paulus, quando legem per Moysen datam carnaliter docebat. Sed ablata est ab eo uillicatio, quando carnalis lex non carnaliter, sed spiritualiter ei intelligi precepta est. »Ait autem uillicus intra se: Quid faciam, quia dominus meus aufert a me uillicationem?«  Quasi diceret:  Quid faciam, quia magister fui in carnali doctrina legis, et uillicus et discipulus cogor esse et operarius spiritalis legis? »Fodere non ualeo .« id est doctrinam legis perscrutari per memetipsum nequeo. »Mendicare erubesco ,« quia fidem Christianitatis ab Anania, quem discipulum habui, discere uereor. »Scio quid faciam, ut cum amotus fuero a uillicatione, recipiant me Christiani in domos suas ,« quos persecutus sum. uocauitque duos debitores Domini sui, Iudeorum scilicet populum et gentium, qui ambo sub debito seu iugo peccati constricti tenebantur, sicut ait Apostolus : »Non enim est distinctio Iudei et Greci. Omnes enim peccauerunt, et egent gloria Dei.« Et  uni precepit de centum cadis olei, quinquaginta: et alteri de centum coris tritici, octoginta scribere. Octogenarius numerus ad fidem resurrectionis pertinet, quia Dominus iehsu Christus octaua die a mortuis resurrexit. Quinquagenarius ad penitentiam, quoniam quinquagesimus psalmus in penitentiam est decantatus. Et quinquagesimus annus in lege Iubileus est dictus, id est annus remissionis. Iudeorum ergo populo de centum coris tritici octoginta scribere fecit, quia resurrectionem Christi eum credere docuit. Gentilem uero de centenario ad quinquagenarium uocauit, quia per penitentiam pristina mala illius corrigere, et Deo appropinquare docuit. »Et laudauit dominus uillicum iniquitatis, quia prudenter fecisset ,« uidelicet Paulum  apostolum, ex persecutore predicatorem factum, in doctrina factum, in doctrina et predicatione magnificauit, dicens de illo ad Ananiam: »uade, quia uas electionis mihi est iste, ut portet nomen meum coram gentibus et regibus, et filis Isrel ,« impleta prophetia, quam Iacob olim, cum benediceret filios suos, prophetauit, dicens: »Beniamin lupus rapax, mane comedet predam, et uespere diuidet spolia .« De tribu autem Beniamin Paulus apostolus fuit, ut ipse testatur. Qui uelut lupus rapax in persecutione Christianorum exarsit. Mane comedit predam, quia in adolescentia Ecclesiam Dei persecutus est. uespere diuisit spolia, quia postquam ad fidem Christi conuersus est, eos quos, de potestate diaboli uictor obtinuit,  ad predicandam fidem, quam prius persecutus fuerat, in diuersas nationes destinauit.



HOMILIA CXXII. DOMINICA UNDECIMA POST PENTECOSTEN.

. »In illo tempore: Cum appropinquaret iehsu Ierusalem, uidens ciuitatem, fleuit super illam, dicens: Quia si cognouisses, et tu.« Et reliqua. In huius lectionis serie Dominus iehsu Christus utramque suam naturam commendat, diuinam scilicet et humanam. Humane quippe nature indicium est, cum periture ciuitati usque ad fletum compatitur: diuine, cum eidem ciuitati, que uentura erant, ut Deus predicit. Quasi homo templum ingressus  est, sed quasi Deus uendentes et ementes de illo eiecit, dicens: »Domus mea domus orationis uocabitur .« Quantum autem de salute hominum gaudeat, quantumue de eorum perditione doleat, in exordio huius lectionis demonstrat, cum perituram ciuitatem intuens, fleuit super illam, dicens: »Quia si cognouisses, et tu.« Fleuit, non pulchritudinem domorum, non altitudinem turrium, non edificia murorum, sed metaphorice homines. Dicitur autem et a flente Domino: »Quia si cognouisses, et tu,« ubi subaudiendum est, quia si cognouisses mala que tibi imminent, fleres, que modo, quia nescis cito peritura, exsultas. Intenta enim solummodo in prosperitatibus, que presentialiter  ei affluebant, quod futurum erat, minime preuidebat. Unde et a Domino dicitur: »Et quidem in hac die tua, que ad pacem sunt tibi, nunc autem abscondita sunt ab oculis tuis.« Quasi enim in die sua pacem habebat, cum extollebatur in honoribus, gloriabatur in facultatibus, letabatur in fecunditate prolis, et ideo periculum, quod sibi uenturum erat, nullo modo agnoscebat. Que autem illi uentura essent, Dominus breui sermone comprehendit, cum adiungit:

»Quia uenient dies in te, et circumdabunt te inimici tui uallo: et circumdabunt te, et coangustabunt te undique, et ad terram prosternent te et filios tuos, qui in te sunt; et non relinquent in te lapidem super lapidem.« Dies uenturos dicit, tribulationis  et angustie, calamitatis et famis, obsidionis et mortis. Inimicos Romanos nominat principes, qui eamdem ciuitatem uallo circumdantes, undique coangustauerunt, et eam ad litteram prostrauerunt, et filios eius necauerunt. Que omnia, qualiter ciuitati contigerint, Iosephus historiographus Hebreorum pleniter narrat. Sed propter simpliciores, qui fortassis prefati uiri historiam ignorant, ex multis pauca commemoranda sunt. Post Domini enim ascensionem, post necem Iacobi, qui iustus est appellatus, Iudeorum populo in malitia perseuerante, suscitauit aduersus eos Dominus duos Romanorum principes, uespasianum scilicet et Titum, patrem et filium, iusto Dei iudicio agente, ut qui patrem et filium negauerant, a patre et filio necarentur.  Cumque Iudeorum regionem Romanus uastaret exercitus, imminente solemnitate paschali, cucurrit omnis populus in ciuitatem quasi uir unus; iusto Dei iudicio exigente, ut qui in paschali solemnitate Christum occiderant, in eadem solemnitate obsidionibus circumdarentur. Nam repente ab hostibus uallata est urbs, ita ut nullus ingredi aut egredi posset, et tandiu obsessa, quoadusque omnia que secum ad edendum detulerant, consumpta uiderentur. Que autem extra ciuitatem reliquerant, omnia Romanus uastauerat exercitus. Longa ergo obsidione afflicti, multo grauius fame interius, quam ab hostibus premebantur exterius. Quod idem historiographus ostendit, cum dicit dire et diuturne famis inopia etiam delicata uiscera aruisse intantum,  ut nonnulli nec ab ipsis calceamentis edendis se abstinuerint. Alii quisquilias feni ueteris et purgamenta frumenti dentibus ruminanda tradebant. Nonnulli portarum indumenta detrahebant, ut hoc saltem edulio famis inopiam temperarent. Si quis autem pro colligendis herbis urbem egredi uoluisset, quasi qui ad Romanos fugere uellet, tenebatur. Mensam uero nullus ex more apponere audebat, sed propria quasi furtiua edebant. Nam quidquid ad uerecundiam uel pudorem naturalem pertinet, in hac necessitate contemnebatur, quia hoc totum sibi uendicauerat fames. Denique et mulieres de uirorum manibus, et filii de parentum, et  matres a faucibus filiorum suorum cibos abstrahebant.  Nulla senibus pro canitie reuerentia, nulla paruulis pro innocentia miseratio seruabatur, sed uerberabantur senes, si cibum occultare uoluissent. Sparsis etiam crinibus mulieres per plateas trahebantur, cibum celare tentantes. Iacebant autem per plateas iuuenum corpora, magis fame quam etate consumpta. Sepelire autem mortuorum corpora, nec morientium multitudo, nec uirium debilitas permittebat. Multi enim, dum charorum corpora sepelire uellent, spiritus emittebant. Cumque fetor intolerabilis de mortuorum cadaueribus in ciuitate crescere cepisset, extra muros eadem eiiciebant. Et cum quadam die Titus, quem pater Romam reuersus in obsidione Hierosolymorum reliquerat, cum militibus urbem circuiret, uidens cadauera mortuorum pene muro ciuitatis equari, cum ingenti gemitu eleuatis  oculis in celum, Deum inuocat testem, hoc suum opus non esse. Conuersusque militibus ait: Arbitror, quia si ab hac pestilentia urbis paululum Romanus recessisset exercitus, aut aquis diluuii necarentur, aut Sodomitanis ignibus cremarentur, aut certe hiatu terre absorberentur. Et cum in proximo recessurus esset, iterum aduersus ciuitatem confortat milites, custodias munit, armat exercitum, et super hec omnia mala predones ex ipsis uiris consurrexerant, qui ab ipsis faucibus, ut ita dixerim, cibos rapiebant. Et si cuiuspiam fores clausas uidissent, indicium esse credebant, quod intus positi ederent: et repente confractis foribus insilientes, quidquid inuenire poterant, rapiebant. Sed quia longum est  inumerare omnia mala, que Iudeis pro effusione Dominici sanguinis contigerunt, qualiter eadem ciuitas capta sit, breuiter commemorandum uidetur. Erat enim quedam mulier Maria nomine, Eleazari filia, nobilis genere, facultatibus diues, hec cum cetera multitudine ad diem festum conuenerat: cumque diuturna obsidione omnia que secum detulerat consumpsisset, et iam delicata uiscera fames torqueret, contra ipsam agitur naturam. Erat enim sub uberibus paruulus filius, hunc ante oculos suos constituens, ait: Infelicissima mater, o infelicior fili, in bello, fame et direptione predonum, cui te reseruabo? Nam et si uita sperari posset, iugo tamen Romane seruitutis urgemur. ueni ergo, o mi nate, esto matribus seculi fabula, predonibus furor.  Et hec dicens, filium iugulat, partem igne torrens comedit, et partem in posterum reseruauit. Cumque ob odorem aduste carnis predones ex more affuissent, mortem minari ceperunt, nisi quos absconderat, ostenderet cibos. At illa truculento uultu ex ipsis predonibus tristior, partem, ait, optimam uobis reseruaui. Et hec dicens, membra que supererant detexit infantis. Cumque predones stupefacti tantum facinus pertimuissent, ait: Meus est partus, meus filius, meus est cibus et facinus, mecum edite. Nam ego prior comedi, que genui. Nolite esse aut matre religiosiores, aut femina molliores. Quod si uos pietas uincit, exsecramini meos cibos. Ego que talibus pasta sum, ego his iterum pascar. At illi dolentes,  quod misere matri ex omnibus facultatibus hoc solummodo reliquissent, perpetratum facinus nuntiauerunt urbi. Factus est clamor magnus in ciuitate dolentium atque lugentium, et in ipso clamore apertis portis, ingressus est Titus cum Romano exercitu, alios gladio trucidauit, alios igne combussit, iuuenes quoque in captiuitatem destinauit. Ipsam uero urbem a fundamentis ita destruxit, ut iuxta Domini uocem, non relinqueretur in ea lapis super lapidem. In cuius destructione impletum est quod Dominus olim figurate per Ezechielem prophetam predixerat, dicens: »Et tu, fili hominis, sume tibi gladium acutum, radentem pilos, et duces eum per caput tuum et barbam, et tertiam partem igni combures, et tertiam  partem gladio concides, tertiam uero partem in uentum disperges, et euaginabo gladium meum post eos .« Concordat autem huius historiographi descriptio cum uerbis Saluatoris, qui cum menia ciuitatis uidisset, ait: Cum uideritis ciuitatem hanc ab exercitu circumdari, scitote quia prope est desolatio eius. »Tunc qui in Iudea sunt, fugiant in montes. ue autem pregnantibus et nutrientibus in illis diebus .« Et alibi legimus, quia cum discipuli ostendissent ei edificia ciuitatis, dixit: uidetis hec omnia? Amen dico uobis, »non relinquetur lapis super lapidem, qui non destruatur .« Ex qua autem causa ruina predicte ciuitati contigerit, Dominus manifestat, cum adiungit: »Eo quod non cognoueris tempus uisitationis  tue.« Hanc quippe Dominus per incarnationis sue mysterium uisitauit, quando excelsus Deus humilis homo inter homines apparens, multa signa et miracula ostendit. Quam uisitationem optabat uidere, qui dicebat: »Memento nostri, Domine, in beneplacito populi tui, uisita nos in salutari tuo .« Hanc etiam in proximo prospexerat, qui aiebat: »Benedictus Dominus Deus Isrel, quia uisitauit et fecit redemptionem plebis sue .« Sed tempus uisitationis sue superba ciuitas non cognouit, quia quem hominem uidit, Deum credere despexit. Ad cuius duritiam incredulitatis conuincendam, etiam aues celi in testimonium deducuntur, cum per Prophetam dicitur: »Miluus in celo cognouit tempus suum, turtur et hirundo et ciconia custodierunt  tempus aduentus sui, populus autem meus non cognouit iudicium Domini .« Et iterum: »Cognouit bos possessorem suum, et asinus presepe domini sui, Isrel autem me non cognouit, populus meus me non intellexit .« Nec solummodo per presentiam sue incarnationis eam uisitauit, sed post suam ascensionem multa signa et portenta, ut eorum cor ad penitentiam emolliret, ostendit. Nam ut idem historiographus refert, cum quamdam festiuitatem celebrarent, subito commotione facta in populo Iudeorum, triginta millia ex eis se mutuo interfecerunt. Nocte uero quadam sera templi Domini, que uix a uiginti uiris moueri poterat, sponte reserata est. Die quadam uitula sacrificiis admota,  enixa est agnam. Media namque nocte ita lux in templo clara refulsit, ut a nonnullis media dies esse putaretur. Quod cernentes ignari, estimabant sibi prospera esse uentura. Sed sapientes minime latuit interitum ciuitatis significari. In die quoque sancto Pentecostes, sacerdotibus sacrificia offerentibus, audite sunt uoces in templo dicentium: Transeamus ex his sedibus. Duobus autem annis ante obsidionem, cum ad celebrandam quamdam festiuitatem Hierosolymis conuenissent, quidam Ananie filius, nomine iehsu, repletus Spiritu clamare cepit: uox ab oriente, uox ab occidente, uox a quatuor uentis, seculi. uox super Hierosolymam et templum, uox super sponsos et sponsas. Cumque uerberibus hunc compescere uellent, magis ac magis clamabat. Et  cum inter manus flagellantium spiritum exhalaret, ait: ue ue Hierosolymis. Stella quoque per omnia gladio similis per integrum annum super Hierosolymam pependit, interitum ciuitatis indicans. Et currus igneus, et equi ignei uisi sunt per era ferri, et multa alia misericors Dominus, ut eorum cor ad penitentiam prouocaret, ostendere dignatus est. Sed »illis secundum duritiam et impenitens cor thesaurizantibus iram sibi in die ire ,« »missis exercitibus suis, perdidit homicidas illos, et eorum ciuitatem succendit .« Quorum interitus etiam in libris Regum prefiguratus est, quod Eliseo ascendente de Galgalis, pueri paruuli illudebant ei, dicentes: »Ascende calue, ascende calue .« At ille maledixit eos in nomine Domini, et statim  egressi sunt duo ursi de saltu, et deuorauerunt ex illis quadraginta duos pueros. Eliseus enim figuram Domini tenuit. Qui cum in Caluarie loco crucifixus esset, pueriliter illuserunt ei Iudei, dicentes: »Si Filius Dei est, descendat de cruce et credimus ei .« Et iterum: Flectentes genua, dixerunt: »Aue, rex Iudeorum .« Sed illis credere nolentibus, post quadraginta duos annos egressi sunt duo ursi de syluis gentium: uespasianus scilicet et Titus, qui eumdem populum uariis cladibus dilaniauerunt intantum, ut idem historiographus commemoret undecies centena millia in obsidione ciuitatis esse mortua, centum quoque millia iuuenum in captiuitate esse dispersa.

»Et ingressus in templum, cepit eiicere uendentes  et ementes de illo.« Cum Dominus ruinam ciuitatis predixit, »et ingressus in templum, uendentes et ementes de illo eiecit,« ostendit quia maxime ruina templi ex culpa sacerdotum uenit. Ipsi namque, qui in populo doctores et ductores esse debuerant in bonum exemplum, facti sunt in malum. Ad hoc enim in templo residebant, ut eos qui munera dabant, uanis fauoribus extollerent; et qui dare nolebant, uariis modis affligerent. Auaritie quoque sue consulentes, quoddam ingeniosum inuenerant, et filiis Isrel de longinquo uenientibus persuadebant, ne secum hostias deferrent, ut ab illis carius emerent, quod in templo Dei offerrent. Et ob hanc causam, ut alii euangeliste testantur, oues et boues, et columbe  in templo Domini uendebantur. Neque enim ea que Domino oblata erant, iuxta ritum legis sacrificabant, sed aliis atque aliis uenundabant. Et ut omnem occasionem non habentibus auferrent, nummularios cum ere in templo preparatos habebant, et ideo domum orationis speluncam latronum fecerunt. Sed Dominus ingressus templum, uendentes et ementes de illo cepit eiicere, dicens: »Scriptum est, quia domus mea domus orationis est . uos autem fecistis illam speluncam latronum.« Et his factis, »Erat quotidie docens in templo.« Sed quod ad destructionem uisibilis ciuitatis pertinere diximus, potest moraliter et ad perituram animam referri. Fleuit enim Dominus per semetipsum perituram ciuitatem, deflet quotidie per doctores, eos qui de bono  opere labuntur in malum. Frequenter namque doctores Ecclesie eos, quos admonendo corrigere non possunt, »qui letantur cum malefecerint, et exsultant in rebus pessimis ,« condolentes deflent, sicut faciebat Paulus apostolus, qui lapsum discipulorum suorum flebat, quando dicebat: »Filioli mei, quos iterum parturio donec formetur Christus in uobis ,« uellem apud uos esse modo, et mutare uocem meam, quoniam confundor in uobis. Et iterum: Lugeo »multos ex his qui ante peccauerunt .« Conuenit autem periture anime, quod a flente Domino dicitur:

»Quia si cognouisses et tu.« Si enim mala que reprobis parata sunt, cognosceret, si eterni supplicii penas ante mentis oculos reduceret, non se falsa  securitate deciperet, sed potius se cum electorum lacrymis defleret. Sed cum exsultat in prosperis, gaudet in honoribus, letatur in facultatibus, ipsa prosperitas transeuntis uite, ante mentis oculos mala abscondit future pene. Unde et bene dicitur: »Et quidem in hac die tua que ad pacem tibi, nunc autem abscondita sunt ab oculis tuis.« Quasi enim suam diem infelix anima habet, dum in mundi facultatibus totam spem suam collocat, ac per hoc scandalum in die iudicii patietur. Non preuidet siquidem futuram tribulationem, quia excecat oculos cordis amor terrenus. Quoniam sicut puluis oculos corporeos excecat, ne clare uidere possint, ita amor huius seculi et presentes diuitie oculum mentis, ne futurum iudicium ualeat cauere. Talis erat ille diues,  qui dicebat in corde suo: »Destruam horrea mea, et maiora horum edificabo, et dicam anime mee: Anima, multa bona habes reposita per annos plurimos, epulare « ergo et gaude. Hunc diem pro nichilo ducebat ille eximius propheta Ieremias, qui dicebat: »Diem hominis non concupiui .« Et Paulus apostolus hanc contempserat, cum discipulis suis aiebat: »Mihi autem pro minimo est ut a uobis iudicer, aut ab humano die .« Quid autem mali torpenti anime uenturum sit, manifestatur cum subditur:

»Quia uenient dies in te, et circumdabunt te, et coangustabunt te undique et ad terram consternent te, et filios tuos qui in te sunt.« Dies tribulationis  misere anime ueniunt, quando dolore mortis constringitur, que in presenti uita male gaudebat, et tunc incipiet secum rixari et dicere: Quare in malis operibus memetipsam dilataui? Quare ex preteritis peccatis penitentiam non egi? Cur in bonis operibus memetipsam non exercui? Tunc, inquam, incipiet penitere, cum nullus fructus penitentie remanebit, sed sola districtio uindicte. Inimici uero eius nulli peiores quam immundi spiritus sunt, de quibus se eripi cupiebat Psalmista, cum dicebat: »Eripe me de inimicis meis, Deus meus, et eripe me de operantibus iniquitatem .« Quam uallo circumdant, et undique coangustant, quando egrediente anima a corpore, mala que commisit enumerant, et ipsos habet exactores  in pena, quos habuit persuasores in culpa. Tunc enim infelix anima consternitur ad terram, quando a carne, que terra et cinis est, soluta, ad penam ducitur, uel quidquid uirtutis se habere putat, amittit. Filios, aliquando bonas, aliquando malas cogitationes accepimus. De bonis legimus: »Et uide filios filiorum tuorum .« De malis autem hic dicitur:

»Et ad terram consternent te.« ualde autem terribile est quod subinfertur: »Et non relinquent in te lapidem super lapidem.« In destructione autem ciuitatis lapis super lapidem non relinquitur, quia in damnatione peruerse anime, non solum de malis operibus, sed etiam de peruersis cogitationibus ratio exigetur. Et ideo necesse est ut dum in hoc seculo sumus et uiuimus et nobis uacat, non solum  a malis abstineamus, sed etiam bonum in omnibus operari studeamus. Ante omnia autem diem mortis ante oculos ponamus, quia facile contemnit omnia qui se semper cogitat moriturum. Unde Salomon hortatur, dicens: »In omnibus operibus tuis memorare nouissima tua .« Et iterum: »In die malorum ne immemor sis bonorum .« Et: »quodcunque potest manus tua facere, instanter operare .« Hinc pius Dominus, quia hic patienter exspectat, et districte nos in iudicio iudicabit, si conuersi non fuerimus, nos admonere dignatus est, cum dixit: »Currite dum lucem uite habetis, ne tenebre uos comprehendant .« Et item: Concorda cum aduersario tuo. Et Apostolus: »Ecce nunc tempus acceptabile, ecce nunc dies salutis .« Cur autem infelici anime hec mala contigerint, manifestatur cum dicitur: »Eo quod non cognoueris tempus uisitationis tue.« Tempus uisitationis in presenti est uita, ubi nos Deus omnipotens uariis modis uisitare dignatur, aliquando admonendo leniter, aliquando minando terribiliter, aliquando prosperis, aliquando aduersis. Sed tempus uisitationis sue peruersa anima non cognoscit, quando nec in prosperis humilitatem, nec in aduersis seruat patientiam, quia nec peccata perpetrare metuit, nec perpetrata fletibus punit. Quod autem subiungitur: »Et ingressus templum, cepit eiicere uendentes et ementes de illo,« hoc quotidie in Ecclesia fieri cernitur. Templum Dei spiritaliter Ecclesia est, que domus orationis  dici potest, dum quotidie Deo mundas orationes offerre non cessat, dicens cum Psalmista: »Dirigatur oratio mea sicut incensum in conspectu tuo .« Qui enim spiritalia dona que gratis acceperunt, aut propter premium, aut propter temporalem laudem tribuunt, uenditores sunt. In quibus autem maxime hoc negotium fiat, alius euangelista manifestare curauit, dicens quod in templo oues et boues et columbe uendebantur. Per bouem predicatores significantur, Domino dicente ad Moysen: »Non arabis in boue simul et asino ,« hoc est noli coniungere in predicatione siue doctrina prudentem cum stulto. Et iterum: »Non alligabis os boui trituranti .« Quod exponens Paulus apostolus ait: »Nunquid de bobus cura est Domino?«   Non. Sed propter nos hec scripta sunt. Quicunque ergo uerbum Dei ideo in Ecclesia predicat, ut solummodo humanam gloriam aut temporale premium accipiat, quasi bouem uenalem in templo minat. Per ouem mitissimum animal innocentia designatur. Et qui Deo sanctitatem, uel ab hominibus laudetur ostendit, quasi ouem uenalem in templo inducit. De quibus Dominus dicit: »Omnia opera sua faciunt ut uideantur ab hominibus .« Et alibi: »Amen dico uobis, receperunt mercedem suam .« Per columbam uero Spiritus sancti gratia figuratur, quod ipse manifestare dignatus est quando super baptizato Domino in specie columbe apparuit. Igitur qui gradum ecclesiasticum, aut manus impositionem, per quam Spiritum  sanctum credimus dari, ideo tribuit, ut temporale lucrum acquirat, quasi columbam uenalem in templo portat, id est in Ecclesia, non considerans illud quod Dominus ait: »Gratis accepistis, gratis date .« De quibus scriptum est: »Ignis deuorabit tabernacula eorum, qui munera libenter accipiunt .« Et item: Non accipias in iudicio personam pauperis, quia munera obcecant oculos sapientium, et uerba rectorum subuertunt . Tales enim Dominus a templo suo eiecit, quia quamuis in presenti seculo corpore Ecclesie coniuncti uideantur, tamen in die iudicii ab Ecclesia separabuntur, quando illis dicetur: »Discedite a me, maledicti, in ignem eternum, qui paratus est diabolo et angelis eius .« Non solum Dominus  uendentes de templo eiecit, sed etiam ementes, quia non solum illi rei sunt, et ab Ecclesia alieni, qui spiritalia dona uendunt, sed etiam qui emunt, quod carius uendere possint. Unde magna et sancta synodus decreuit, etiam laicum, si in huiusmodi negotiis mediator fuerit, ab Ecclesia alienum fieri. Tales domum speluncam latronum faciunt, quia in eo quod spiritalia dona uendunt, abominabilem fructum faciunt. De quibus ait Saluator: »Qui non intrat per ostium in ouile ouium, sed ascendit aliunde, ille fur est et latro .« Quod uero subiungit: »Et erat docens quotidie in templo.« Hoc semper agit in Ecclesia spiritaliter, quod tunc per semetipsum fecit corporaliter. Ipse enim in templo docet, cum  exterius per predicatores doctrinam format, et interius cor auditoris illustrat.



HOMILIA CXXIII. DOMINICA DUODECIMA POST PENTECOSTEN.

 »In illo tempore dixit iehsu ad quosdam, qui in se confidebant tanquam iusti, et aspernabantur ceteros, parabolam hanc: Duo homines ascenderunt in templum.« Et reliqua. In multis locis sacra Scriptura, quantum uirtus humilitatis hominibus prosit, quantumue morbus superbie noceat, ostendit; precipue tamen in hac lectione, sub duorum hominum exemplo hoc Dominus declarat, pharisei scilicet, de suis meritis inaniter se extollentis; et publicani sua peccata humiliter confitentis. Ait enim: »Duo homines ascenderunt in templum.«  Supra retulit Euangelica lectio, qualiter Dominus ad constantiam orandi discipulos suos hortaretur, similitudinem proposuit de iudice iniquitatis, quem interpellabat quotidie quedam uidua, dicens: »uindica me de aduersario meo, et nolebat per multum tempus .« Post hec dicit intra se: »Et si Deum non timeo, nec hominem reuereor, tamen quia molesta est mihi hec mulier, uindicabo illam, ne in nouissimo ueniens suggillet me .« Et tedio uictus prestitit quod beneficio prestare noluerat. Sed quod omnis, qui ad adorandum accedit, non solum humanitatem in corde, sed etiam seruare debet in corpore, finita similitudine dicebat ad eos, qui in se confidebant tanquam iusti essent: »Duo homines ascenderunt in templum, ut orarent, unus  phariseus, et alter publicanus.« Phariseus namque diuisus interpretatur, quo nomine illi in Iudeorum populo censebantur, qui ut iustiores apparerent, a ceteris se diuidebant quasdam obseruationes et superstitiones docentes, quorum uitia Dominus in Euangelio non solum detegit, sed etiam frequenter increpat, dicens: »ue uobis, Scribe et Pharisei hypocrite, qui similes estis sepulcris dealbatis, que a foris parent quidem hominibus speciosa, intus autem plena sunt ossibus mortuorum et omni spurcitia. Ita et uos quidem a foris apparetis hominibus iusti, intus autem pleni estis iniquitate et hypocrisi .« Et iterum: »Super cathedram Moysi sederunt Scribe et Pharisei. Omnia ergo quecunque dixerint uobis facite, secundum uero  opera eorum nolite facere. Dicunt enim, et non faciunt. Alligant autem onera grauia et importabilia, et imponunt in humeros hominum, digito autem suo nolunt ea mouere .« Ex quorum numero erat iste Phariseus, qui cum ascendisset in templum ut oraret, dicebat: »Deus, gratias ago tibi quia non sum sicut ceteri hominum, raptores, iniusti, adulteri, uelut etiam hic publicanus.« In quo loco colligere possumus, quia quatuor modis tumor arrogantium diuiditur. Primo, cum se existimat habere homo, quod non habet. Secundo, cum hoc quod habet, propria uirtute se habere putat. Tertio, cum hoc quod habet, a Deo quidem se accepisse, sed proprus meritis credit. Quarto, cum ceteris despectis,  singulariter se habere estimat quod habet. Quo morbo iactantie iste Phariseus laborabat, qui non solum publicano humiliter oranti se preferebat, sed etiam ceteris hominibus, dicens: »Deus, gratias ago tibi, quia non sum sicut ceteri hominum.« Adhuc etiam ipsam mentis iactantiam Phariseus uerbis aperit, cum subiungit:

»Ieiuno bis in sabbato, decimas do omnium que possideo.« Quod ait: »Ieiuno bis in sabbato,« intelligendum est in hebdomada. Ubi eorum tepiditas redarguitur, qui etiam indictum ieiunium in Ecclesia uiolare presumunt. Frustra tamen decimas de omnibus que possidebat dabat, qui mentem suam in fundamento humilitatis non collocauerat. Erat enim de illis de quibus Dominus ait: »ue uobis,  Scribe et Pharisei hypocrite, qui decimatis mentham et anethum et cyminum ,« et omne olus horti; maiora autem legis pretermittitis, id est iudicium et equitatem. Sollicita ergo consideratione preuidendum est, ut quotiescunque bona agimus, uirtutem humilitatis in fundamento ponamus, ne si exterius inanem gloriam querimus, interius mercede priuemur. Unde Ezechiel, cum quatuor animalium corpora describeret, ait: Erant capita animalium plena oculis ante et retro. Quoniam sanctorum actio undique circumspecta, undique debet esse munita. Ecce enim Phariseus iste ad referendas Deo gratias apertos oculos habuit, sed ad humilitatis custodiam clausos, cum dixit: »Deus, gratias ago tibi, quia non sum sicut ceteri  hominum.« Nos autem in eo quod bonum agimus, oculos apertos habemus, sed si de bono opere inanem gloriam querimus, in ea parte nichil uidemus. Et quid prodest, si tota ciuitas munita sit, et muris undique circumdata, et unum foramen in ea relinquatur, per quod ab hostibus capiatur? Aut quid ualet, si nauis in medio pelagi posita, clauis et tabulis firmiter confixa fuerit, et paruum foramen in ea remaneat, per quod aque ingrediantur, et nauis demergatur? Nihil. Sic non sufficit bonum agere, nisi quis humilitatem studeat seruare. Quia qui sine humilitate uirtutes colligit, quasi in uentum puluerem portat. Nam humilis dicitur, quasi humi accliuis. Quam humilitatem ille habebat, qui dicebat: »Loquar ad Dominum meum, cum sim puluis et cinis  .« Et Dominus ad humilitatis custodiam nos prouocat, cum dicit: »Discite a me quia mitis sum et humilis corde .« Et Salomon: »Quanto magnus es, humilia te in omnibus .« Et Petrus apostolus: »Humiliamini sub potenti manu Dei .« Hanc humilitatem habebat Psalmista, cum dicebat: »Bonum mihi, Domine, quod humiliasti me .« Et item »Humiliatus sum usquequaque, Domine .« Solet enim contingere, ut cum auis laqueo capitur, sana toto corpore et integris alis, summitate paruissime unguis teneatur. Quoniam antiquus et callidus auceps diabolus, quos per adulteria, homicidia et cetera manifesta mala capere non potest, per inanem  gloriam decipere conatur, ut de bono quod agunt, et sibi placeant et ceteros despiciant. Sed his de superbi Pharisei tumore breuiter dictis, ad penitentis publicani uerba ueniamus. Nam subditur:

»Et publicanus a longe stans, nolebat nec oculos ad celum leuare, sed percutiebat pectus suum, dicens: Deus, propitius esto mihi peccatori.« Publicanus dicitur, qui amisso pudore publice peccat, uel qui tributa et uectigalia publice exigit. Sicut enim Phariseus mentis iactantiam aperuit uerbis, ita et publicanus dolorem cordis in ipso situ ostendit corporis. Primo a longe stando, non audens appropinquare sanctis, a quorum consortio se peccando diuiserat. Secundo, nolens oculos ad celum leuare, timens illum respicere, quem se offendisse  recolebat. Tertio, tundendo pectus, quod proprie illorum est, qui de peccatis erubescunt. In tunsione quippe pectoris, dolorem ostendit mentis. Sed quia nemo pre facinorum magnitudine ueniam desperare debet, recte uoce publicani dicitur: »Deus, propitius esto mihi peccatori.« Nouerat enim illum esse, qui per Prophetam ait : »uiuo ego, dicit Dominus, nolo mortem peccatoris, sed ut conuertatur et uiuat.« Et iterum: »Peccator in quacunque die conuersus fuerit et ingemuerit, omnia peccata eius obliuioni tradentur.« Imitemur ergo et nos, qui peccatis constringimur, hunc publicanum: et recolentes mala que gessimus, longe stemus, id est a consortio sanctorum nos indignos iudicemus. Respiciemus terram, id est terram  et cinerem nos iugiter consideremus. Tundamus pectora, ut delectatio carnalis in amaritudinem uertatur mentis. Neque enim penitentes de uenia desperemus, sed ad illum, qui uenie largitor est, humiliter accedamus, orantes cum propheta et dicentes: »Adiuua nos, Deus, salutaris noster, et propter gloriam nominis tui, Domine, libera nos, et propitius esto peccatis nostris, propter nomen tuum .« Sed quia iuxta uocem Salomonis : Ante ruinam exaltatur cor, et ante gloriam humiliatur, bene subiungitur: »Amen dico uobis, descendit hic iustificatus in domum suam ab illo,« hoc est, magis quam Phariseus. Iste enim se accusando iustificatus est, ille se excusando reprobatur. Sicque in his adimpletum est quod alibi  ait: »Amen dico uobis, quia gaudium est in celo coram angelis Dei super uno peccatore penitentiam agente, quam super nonaginta nouem iustis, qui non indigent penitentia .« Allegorice autem per Phariseum et publicanum, utrumque populum intelligere possumus, Iudeorum scilicet et gentium. Ergo per Phariseum, qui diuisus interpretatur, Iudeorum populus significatur, qui in circumcisione et legalibus ceremoniis a ceteris nationibus erat diuisus. Per publicanum intelligitur gentilis populus, qui a cognitione Dei alienus, absque ulla reuerentia publice peccare non erubescebat, non solum in idolorum cultura, sed etiam in uariis immunditiis. Sed Phariseus de propriis meritis confidens, reprobatus  est, quia sicut ait Apostolus: »Iudeorum populus uolens statuere suam iustitiam, iustitie Dei non est subiectus .« Publicanus autem uel gentilis, accepta Dei notitia, tanto citius ad ueniam peruenit, quanto uehementius dolens de peccatis erubuit, Apostolo teste, qui ait: »Quod querebat Isrel, non est consecutus, electio autem consecuta est .« Sic ergo unus exaltando meruit humiliari, et alter humiliando meruit exaltari. »Superbum enim,« ait Salomon, »sequitur ignominia, et humilem spiritu sequitur gloria .« Unde et subditur:

»Quia omnis qui se exaltat, humiliabitur: et qui se humiliat, exaltabitur.« Sed quia simpliciter non ait: Qui se exaltat, humiliabitur: et qui se humiliat, exaltabitur; sed cum additamento: »Omnis  qui se exaltat, humiliabitur: et qui se humiliat, exaltabitur,« dicendum est, quia uariis modis homines in hoc seculo et in futuro exaltantur, et humiliantur. Alii hic et in futuro exaltantur sicut fuit rex Dauid, Iob, Ezechias, Iosias et ceteri tales, qui gloriosi in hoc seculo fuerunt, et gloriosiores in futuro. Alii hic et in futuro humiliantur, sicut sunt superbi homines, qui sunt pauperes: uel certe illi, qui in hoc seculo de peccatis uindictam recipiunt, et in futuro ad penam perpetuam transeunt, quales fuerunt Herodes et Antiochus, Nabuchodonosor et Pilatus, et multi tales, de quibus scriptum est: »Duplici contritione contere eos, Domine .« Nonnulli enim hic exaltantur, sed in futuro humiliantur, sicut sunt superbi diuites, qui iuxta Scripture  uocem, ducunt in bonis dies suos, et in puncto ad inferna descendunt . Alii autem hic humiliantur, sed in futuro exaltantur, sicut sunt pauperes, et illi precipue, qui propter Deum omnia sua relinquentes, semetipsos spontanea uoluntate humiliant, ut in futuro a Domino exaltari mereantur. Ad quorum nos consortium perducere dignetur ille, qui uiuit et regnat in secula seculorum. Amen.



HOMILIA CXXIu. DOMINICA DECIMA TERTIA POST PENTECOSTEN.

 »In illo tempore: Exiens iehsu de finibus Tyri, uenit per Sidonem ad mare Galilee.« Et reliqua. Supra retulit Euangelica lectio, qualiter Dominus fines Tyri et Sidonis appropinquans, filiam mulieris Chananitidis a demonio liberauit. Nunc autem  et aliud miraculum descripturus, non frustra ipsa loca, per que ambulauit, commemoranda putauit, dicens: »Et iterum exiens iehsu de finibus Tyri, uenit per Sidonem ad mare Galilee, inter medios fines Decapoleos.« Tyrus et Sidon ciuitates fuere gentilium, que quondam filiis Isrel in sortem date sunt, sed ab eis minime possesse. In corde enim maris site, non facile ab hostibus capiuntur. In hac Tyro fuit rex Hiram potentissimus, qui Salomonem in constructione domus Domini plurimum iuuit . Contra quam Ezechiel propheta multa locutus est , dicens eam in corde maris sitam, diuitiis locupletem, sed nec a uitiis uacuam. Nabuchodonosor quoque  regem Babylonie, ad eius destructionem festinantem describit. Decapolis autem regio est trans Iordanem, decem urbes habens, ut ipso nomine comprobatur. Nam Grece, Latine decem: uero, in hoc loco ciuitas dicitur, ex quibus  nomen regionis Decapolis est compositum. Sicut ergo Tyrus et Sidon, ciuitates gentilium, gentilem significant populum, sic Decapolis Iudeorum, qui ad suam eruditionem decalogum legis acceperat. Quod autem ait: »uenit per Sidonem ad mare Galilee,« inter medios fines Decapoleos, non ipsos fines eum intrasse, sed iuxta transisse significat. Quod etiam a mysterii significatione non uocat. Quasi enim fines Decapolis spiritualiter appropinquauit, quando carnem ex Iudeis assumpsit, sicut  dicit Apostolus: »Quorum patres, ex quibus Christus secundum carnem, qui est benedictus in secula seculorum .« Non autem ipsos fines ingressus est, quia ab eis nec cognitus, nec receptus est, sicut ipse eis improperans dixit: »Ego ueni in nomine Patris mei, et non recepistis me: si alius in nomine suo uenerit, ipsum suscipietis .« Unde per Ioannem dicitur: »In propria uenit, et sui eum non receperunt .« uel certe fines Decapolis appropinquauit, quando consortium humane nature accepit. Non autem ipsos intrauit, quia communionem culpe non habuit.

»Et adducunt ei surdum, et mutum.« Surdus iste et mutus allegorice genus significat humanum, quod constat tam ex Iudeis, quam ex gentibus.  »Non est enim distinctio,« ut Apostolus ait »Iudei et Greci: omnes enim peccauerunt et egent gloria Dei .« Tunc autem genus humanum obsurduit, quando in primo parente uerbis serpentis auditum aperuit. Post surditatem tunc loquendi officium perdidit, quando a laude Dei cessauit. »Non est enim speciosa laus,« ut ait Scriptura, »in ore peccatoris .« Hi autem, qui surdum et mutum Domino ad curandum adducunt, patriarchas et prophetas significant, qui spiritaliter Domino egrotum ad sanandum detulerunt. Quia ad eius liberationem, non solum Domini incarnationem predixerunt, sed etiam totis uiribus eam optauerunt. Unde et subditur: »Et deprecabantur eum, ut imponat illi manum.« Manus Domini in Scripturis  aliquando potentiam Diuinitatis significat, aliquando incarnationem humanitatis. Potentiam significat Diuinitatis, sicut scriptum est: »In manus tuas, Domine, commendo spiritum meum .« Incarnationis humanitatem, sicut alibi legitur: »Emitte manum tuam de alto .« Ergo in hoc loco non incongrue manus Domini incarnationis mysterium significat. Deprecatur autem eum, ut ei manum imponat, quia per hoc quod nostram mortalitatem accepit, genus humanum ab infirmitate animi liberauit.

»Et apprehendens eum de turba seorsum, misit digitos suos in auriculas eius.« Quid est quod Dominus sanaturus surdum et mutum, seorsum apprehendit?  Nunquid non coram hominibus eum sanare poterat, qui cuncta creauit ex nichilo? Poterat utique. Sed prius ipsum a turba separat, et postea sanat, ut intelligat genus humanum se aliter sanitatem anime non posse recipere, nisi prius pristinos errores relinquens, a turba immundorum spirituum, et tumultu uitiorum sese redderet alienum. Digitus autem Dei in Scripturis Spiritum sanctum significat, sicut Dominus alibi ait: »Porro si in digito Dei eiicio demonia .« Quod alius euangelista manifestius declarat, dicens: »Si ego in Spiritu Dei eiicio demones .« Iste est digitus, quem magi in Aegypto confitebantur dicentes: »Porro digitus Dei est iste .« Hoc digito tabule Testamenti scripte sunt. Et pulchre per digitum  Dei Spiritus sanctus figuratur, quia sicut digitis aliquid constringimus, ut operemur, ita Pater et Filius omnia per Spiritum sanctum operantur, Psalmista testante, qui ait: »uerbo Domini celi firmati sunt, et spiritu oris eius omnis uirtus eorum .« Huius digiti mirabilem operationem aspexerat qui dicebat: »Quoniam uidebo celos tuos, opera digitorum tuorum .« Siue certe per digitum Dei recte Spiritus sanctus designatur; quia sicut in nullis aliis membris tantam partitionem habemus, quantam in digitis, et tamen una est manus, sic eiusdem Spiritus sancti dona cum sint in singulis diuisa, in eodem tamen sunt indiuisibilia. Unde Paulus, enumeratis eiusdem Spiritus sancti donis, adiunxit dicens: »Hec omnia operatur unus atque  idem Spiritus, diuidens singulis prout uult .« Mittit ergo digitos in auriculas, ut surdo auditum restituat, quia ut aures cordis uerbum Dei audire et spiritaliter intelligere possint, per Spiritus sancti gratiam aperiuntur. »Exspuensque tetigit linguam eius.« Sputum ex capite descendit. Ergo per caput diuinitas, per sputum humanitas designatur, Apostolo dicente: »caput Christi Deus est .« Sputo igitur linguam tetigit ut loquelam reciperet, quando altitudinem sue Diuinitatis usque ad nostram inclinauit humanitatem . Quod alibi manifestius demonstrauit, quando oculos ceci nati aperuit. Lutum siquidem ex sputo fecit, et liniuit oculos eius.

»Et suspiciens in celum, ingemuit et ait illi: Ephpheta, quod est, adaperire.« Sanaturus Dominus  egrotum, in celum suspexit, ut ostenderet omnia bona et sancta a Deo esse petenda. Inde enim surdis auditus, inde mutis redditur loquela, quia sicut Iacobus apostolus ait: »Omne datum optimum, et omne donum perfectum desursum est, descendens a Patre luminum .« Et sicut in Euangelio dicitur: »Non potest homo a se facere quidquam, nisi ei datum fuerit desuper .« »Ingemuit.« Nunquid indigeret aliquid postulare, a Patre, cum gemitu, qui cuncta postulata dat cum Patre? Non. Sed ut exemplum nobis ostenderet gemendi, quoties uel pro nostris, uel pro alienis peccatis intercedimus. Quod autem ait, Ephpheta, euangelista exposuit, cum adiunxit: »quod est, adaperire.« Consuetudo est enim  euangelistarum, ut aliquando ipsa uerba uel nomina hebraica cum ipsa sua expositione ponant, sicut in Euangelio Ioannis dicitur: »uade ad natatoriam Sile, quod interpretatur missus .« Et in Euangelio Marci, »Bartimeus Timei filius scribitur .« Et Iudas Zelotes idem est qui et Iudas Chananeus, quoniam Chanaan zelus interpretatur. Ephpheta ergo, quod est adaperire, proprie ad aures pertinet. Et pulcherrimo ordine Dominus prius digitos in auriculas surdi mittit, deinde linguam sputo tetigit, et postremo ait: Ephpheta, quod est adaperire, ut ordinatissimum officium baptizandi sacerdotibus demonstraret. Quoniam hi qui baptizantur, prius Spiritus sancti gratia sunt illuminandi, deinde a doctoribus sunt instruendi, et postremo ad confessionem fidei uocandi. Unde  consuetudo est sacerdotum, ut eorum linguam et nares, quos catechizant, sputo tangant, ipsius Domini uerba dicentes: Ephpheta, quod est adaperire. Sed quia inter dicere Domini et facere nulla est distinctio: »Dixit enim et facta sunt, mandauit et creata sunt .«

»Statim« ut dixit, »Ephpheta« quod est adaperire, aperte sunt aures eius, et solutum est uinculum lingue eius, et loquebatur recte.« Non enim erat dignum, ut is qui a Domino creatus fuerat, aliter loqueretur quam recte. Iuxta uero superiorem intelligentiam, postquam Dominus per immissionem Spiritus sancti cor humani generis ad penitentiam emolliuit, postquam incarnationis sue mysterium patefecit, linguam, quam prius infidelitas uinxerat,  fides absoluit, et Deum laudare cepit, dicens cum Psalmista: »Domine, labia mea aperies, et os meum annuntiabit laudem tuam .« Et cum Isaia: »Dominus Deus dedit mihi linguam eruditam, ut possim sustinere eum, qui lapsus est, uerbo .«

»Et precepit eis ne cui dicerent.« Quid est, quod qui ad hoc in mundum uenerat, ut miracula faciendo se Deum esse ostenderet, miraculum a se factum occultare precepit? Nimirum bonis exemplum ostendit, ut etiam in bono opere inanem gloriam et iactantiam caueamus, iuxta quod alibi ipse precipit, ut intremus in cubiculum, et clauso ostio oremus Patrem nostrum. Et Pater noster, qui uidet in abscondito, reddet nobis. Est autem hec discretio in hac taciturnitate obseruanda, ut is qui nouellus est  in conuersatione, non solum ab officio predicationis cesset, sed etiam sua bona opera ab aliorum aspectibus abscondat, nesciente sinistra sua quid faciat dextera sua, ne forte radicem cordis, quam profunditas terre nondum fortiter ligauit, uentus elationis eradicet. Qui autem diuturna conuersatione probatus est, non solum in predicatione proficere debet, sed etiam exemplo, implens quod Dominus alibi ait: »Luceat lux uestra coram hominibus, ut uideant uestra bona opera, et glorificent Patrem uestrum qui in celis est .« Quod utrumque Dominus suo exemplo ostendit, quando precepit uni: nemini dixeris, alteri uero ait: »uade in ciuitatem ad tuos, et annuntia illis quanta tibi fecerit Deus .«

 »Quanto autem eis precipiebat, tanto magis plus predicabant.« Hic tempora eorum redarguuntur, quibus officium predicationis iniunctum est, et tamen a predicatione cessant. Considerandum namque est, que culpa sit doctoribus, post preceptum Domini se sub silentio ponere, quando etiam nec illi tacere possunt, quibus preceptum est ne cui dicerent. Quid autem dicant audiamus:

»Bene omnia fecit, et surdos fecit audire, et mutos loqui.« Non solum in hoc bene fecit, quod surdos fecit audire et mutos loqui, sed etiam omnia que ab initio creauit, bene fecit, sicut scriptum est: »Et uidit Deus cuncta que fecit, et erant ualde bona .« Moraliter autem per surdum et mutum, quilibet peccator designatur. Qui enim auertit aures suas  ne audiat legem, surdus est. Qui autem loquitur iniquitatem in excelso, et seminat inter fratres discordias, etiam officia loquendi mutus est. Tales ut auditum et loquelam spiritalem recipere possint, a magistris et doctoribus Ecclesie Domino adducuntur. Quasi enim egrotum Domino adducunt, quando in sua doctrina et exhortatione peccatores conuerti faciunt: et pro his, quos conuerti uelle uidetur, ad Dominum preces fundunt. Nec differt pietas Domini tales sanare, qui animarum uulnera uenit curare, tamen ut fides et satisfactio penitentium non desit. Nam satisfaciendi ordinem Dominus ostendit, cum surdum et mutum curaturus seorsum eum extra turbam educit, ostendens nimirum quia si peccatores fructus dignos facere uolunt, necesse est ut societatem demonum, et  tumultum uitiorum, et carnalem hominum communionem deserant. Sicut enim bonorum societas multum adiuuat, sic communio carnalium hominum infirmis mentibus plurimum nocet, teste Psalmista qui ait: »Cum sancto sanctus eris, et cum uiro innocente innocens eris .« Et cum electo electus eris, et cum peruerso peruerteris. Et sicut Salomon ait: »Qui cum sapientibus graditur, sapiens erit. Amicus stultorum efficitur similis .« Unde et ipse alibi nos admonet, dicens; »Noli esse amicus homini iracundo, nec ambules cum uiro furioso, ne forte discas semitas eius, et sumas scandalum anime tue .« Quasi enim Dominus fideles suos spiritaliter ab infidelium turba separabat, cum per Isaiam dicebat: »Exite de medio eorum, et immundum  ne tetigeritis .« Perfecti in medio prauorum positi, seorsum manent, dum eorum prauis operibus nec corde consentiunt, nec ore parcunt. Qualem sollicitudinem habebat ille, qui in sollicitudine regali positus, aiebat: »Quis dabit mihi pennas sicut columbe, et uolabo et requiescam? Ecce clongaui fugiens, et mansi in solitudine .« Sed quia nullus dignam penitentiam agere potest, nisi Spiritus sancti gratia cor eius ad penitendum emolliat, recte subditur: »Misit digitos suos Dominus in auriculas, et exspuens tetigit linguam eius.« Quasi enim Dominus digitos suos in auriculas surdi misit, quando per ardorem Spiritus sancti cor peccatoris ad penitentiam emollit: »Quia ut ait Apostolus, quid  oremus sicut oportet, nescimus: sed ipse Spiritus postulat pro nobis gemitibus inenarrabilibus .« Quasi enim sputo linguam muti tangit, cum saporem diuine sapientie cor peccatoris degustat. Quantum autem Dominus erga conuersos peccatores misericors existat, manifestatur cum subinfertur: »Et statim aperte sunt aures eius, et solutum est uinculum lingue eius, et loquebatur recte.« Nullum enim peccatum tam magnum est, quod medicamento penitentie sanari non possit. Non enim mentitur ille qui ait: »uiuo ego, dicit Dominus; nolo mortem peccatoris, sed ut conuertatur et uiuat.« Et: »Peccator in quacunque die conuersus fuerit et ingemuerit, omnia peccata eius obliuioni tradentur.« Recte autem post curationem peccator loquitur, quando linguam,  que conuiciis et detractionibus tortuosa fuerat, ad laudandum Deum et exhortandum proximum commutat. Sed quia post publicam penitentiam aliquis non statim ad predicandum prodire debet, bene dicitur: »Et precepit illis ne cui dicerent.« Prius enim semetipsum curare debet, qui aliena uulnera uult tergere. Unde Apostolus, cum de ordinandis ministris Ecclesie loqueretur, ait: »Non nuper conuersum, non neophytum, ne forte elatus in iudicium incidat diaboli .« Quem autem diuturnitas temporis et perfectio penitentie idoneum reddit, de fouea peccati etiam alios extrahere debet, iuxta illud quod in Apocalypsi dicitur: »Qui audit, dicat, ueni .« Unde et bene dicitur: »Quanto autem eis precipiebat, tanto magis plus predicabant, et eo  amplius admirabantur dicentes: Bene omnia fecit, et surdos fecit audire, et mutos loqui.«



HOMILIA CXXu. DOMINICA DECIMA QUARTA POST PENTECOSTEN.

 »In illo tempore dixit iehsu discipulis suis: Beati oculi qui uident que uos uidetis.« Et reliqua. In exordio huius lectionis queritur, quare Dominus oculos se uidentium beatificet. Nunquid omnes oculi beati fuerunt, qui eum corporaliter uidere potuerunt? Nunquid beati oculi Pilati et Caiphe, et ceterorum qui eum uiderunt et crucifixerunt? Aut nunquid oculi Iude beati, qui eum uidit et tradidit? Non. Alioquin et oculi bestiarum et uolucrum beati esse possent. Sed beatos dicit oculos apostolorum, quibus se et Patrem reuelare dignatus  est, pro quibus superius Patrem glorificauerat, dicens: »Confiteor tibi, Domine, Pater celi et terre, qui abscondisti hec a sapientibus et prudentibus, et reuelasti ea paruulis .« Quod euidenter euangelista manifestare curauit, cum postea, que superius scripserat, adiunxit dicens: Et conuersus ad illos, dixit: »Beati oculi qui uident que uos uidetis.« Illorum scilicet oculos beatos ostendens, qui hominem uidentes, Deum crediderunt. Nam quid in illo homine spiritalibus oculis interius uiderunt, alibi ostendunt, cum requisiti unius uoce respondent, dicentes: »Tu es Christus Filius Dei uiui .« Et talis uisio, talisque confessio quod beatitudinem mereatur, ipse Dominus ostendit, cum protinus respondit,  dicens: »Beatus es, Simon Bariona, quia caro et sanguis non reuelauit tibi, sed Pater meus qui est celis .« Neque hac beatitudine fraudabimur, qui in eum corporaliter non uidimus, et tamen spiritaliter credimus, sicut cuidam se uidenti dixit: »Quia uidisti me, credidisti: beati qui non uiderunt, et crediderunt .«

»Dico enim uobis, quod multi reges et prophete uoluerunt uidere que uos uidetis, et non uiderunt, et audire que auditis, et non audierunt.« Si reges iuxta litteram accipimus, agnoscere possumus quia sancti reges, qualis fuit Dauid, Ezechias et Iosias, uoluerunt uidere quod apostoli uidebant, sed non uiderunt. Sed quia rex a regendo nomen accepit, spiritaliter eos reges accepimus, qui quamuis  sint paupertate tenues, tamen actus suos et cogitationes iuste regere et disponere nouerunt. De quibus per Salomonem dicitur: »Cor regis in manu Domini .« Unde bene alius euangelista pro regibus iustos posuit, dicens: »Multi iusti et prophete uoluerunt uidere que uos uidetis, et non uiderunt .« Sicut enim amittit regiam potestatem, qui tyrannidem exercens, nec se, nec sibi subiectos regere nouit: sic pauper et exiguus regis nomine censetur, qui seipsum regere nouit bene. Quod Fortunatus breuiter uersiculo comprehendit, dicens:

Pauper in occulto regnat, habendo Deum.
Sed queritur quare Dominus dicat: »Multi reges et prophete uoluerunt uidere que uos uidetis, et non uiderunt, et audire que auditis, et non audierunt,«  cum Iacob patriarcha dicat: »uidi Dominum facie ad faciem, et salua facta est anima mea .« Et Isaias: »uidi Dominum sedentem super solium excelsum et eleuatum .« Et ipse Abrahe testimonium perhibeat, dicens: »Abraham pater uester exsultauit ut uideret diem meum, uidit et gauisus est .« Sed ad hoc dicendum est, quia aliud est figura, et aliud ipsa res que figuratur: aliud speculum, et aliud species. Sancti ergo prophete per Spiritum sanctum in carne preuiderunt Deum futurum, sed corporaliter secum conuersantem, colloquentem, conuescentem, sicut apostoli uidebant, uidere desiderauerunt, sed minime uiderunt. Et ideo de presentia sua corporali dixit: »Multi reges et prophete uoluerunt uidere que uos  uidetis, et non uiderunt.« Nam quantum antiqui sancti eum in carne uoluerunt uidere, indicat uenerabilis Iacob, qui cum moriturus filios benediceret, ait: »Salutare tuum exspectabo, Domine .« Et Isaias hoc desiderio ardebat, cum dicebat: »Utinam disrumperes celos et descenderes!«  Et Dauid eodem feruens amore, dicebat: »Domine, inclina celos tuos et descende .« Hoc etiam estuabat desiderio ille iustus Simeon in Euangelio , qui pro magnitudine sui amoris responsum accepit, non uisurum se mortem, priusquam uideret Christum Domini incarnatum.

»Et ecce quidam legisperitus surrexit, tentans illum et dicens: Magister, quid faciendo uitam  eternam possidebo?« Fortassis legisperitus iste, ut ad tentandum Dominum surgeret, ex ipsius uerbis occasionem sumpsit, quibus superius Dominus dixerat: »Gaudete quia nomina uestra scripta sunt in celo .« uoluit enim scire, utrum et nomen suum scriptum diceret in celo, ideo tam sollicite interrogat, quid faciendo uitam eternam possideat. Sed quia imperite est loqui, bonum non recta intentione proferre, legisperitus iste imperite interrogasse comprobatur. Quod enim non recta intentione Dominum interrogauerit, euangelista manifestat cum dicit: »Surrexit tentans eum.« Surrexit autem, non solum corpore ad interrogandum, sed etiam mentis elatione ad tentandum. Quod ipsis suis aperit uerbis, cum hunc non quasi Dominum, sed quasi  magistrum inquirit, dicens: »Magister, quid faciendo uitam eternam possidebo?« Sed Dominus quem occulta cordis non fallunt, et quem nulla latet cogitatio, ita suam responsionem temperat, ut ad interrogationem scribe respondeat, et a tentatore reprehendi non possit. Misit enim eum statim ad legem, quam in ore et non corde gestabat, dicens:

»In lege quid scriptum est? Quomodo legis?« At ille, quod legerat, nec negare poterat, respondens dixit:

»Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex omni mente tua, et proximum tuum sicut teipsum.« Quam responsionem, quia Dominus suam esse recognouit, protinus collaudauit dicens:

»Recte respondisti: hoc fac, et uiues.« Sed interrogatio  hec scribe magnam nobis utilitatem parit, si quod hoc respondit uerbis, seruemus operibus. Ait enim: »Diliges Dominum Deum tuum ex toto corde tuo, et ex tota anima tua, et ex omnibus uiribus tuis, et ex omni mente tua, et proximum tuum sicut teipsum.« In quibus uerbis ostenditur, quia si uitam uolumus possidere eternam, debemus Deum diligere non ex parte, sed ex integro, toto corde, tota anima, totis uiribus, tota mente, ut locus nullus remaneat uacuus, qui non Dei dilectione repleatur, sed mens, manus et lingua, eius dilectionem resonent. Ubi notandum quia in dilectione Dei mensura non ponitur, cum dicitur: »Diliges Dominum Deum tuum ex toto corde tuo,« etc. Quia enim immensus est Deus, sine mensura est diligendus;  ut cum multum eum diligimus, parum nos diligere fateamur. In proximi uero dilectione mensura ponitur, cum dicitur: »Et proximum tuum sicut teipsum.« Debemus igitur Deum diligere plus quam nos, et proximum sicut nos, id est sicut nostre necessitati uolumus subueniri, sic subueniamus et proximo; et sicut nostre infirmitati uolumus compati, sic compatiamur et proximi; et sicut ad uitam uolumus uenire eternam, sic optemus nobiscum peruenire et proximum; et hoc est uere diligere proximum, sicut nosmetipsos. Considerandum est autem in hoc loco, quia uere non diligitur Deus sine proximo, nec uere proximus sine Deo. Si quis enim ita Deum diligit ut proximi curam negligat: uel ita  proximum diligit, ut Dei dilectionem postponat, non habere ueram dilectionem credendus est. Quod in diuina lege figuraliter demonstratur, quando in ornamento pontificis coccus bis tinctus poni precipitur . Quasi enim in ornamento pontificis coccus bis tinctus ponitur, cum in nostro opere dilectio geminatur. Sicut enim auis sine duabus alis ad alta sese sustollere non potest, sic nos ad perfectionem uenire nequimus, nisi duo precepta principalia seruemus, dilectionem uidelicet Dei et proximi, testante Ioanne apostolo qui ait: »Si quis dixerit, quoniam diligo Deum, et fratrem suum oderit, mendax est .« Et iterum: »Qui non diligit fratrem suum quem uidet, Deum quem non uidet quomodo potest diligere?«  Et hoc mandatum habemus a Deo,  ut qui diligit Deum, diligat et fratrem suum.

»Ille autem uolens iustificare seipsum, dixit ad Iesum: Et quis est meus proximus?« Erat enim de illis, de quibus Dominus ait: »Quesierunt gloriam hominum magis quam Dei.« Sed Dominus ita suam responsionem temperauit, ut et se nobis proximum per misericordiam ostenderet factum esse, et phariseo quem imitari deberet, declararet.

»Suspiciens autem iehsu, dixit: Homo quidam descendebat ab Ierusalem in Iericho, et incidit in latrones.« Qui in Scripturis litteram sequuntur, congrue dicunt, quia Dominus cum similitudinem uulnerati hominis poneret, recte hunc ab Ierusalem in Iericho descendisse commemorat. Siquidem ab Ierusalem in Iericho pergentibus rupes sunt magne  et ualles concaue, et loca latronum insidiis apta. Huius rei testis est Iosephus, qui multitudinem latronum ab Herode in eodem loco necatam esse narrat. Nos spiritaliter hunc hominem Adam cum stirpe sua intelligimus, qui bene de Ierusalem in Iericho descendisse dicitur: quia uisionem superne pacis amittens, in presentem uitam miseriis et erumnis plenam decidit. Ierusalem quippe uisio pacis: Iericho autem luna interpretatur. Luna uero in sacro eloquio humane fragilitatis defectum significat, que dum menstruis horis crescit et decrescit, nostre calamitatis mutabilitatem exprimit, qui crescimus nascendo, decrescimus moriendo. Tunc ergo primus homo de Ierusalem in Iericho descendit, quando societatem angelorum, cum quibus Deum contemplabatur, relinquens,  presentis uite miserias expertus est. Latrones uero, in quos incidit, immundi spiritus sunt, qui sedent in insidiis in occultis, ut interficiant innocentes. Ab horum insidiis orabat se liberari. Propheta, cum dicebat: »Custodi me a laqueo quem statuerunt mihi, et a scandalis operantium iniquitatem .« »Qui etiam despoliauerunt eum.« Despoliauerunt quippe eum, quia post peccatum ueste immortalitatis, qua uestitus erat, nudauerunt. Unde et illico cognoscentes se esse nudos, consuerunt folia ficus, et fecerunt sibi perizomata . »Et plagis impositis, abierunt.« Plagas imposuerunt, quando post inobedientiam genus humanum de paradiso expulsum uariis uitiis et peccatis uulnerauerunt. Abierunt  autem non a tentatione cessando, sed non tantum quantum uoluerunt nocendo. Unde bene dicitur: »Semiuiuo relicto.« Quasi enim semiuiuus est, qui ex alia parte est uiuus, et ex alia mortuus. Semiuiuum ergo reliquerunt, quia ueste immortalitatis eum nudauerunt, sed spem redeundi ad ueniam penitus auferre non potuerunt.

»Accidit autem ut sacerdos quidam descenderet eadem uia, et uiso illo, preteriuit.« Sacerdos iste Aaron intelligitur ordine suo, cui honor sacerdotii legalis a Deo concessus est. Et ipse ergo eadem uia descendens, uidit hominem uulneratum, et petransiit, quia de eadem mortalitate natus, intellexit genus humanum sub prime preuaricationis peccato teneri, sed nec se, nec alios potuit liberare.

 »Similiter et leuita, cum esset secus locum, et uideret eum, pertransiit.« Leuita ordinem significat prophetarum; quia ipse uidit hominem uulneratum, et pertransiit; quia intellexerunt prophete sub uinculo primi reatus hominum genus esse ligatum, sed nec se, nec alios absoluere potuerunt.

»Samaritanus autem quidam iter faciens, uenit secus eum, et uidens eum, misericordia motus est.« Samaritanus, qui custos interpretatur, Dominum significat Iesum Christum, de quo per Prophetam dicitur: »Nisi Dominus edificauerit domum, in uanum uigilant qui custodiunt eam .« A quo se custodiri optabat, ille qui dicebat: »Custodi me, Domine, ut pupillam oculi; sub umbra alarum tuarum protege me .« Iste enim est ille custos, cui  per Isaiam prophetam dicitur: »Ad me clamat ex Seir: Custos quid de nocte? Ait custos: uenit mane, et nox. Si queritis, querite: conuertimini, et uenite .« Nam et in Euangelio, cum Iudei improperando ei dicerent: »Nonne bene dicimus nos, quia Samaritanus es tu, et demonium habes ?« negauit se demonium habere, sed non negauit se Samaritanum esse. Huius Samaritani iter fuit de celo in uterum, de utero in crucem, de cruce in sepulcrum, de sepulcro iterum in celum. Sed cum iter faceret, uenit secus uulneratum, quando similitudinem nostre carnis accepit. uidens autem uulnera eius, misericordia motus est, quia quod nos de perpetua morte liberauit, et quod pro nostra redemptione Deus homo factus, usque ad nostram humanitatem se inclinauit  totum misericordia fuit, et non meritum, quod inspexerat Propheta cum dicebat: »Misericordia autem Domini ab eterno, et usque in eternum super timentes eum .«

»Et appropians alligauit uulnera eius, infundens oleum et uinum.« uulnera alligauit, quando peccare prohibuit. Siue uulnera alligauit, quando penitentibus ueniam repromisit, dicens: »Non ueni uocare iustos, sed peccatores ad penitentiam.« Et iterum: »Non est opus sanis medico, sed male habentibus .« Et recte dicitur: »Infundens oleum et uinum.« Hec enim duo liquamina  curandis uulneribus sunt apta: quia uinum purgat, oleum fouet. Spiritaliter autem Dominus  quasi plagis uulnerati uinum infudit, quando asperitatem penitentie indixit. Oleum infudit, cum penitentibus suauitatem uenie repromisit. Quasi uinum infundit, cum dixit: »Penitentiam agite.« Quasi oleum, cum adiunxit: »Appropinquabit enim regnum celorum .« »Et imponens illum in iumentum suum, duxit in stabulum, et curam eius egit.« Iumentum hic immaculatum Domini significat corpus. Quasi ergo uulneratum hominem iumento imposuit, quando per sacram passionem sue carnis nos Dominus a peccatis liberauit. Unde bene iumentum dictum est, quasi adiumentum, quia inde nostram infirmitatem iuuit quod pro nobis passionem carnis sine peccato sustinuit, sicut per Petrum dicitur: »Peccata nostra ipse pertulit in corpore suo  super lignum, ut peccatis mortui, iustitie uiuamus cuius liuore sanati sumus .« Hoc etiam iuxta aliam Euangelii parabolam significare uoluit, quando errantem ouem inueniens, humeris suis imposuit, et sic reportauit ad gregem . Positum autem hominem uulneratum in iumento, duxit in stabulum, quia redemptum genus humanum duxit ad Ecclesiam. Hec enim spiritaliter stabulum dicitur, ubi quotidie sancta animalia pabulo diuini uerbi reficiuntur, ubi iuxta Isaie prophetiam, accubat lupus cum agno, et bos cum leone paleas comedit .

»Et altera die protulit duos denarios et dedit stabulario.« Altera dies tempus est post Domini resurrectionem. Quasi enim una dies fuit ante passionem,  et altera post resurrectionem. Duo denarii, duo Testamenta, Nouum et uetus: siue duo precepta caritatis, dilectio scilicet Dei et proximi. Tunc enim duos denarios dedit stabulario, quando duo Testamenta siue duo precepta caritatis, primum apostolis, deinde sequacibus eorum , docendo tradidit. Quantum autem Dominus de nostra salute curam habeat, manifestat cum adiungit: »Et ait illi: Curam illius habe.« Quasi enim curam uulnerati hominis habendam stabulario iniunxit, quando in persona omnium pastorum specialiter Petro dixit: »Si diligis me, pasce oues meas .« Cui recte in premio promittitur: »Et quodcunque supererogaueris, ego cum rediero reddam tibi.« Supererogat quippe stabularius,  quando hoc agit homo doctor ex uoto, quod non accepit ex precepto. Quod fecit Paulus apostolus, quando habens licentiam, ut Euangelium annuntians, de Euangelio uiueret, noluit uti hac potestate, sed die predicabat, et noctibus laborabat, unde sibi suisque uictum et uestimentum tribueret. Samaritanus cum redierit, quod supererogauerit reddet ei, quando in iudicium ueniens, pro maiori labore predicationis, maiorem retribuet retributionem, dicens fideli seruo: »Euge serue bone et fidelis, quia super pauca fuisti fidelis, supra multa te constituam; intra in gaudium Domini tui .« Finita autem similitudine, interrogationem scribe Dominus pulcherrime conclusit, dicens:

 »Quis horum trium uidetur tibi proximus fuisse illi qui incidit in latrones?« Ille uero quod negare non poterat, et quod euidentissima ratio demonstrabat, respondit: »Qui fecit misericordiam in illum.« Cuius responsionem Dominus confirmat adiungens. »uade, et tu fac similiter.« Ac si diceret: Sicut Samaritanus alienus natione, proximus factus est uulnerato homini caritate, ita et tu omnem hominem proximum tuum iudicans, omnia bona opera que potes, quibuscunque uales impende, et implesti utique caritatem, que ad uitam ducit eternam.



HOMILIA CXXuI. DOMINICA DECIMA QUINTA POST PENTECOSTEN.

 »In illo tempore: Dum iret iehsu in  Ierusalem, transibat per mediam Samariam et Galileam.« Et reliqua. Qui Iudee terre confinia nouit, facile intelligit, quod pergens Dominus Ierusalem ex his locis, in quibus eum supra euangelista docuisse commemorauit, etiam ad litteram per mediam Samariam et Galileam transitum habuit. Et quia propter nos et propter nostram salutem homo factus, non solum ad se uenientibus regnum Dei euangelizabat, sed etiam per diuersa loca pergens, plurimis sanitatem tribuebat.

»Et cum ingrederetur quoddam castellum, occurrerunt ei decem uiri leprosi, qui steterunt a longe, et leuauerunt uocem, dicentes: Iesu preceptor, miserere nostri.« Non enim prope accedere audebant, quibus quamuis fides suaderet affectum, lepra  tamen prohibebat accessum. Excludebantur enim a castris, qui huiusmodi sustinebant passionem. Neque enim solo uisu uel sermone ab illo se recipere sanitatem dubitabant, cuius a longe stantes auxilium humiliter flagitabant. Spiritaliter autem, castellum quod Dominus ingressus est, mundum significat. Quasi enim castellum intrauit, quando ex Maria uirgine carnem assumens, mundo uisibilis apparuit. Decem uiri leprosi, qui ei occurrerunt, populum significant Iudeorum. Qui bene decem fuisse referuntur, quia idem populus decalogum legis acceperat ad suam eruditionem. Decem autem, sed leprosi fuerunt, quia eiusdem decalogi precepta transgrediens apparente Domino in carne, uariis doctrinis diuisus, diuersis erat iniquitatibus pollutus, Apostolo  teste, qui ait : »Non est distinctio Iudei et Greci, omnes enim peccauerunt, et egent gloria Dei, iustificati gratis per gratiam ipsius, per redemptionem que est in Christo Iesu.« Et iterum: »Tribulatio et angustia in omnem animam hominis operantis malum, Iudei primum et Greci .« Conuenit autem his, qui ex Iudeis in Christum crediderunt, quod leprosi a longe stantes clamabant, dicentes: »Iesu preceptor, miserere nostri.« iehsu Hebreo sermone, Latine saluator siue salutaris dicitur. Et ideo a quo salutem sperabant, non solum saluatorem nominabant, sed etiam misericordiam poscebant. Et quia in eius preceptis se offendisse recolebant non solum saluatorem, sed etiam hunc  pariter et preceptorem uocabant. Nec de suis meritis quidquam presumebant, qui in eius misericordiam tam humiliter deposcebant: »Iesu preceptor, miserere nostri.« Aliter: Per leprosos non incongrue hereticos intelligere possumus, quia sicut lepra uarios colores exprimit in cute, sic hereticorum doctrina uarios errores generat in sermone. Non solum enim a catholica Ecclesia sunt diuisi, sed etiam aduersum seipsos diuersa sentiunt. Dum enim alius Christum Deum tantum credit, et non hominem: alius uero hominem tantum, et non Deum; alius eum ueram carnem suscepisse negat, alius e contrario ueram animam non assumpsisse affirmat, quasi lepra uarium colorem in cute exprimit. Hi tales longe stare debent, qui ab Ecclesia repellendi sunt, ne lepra sue  immunditie simplicium corda commaculent, sicut per Apostolum dicitur: »Hereticum hominem post unam et secundam correptionem deuita, sciens quia peruersus est huiusmodi .« Unde et Ioannes ait: »Si quis uenit ad uos, et hanc doctrinam non affert, nolite eum excipere in domum, neque aue ei dixeritis, ut non communicetis operibus illius malignis .« Quod si ad Ecclesiam redire uoluerint, non prius recipiendi sunt, quam coram sacerdotibus orthodoxis suam heresim anathematizent. Unde et bene subditur:

»Quos ut uidit, dixit: Ite, ostendite uos sacerdotibus.« De nullis aliis legimus, quibus Dominus hec beneficia corporaliter prestitit, quod miserit eos ad sacerdotes, nisi tantum leprosos. Quod non  solum in hoc loco fecisse legitur, sed etiam alibi, iuxta Mattheum, cum descenderet de monte, leprosum perhibetur curasse, cui dixit: »uade et ostende te sacerdotibus et offer munus quod precepit Moyses in testimonium illis .« Quod uarias ob causas eum fecisse credimus: Primum, ut sacerdotibus honorem deferret; secundo, ut non contradictor legis uideretur, quia legis preceptum erat, ut si quis a lepra mundatus esset, ueniret ad sacerdotem et offerret hostiam pro sua emundatione; tertio, ut sacerdotes uidentes leprosos mundatos, si crederent in mundatorem, inuenirent salutem; si autem credere nollent, inexcusabiles essent. Siue certe leprosos ad sacerdotes misit, ut ostenderet quia illud carnale sacerdotium,  spiritale sacerdotium, quod nunc in Ecclesia agitur, prefigurabat. Est enim inuisibilis lepra in anima, quando uariis peccatis inquinatur conscientia. Dum enim alius homicidium, alius furtum, alius adulterium, alius rapinam, alius sacrilegium et cetera his similia perpetrat, quasi diuersis coloribus inuisibilis lepre animam fedat. Tales si mundationem anime accipere uolunt, necesse est ut longe stent, id est a consortio sanctorum se indignos iudicent, magnisque clamoribus Iesum interpellent, id est cum magna contritione cordis diuinam clementiam exorent, dicentes cum Psalmista: »Ne memineris iniquitatum nostrarum antiquarum, cito anticipent nos misericordie tue, quia pauperes facti  sumus nimis .« »Adiuua nos Deus salutaris noster, et propter gloriam nominis tui, Domine, libera nos, et propitius esto peccatis nostris propter nomen tuum .« Et quia non solum sacerdotibus peccata sua confiteri debent, sed etiam secundum eorum consilium penitentiam et satisfactionem uenie suscipere, recte dicitur: »Ite, ostendite uos sacerdotibus.« uice enim Dei peccata sacerdotibus pandenda sunt, et iuxta eorum consilium penitentia agenda. Quod in diuina lege prefiguratum est, quando Moysi de leprosis tale preceptum est datum: »uir, in cuius cute uarius color apparuerit, ueniat ad sacerdotem et ostendat se illi .« Qui recludat eum in domo per septem dies separata seorsum. Post septem autem dies eum intuitus, si  uiderit creuisse lepram, addat et alios septem. Post quatuordecim uero dies, adhuc si uiderit crescere lepram, sciat quia lepra perseuerans est. Et tunc iudicet eum leprosum, et eiiciat extra castra, maneatque intonsa barba, scissa ueste, operto capite, aperto ore, immundum se iudicans omnibus diebus separationis sue. Quod si sanatus fuerit, qui huiusmodi passionem sustinet, ueniat ad sacerdotes, et offerat pro emundatione sua hostiam, id est tortam panis, et sextarium olei ad luminaria concinnanda: duosque passeres uiuos, unum pro peccato, et alterum in holocausto. Que omnia qualiter nunc in Ecclesia agenda sunt, breuiter uideamus: Lepra, ut diximus, peccatum significat. Qui ergo habet lepram peccati in anima, debet uenire ad sacerdotem, et ei  humiliter sua peccata confiteri. Qui eum intuitus, recludat septem diebus in domo separata seorsum, id est secundum qualitatem et quantitatem peccati penitentiam ei iniungat. Post septem autem dies eum intuitus, si uiderit creuisse lepram, addat et alios septem: quia ubi additur peccatum, necesse est ut augeatur uindicta peccati. Post quatuordecim uero dies, si lepram crescere uiderit, id est peccatum in consuetudinem uenire, sciat quia lepra perseuerans est. Et tunc iudicet eum esse leprosum, et eiiciat extra castra, id est extra Ecclesiam eum repellat, uel a consortio sanctorum indignum iudicet. Maneatque intonsa barba, quod ad squalorem penitentie pertinet. Scissa ueste, ut per confessionem manifestam habeat penitentiam uel conscientiam.  Operto capite, quia a predicatione cessare debet, qui peccatis inheret. Aperto ore, non in peccati defensione, sed in sua accusatione. »Si autem mundatus fuerit, qui huiusmodi passionem sustinet,« hoc est, si digne penitendo a consuetudine peccati cessauerit, »offerat pro emundatione sua tortam panis,« id est dulcedinem caritatis, quibuscunque potest, impendat, non solum amicis, sed etiam inimicis, »et sextarium olei,« id est misericordie uiscera indutus in se peccantibus clementer ignoscat; et hoc ad luminaria concinnanda, ut sicut plures suo malo destruxit exemplo, perdite uiuendo: ita plures reedificet sua satisfactione, digne penitendo. »Offerat quoque duos passeres uiuos, unum pro peccato, et alterum  in holocausto,« id est uel duo genera compunctionis, timoris scilicet et amoris; uel certe corpus et animam, ut sicut exhibuit membra sua seruire immunditie et iniquitati ad iniquitatem, ita et exhibeat seruire eadem iustitie in sanctificationem. Que omnia quia ad iudicium sacerdotis agenda sunt, recte leprosis dicitur: »Ite, ostendite uos sacerdotibus.« Qui locus eorum opinionem destruit, qui erubescentes peccata sua sacerdotibus confiteri, quoddam occasionis ingenium inuenerunt, dicentes sibi sufficere ut soli Deo peccata sua confiteantur, si tamen ab ipsis peccatis in reliquo cessent. Quorum opinio si uera esset, nequaquam Dominus leprosos, quos per semetipsum mundauerat, ad sacerdotes mitteret. Nec Paulum , quem per semetipsum in uia allocutus  fuerat, ad Ananiam sacerdotem destinaret. Nam ut ostenderet ad iudicium sacerdotum peccata esse liganda atque soluenda, Lazarum quem quatriduanum mortuum per semetipsum a mortuis resuscitauerat, non prius abire permisit, quam a discipulis solueretur, sicut scriptum est in Euangelio . Et surrexit ligatis manibus et pedibus, qui fuerat quatriduanus mortuus. Tunc ait discipulis suis: »Soluite eum et sinite abire.« Ad quam etiam auctoritatem confirmandam, cum Petro apostolo, collatis clauibus regni celorum, pontificium ligandi soluendique tradidisset, ait: »Quodcunque ligaueris super terram, erit ligatum et in celis, et quodcunque solueris super terram, erit solutum et in celis .«

»Et factum est dum irent, mundati sunt.« Non  solum diuina potestate, sed etiam piissima dispositione, leprosi antequam ad sacerdotes uenirent, in uia mundati sunt, ut et ipsi mundatorem suum cognoscerent, et sacerdotes illorum mundationi nichil se contulisse sentirent. Iuxta uero spiritalem intelligentiam, leprosi, antequam ad sacerdotes ueniant, mundantur, quia non sacerdotes, sed Deus peccata dimittit.

»Unus autem ex illis, ut uidit quia mundatus est, regressus est, cum magna uoce magnificans Deum. Et cecidit in faciem ante pedes eius, gratias agens.« Unus iste qui ad referendas gratias mundatori suo reuersus est, unitatem significat Ecclesie, que cum sit longitudine terrarum diuisa, quia unum credit, unum sapit, unum desiderat, in unitate tenetur, de  qua scriptum est: »Multitudinis credentium erat cor unum et anima una .« Et iterum: »Qui facit unanimes habitare in domo .« Et alibi: »Ecce quam bonum et quam iucundum habitare fratres in unum .« Non enim longitudo terrarum separat, quos eadem fides et caritas sociat. Magna enim uox non tantum sonum oris, quantum intentionem significat cordis. Magnus enim clamor sanctorum magnum est desiderium, quia unusquisque quantum amat, tantum clamat. Hinc Moysi a Domino dicitur: »Quid clamas ad me? ,« cum tunc nichil locutus fuisse legatur. Hunc clamorem se nouerat habere in corde Propheta, qui pro magnitudine amoris dicebat: »Clamaui in  toto corde, exaudi me, Domine .« Et iterum: »Domine, clamaui ad te, exaudi me, intende uoci mee cum clamauero ad te .« Et pulchre iste, qui ad referendas Deo gratias mundatori suo rediit, in faciem cecidisse dicitur. Qui enim in faciem cadit, ibi cadit, ubi non uidet. Cadere ergo in faciem, adorantis est siue deprecantis. Cadere retro est superbientis siue contemnentis. Denique Abraham, postquam uidit diem Christi, cecidit in faciem suam, et adorauit . At uero de persecutoribus Domini scriptum est, quia »abierunt retrorsum et ceciderunt in terram .« Heli uero, quia filios non corripuit, cecidit de sella retrorsum, et fractis ceruicibus mortuus est . Et de Antichristo Scriptura figurate loquitur: »Ut  cadet ascensor eius retro .« Et ideo ante cadere electorum est, retro autem reproborum.

»Et hic erat Samaritanus.« Cum hunc, qui ad referendas gratias mundatori suo rediit, euangelista tam sollicite Samaritanum nominauit, reliquos, qui ingrati remanserunt, Iudeos tacite notauit. In multis enim locis Euangelii promptior fides gentium, quam Iudeorum ostenditur, sicut Dominus alibi fidem centurionis collaudauit, dicens: »Amen dico uobis, on inueni tantam fidem in Isrel .« Sed quia Samaritanus interpretatur custos, recte iste, per quem unitatem Ecclesie diximus figurari Samaritanus nominatur, quoniam inde Ecclesie sue mundationem uel uirtutem firmiter custodit, quia non in se, sed in Deo firmiter confidit, dicens cum Psalmista:  »Custodi me, Domine, ut pupillam oculi; sub umbra alarum tuarum protege me .« Et iterum: »Nisi Dominus custodierit ciuitatem, frustra uigilat qui custodit eam .« uel ut alias uirtutes habere posset, custodiam humilitatis retinere studuit, sicut faciebat qui dicebat: »Humiliatus sum usquequaque, Domine, uiuifica me secundum uerbum tuum .«

»Respondens autem iehsu dixit: Nonne decem mundati sunt? et nouem ubi sunt?« Non ideo Dominus interrogat, ut aliquid ignoret, ante cuius oculos nuda et aperta sunt omnia, quique scit antequam fiant, sed ut ostenderet se illos nescire. Scire uero Dei, eligere est: nescire uero, reprobare. Nouit Dominus quos elegit, sicut cuidam iusto uiro dictum  est: Noui te ex nomine. Et sicut Apostolus dicit: »nouit Dominus qui sunt eius .« Quos autem reprobat, nescit, sicut in fine reprobis dicturus est: »Discedite a me, omnes qui operamini iniquitatem, nescio uos unde estis .« Eos ergo, qui ad referendas Deo gratias ingrati remanserunt, quasi incognitos ubi sint requirit, dicens: »Nonne decem mundati sunt? et nouem ubi sunt?« »Non est inuentus qui rediret et daret gloriam Deo, nisi hic alienigena.« Et pulchre hi qui ingrati remanserunt, nouenario numero continentur. Nouenarius namque numerus imperfectus est, et ad suam perfectionem explendam uno indiget. Numerus uero unitatis perfectus est, et diuidi non potest: et ad  suam perfectionem explendam nullo indiget, quia »unus Dominus, una fides, unum baptisma, unus Deus, et Pater omnium.« Bene ergo per illos, qui in nouenario continentur, illi significantur, qui ex perceptis donis dominicis gratias Deo non referunt. Per illum uero, qui mundatori suo gratias retulit, illi, qui ex perceptis beneficiis gratias ei referunt, dicentes cum Psalmista: »Benedicam Dominum in omni tempore .« Quia neque hic Decalogi precepta perfecte custodiunt, neque in futuro denarium remunerationis, qui in uinea laborantibus promissus est, percipient.

»Et ait illi: Surge, uade.« Qui humiliter ante pedes Domini ceciderat, recte audire meruit: »Surge, uade.« Quia sicut ipse ait in Euangelio: »Omnis qui se humiliat, exaltabitur .« Et  sicut per Salomonem dicitur: »Humilem spiritu sequitur gloria .« Tunc autem peccator surgere et abire permittitur, quando per dignam satisfactionem a peccatis absoluitur. Et quia »sine fide impossibile est placere Deo ,« recte subditur: »Quia fides tua te saluum fecit.« Fides enim principalis est uirtus, quia sicut ait Scriptura: Iustus ex fide uiuit. Et sicut Apostolus: »Nunc autem manent fides, spes, caritas, tria hec .« uera est autem fides que hoc credit mente, quod non uidet corpore, teste Apostolo, qui ait in Epistola ad Hebreos: »Est fides sperandarum rerum substantia, argumentum non apparentium .«



HOMILIA CXXuII. DOMINICA XuI POST PENTECOSTEN.

  »In illo tempore dixit iehsu discipulis suis: Nemo potest duobus dominis seruire.« Et reliqua. Cum ad unius Dei culturam Dominus iehsu Christus mentes hominum prouocaret, sciens humanam naturam Deo simul et diabolo subditam esse non posse, ait inter cetera: »Nemo potest duobus dominis seruire.« Duo domini, Deus et diabolus intelliguntur: Dominus enim a dominatu nomen accepit, quod nomen illi specialiter conuenit, qui non solum gubernator, sed etiam conditor est totius creature, qui est Rex regum et Dominus dominantium. Diabolus enim non proprie, sed abusiue Dominus dictus est, eo quod dominium sue tyrannidis in eorum mentibus, qui ei per mala opera subduntur, exerceat. His ergo duobus dominis unus idemque homo,  uno eodemque tempore seruire simul non potest: quia ualde inter se contraria sunt et diuersa, que Dominus precepit, et diabolus suggerit; uerbi gratia: Dominus precepit humilitatem et diabolus suggerit superbiam; Dominus uocat ad castitatem, diabolus persuadet luxuriam; Dominus largitatis eleemosynam imperat, diabolus auaritiam; Dominus pacem, diabolus discordiam; Dominus dilectionem, diabolus odium. Et ut cuncta breuiter concludam, Dominus uocat ad uirtutes, diabolus ad uitia. Et ideo non est humana mens tam ampla et capax, ut utramque uoluntatem, utramque seruitutem in se simul retinere possit. Dedignatur enim Christus eorum suscipere seruitia, qui mentis collum iugo diaboli supponunt,  teste Apostolo, qui ait: »Que conuentio Christi ad Belial? Aut que societas luci ad tenebras? aut que pars fideli cum infideli? .« Nulla. Et sicut alia scriptura ait: Nemo est, qui utrumque ualeat simul, et mittere manum suam in ambobus. Hinc per Iacobum dicitur: »uir duplex animo, inconstans est in omnibus uiis suis .« Et per Isaiam prophetam: ue peccatori terram ingredienti duabus uiis. »Aut enim unum odio habebit, et alterum diliget: aut unum sustinebit, et alterum contemnet.« Odiet uidelicet diabolum, et diliget Christum. Qui enim diligit Deum, odit malum. Nemo enim tam fere mentis est, qui se Deum uerbis odire fateatur. Sed odire Deum dicitur, qui eum non diligit, id est qui eius precepta non custodit, de qualibus  ipse dicit: »Quia uiderunt me, et odio habuerunt me gratis .« Qui autem contemnit Deum, sustinet diabolum durum et perniciosum dominum, qui non solum in perpetua pena, sed etiam in presenti uita, qui ei seruiunt, multa dura et aspera sustinent. Sicut enim onus Christi leue est et iugum suaue, ita econtrario seruitus diaboli dura est et aspera. Unde de his qui eius uoluntatem sequuntur, per Salomonem dicitur: »Non enim dormiunt, nisi malefecerint: nec rapitur somnus ab oculis eorum, nisi sup plantauerint .« Et per prophetam: »Ut inique agerent, laborauerunt .« Sed quia diabolus hanc seruitutem maxime in eorum mentibus inuenit, qui auaritie estibus ardent, recte subditur: »Non potestis Deo seruire et mammone.« Mammona  autem Hebraice uel Syriace, Latine diuitie interpretatur; a quarum proprietate non longo societas Punice lingue distat, quia Punice mammon, Latine lucrum dicitur. Audiat hoc auarus, audiat qui Christiano censetur nomine, et intelligat se Deo simul et diuitiis seruire non posse. Aliud est enim habere diuitias, et aliud seruire diuitiis. Qui enim diuitiarum Dominus est, eas ut Dominus distribuit, implens illud quod per Prophetam dicitur: »Dispersit, dedit pauperibus, iustitia eius manet in seculum seculi .« Qui autem earum seruus est, non solum in acquirendis, sed etiam in custodiendis sollicita seruitute torquetur. Et ideo dum seruitute diuitiarum implicatus tenetur, a Christi seruitute euacuatur. Quia fluuius dum in multis riuulis diuiditur, a proprio  alueo siccatur. Unde Dominus ait in Euangelio: Diuitie et uoluptates suffocant uerbum, ut non ferat fructum. Hinc per Iacobum apostolum dicitur: »Omnis qui uoluerit amicus esse seculi huius, inimicus Dei constituitur .« Unde eos, qui Christo seruire desiderant, Dominus ad spontaneam paupertatem inuitat, cum subiungit, dicens:

»Ideo dico uobis, ne solliciti sitis anime uestre quid manducetis, neque corpori uestro quid induamini.« Ac si diceret: Quia non potestis Deo seruire et mammone, ideo dico uobis, ne solliciti sitis anime uestre. Beati enim pauperes spiritu, quoniam ipsorum est regnum celorum. Ubi fortassis simpliciores querunt, utrum cibus iste ad animam  pertineat, cum anima incorporea sit inuisibilis, cibus autem uisibilis. Quibus respondendum est, quia anima in hoc loco pro presenti uita ponitur, cuius sustentaculum est cibus et potus, somnus et uestimentum. Queritur autem quare dixerit, »Ne solliciti sitis anime uestre quid manducetis,« cum in laude uiri sancti dictum sit per Prophetam: »Labores manuum tuarum quia manducabis, beatus es et bene tibi erit .« Ad quod dicendum quia in hoc loco Dominus non laborem prohibuit, sed sollicitudinem uetuit. Laborare enim debet homo unde uiuat, non unde diues efficiatur, sicut primo homini dictum est : »In sudore uultus tui uesceris pane« tuo. Hinc Apostolus discipulis suis precepit: »Magis autem laboret unusquisque operando manibus suis quod bonum est, ut  habeat unde tribuat necessitatem patientibus .« Et ne mens humana de presentis uite sustentaculo dubitaret, adhuc subiunxit, dicens: »Nonne anima plus est quam esca, et corpus plus quam uestimentum?« Ac si diceret: Qui maiora prestitit Dominus, minora non negabit; qui dedit animam, dabit et cibum; et qui tribuit corpus, adiiciet uestimentum. Et ne mens humana sub fragilitatis occasione de presentis uite necessitate causaretur, Dominus de uolatilibus celi exemplum adhibuit, dicens:

»Respicite uolatilia celi, quoniam non serunt, neque metunt, neque congregant in horrea, et Pater uester celestis pascit illa.« Ac si diceret: Si Deus uolatilia celi, que animam irrationalem habent,  absque aratri labore et sine sollicitudine metendi atque in horrea congregandi pascit, nequaquam hominem ad imaginem et similitudinem suam factum, fame perire patietur. Unde et subditur: »Nonne uos magis pluris estis illis?« Quod non ad numerum, sed ad imaginem pertinet, quod est dicere: Pluris estis illis, id est rationales, quia meliores estis illis. Alius enim euangelista pro uolatilibus celi specialiter coruos posuit, dicens: Respicite coruos. Tradunt enim physiologi, quia quando coruorum pulli procreati fuerint, tandiu a parentibus aluntur, quoadusque nigrescentibus plumis similitudinem eorum in se formare ceperit; sed quia a parentibus relinquuntur, Dei prouidentia pascuntur, teste Psalmista qui ait: »Qui dat iumentis escam ipsorum,  et pullis coruorum inuocantibus eum .« Unde diuina uoce ad beatum Iob dicitur : »Quis preparat coruo escam suam, quando pulli eius ad Deum clamant uagientes eo quod non habeant cibos?« Si ergo tam uilia uolatilia, que etiam hominibus superflua esse uidentur, Deus fame perire non patitur, nullo modo hominem ad imaginem et similitudinem suam factum fame perire patietur, nisi forte peccatis abundantibus sterilitas terre iusto Dei iudicio contra naturam accidat, Psalmista teste qui ait: »Non uidi iustum derelictum, nec semen eius querens panem .« Et iterum: Nihil deest timentibus Deum. Quia Dominus superius sollicitudinem prohibuerat, nunc etiam uestimentorum  superfluam curam uetat, cum adiungit:

»Quis autem uestrum cogitando potest adiicere ad staturam suam cubitum unum? et de uestimento quid solliciti estis?« Si ergo omnibus patet, quia nullus ad staturam suam cubitum uel minimam partem adiicere potest: ille qui in mensura et pondere et numero cuncta disposuit, sicut dedit mensuram corporis prout uoluit, sic dabit et uestimenti necessitatem. Unde etiam ad carnalium hominum superfluitatem conuicendam, de rebus minimis similitudinem adhibuit, dicens:

»Considerate lilia agri, quomodo crescunt, non laborant neque nent.« Hic lilia agri pro omnibus herbis posuit, quas Deus omnipotens sine textricum labore mira uarietate depingit, aliis candidum colorem prebens, ut liliis; aliis rubicundum, ut rosis; aliis  purpureum, ut uiolis, tantum ut ne Salomon in omni gloria sua coopertus sit, sicut unum ex istis, id est liliis. Quoniam cum esset non solum potentissimus, sed etiam omnium regum sapientissimus, et disputasset de omnibus herbis terre a cedris Libani usque ad hyssopum qui egreditur de pariete, in omni gloria sua non potuit inuenire tale genus uestimenti, quod esset candidum ut lilium, rubicundum ut rosa, purpureum ut uiola. Sed quod temporalis Salomon non potuit inuenire in omni gloria sua, spiritalis noster Salomon, id est Dominus noster iehsu Christus, qui est uerus pacificus, habet in sua Ecclesia, scilicet lilium in uirginibus, rosam in martyribus, uiolam in continentibus. Et prudentissima comparatione Dominus  iactantiam hominum redarguit cum adiungit:

»Si autem fenum agri, quod hodie est et cras in clibanum mittitur, Deus sic uestit, quanto magis uos minime fidei?« Ac si diceret: Si fenum agri, id est herbas terre, que ad abundantiam pluuie crescunt et in ardore solis arescunt, Deus tanta uarietate et decore uestit, nec uos nuditate uel frigore perire patietur, quos ad imaginem suam et similitudinem creauit. Sed cum eos, quibus loquitur, minimos fidei uocat, ostendit quia fides augmentum habet. Qui enim non credit, infidelis est; qui autem perfecte credit, recte fidei est; qui uero ex parte credit, et ex parte non credit, minime est fidei. Et talis fides augmentum desiderat, sicut apostoli Domino dixerunt : Domine, »adauge nobis fidem.«  Et centurio ille, qui pro puero rogaturus uenerat, cum audisset a Domino : »Credis? omnia possibilia sunt credenti,« respondit: »Credo, Domine, adiuua incredulitatem meam .« Finita autem similitudine, ad nostram admonitionem iterum ser monem conuertit, cum ait:

»Nolite ergo solliciti esse, dicentes: Quid manducabimus, aut quid bibemus, aut quo operiemur? Hec omnia gentes inquirunt.« Gentes dicit, alienos a fide, ethnicos et paganos, qui Deum nesciunt, et uitam eternam non credunt, et ideo tantum de presentibus solliciti sunt, ut habeant quid manducent usque ad crapulam, et quid bibant usque ad ebrietatem, et quid induantur usque ad iactantiam  et superfluitatem. Nam pretiosa uestis non nisi propter inanem gloriam requiritur: unde Dominus in hoc loco bene iuxta alium euangelistam fertur dixisse: »Et nolite in sublime tolli .« Nobis autem, qui solliciti seruare debemus unitatem spiritus in uinculo pacis, et quorum spes in altera uita est, in quo nostram sollicitudinem ponere debemus, manifestat cum adiungit:

»Scit enim Pater uester, quia his omnibus indigetis.«

Pater noster ille est, qui non solum nos dignatus est creare, sed etiam redimere, et per Spiritum sanctum suum regenerare. Cui quotidie in oratione dicimus: »Pater noster qui es in celis, sanctificetur nomen tuum .« Ille enim qui nos creauit, sciens  figmentum nostrum, et considerans fragilitatem nostram, si nos pro eterna uita sollicitos esse uiderit, absque magna sollicitudine uictum et uestimentum ministrabit. Ipse enim scit quid nobis necesse sit, antequam petamus eum. Nam in quo uelit nos esse sollicitos, et quid ab eo petere debeamus, ostendit cum ait:

»Querite ergo primum regnum Dei et iustitiam eius, et hec omnia adiicientur uobis.« Primum autem, id est precipue, regnum Dei et iustitiam eius querere monet, quia ante omnia et super omnia hoc petere, hoc querere, hoc amare et desiderare debemus, ut regni celestis participes simus. Notandum autem quod non ait: Hec omnia dabuntur uobis, sed adiicientur, ostendens illud esse principale  bonum quod datur, id est regnum Dei et iustitiam eius; hec omnia que adiicientur, tantum in presenti uita esse necessaria, id est uictum et uestitum.



HOMILIA CXXuIII. DOMINICA DECIMA SEPTIMA POST PENTECOSTEN.

 »In illo tempore, ibat iehsu in ciuitatem, que uocatur Naim. Cum autem appropinquaret porte ciuitatis, ecce defunctus efferebatur, filius unicus matris sue.« Et reliqua. Mediator Dei et hominum iehsu Christus, homo pro nobis factus, ita in homine, quem ex nobis assumpsit, sua opera temperauit, ut frequenter in uno eodemque miraculo, se uerum Deum uerumque hominem declararet. Quod  in huius lectionis serie aperte demonstratur, cum prius misericordia motus dicitur, ac deinde iuuenem resuscitasse narratur. Qui enim ad fletum uidue misericordia mouetur, uerus est homo: qui autem sola iussione iuuenem a mortuis resuscitauit, procul dubio uerus est Deus. Sed quid hec significent spiritaliter uideamus, ut unde unus resuscitatur in corpore, inde multi resurgant in mente. Ait enim euangelista: »Ibat iehsu in ciuitatem, que uocatur Naim.« Naim ciuitas est Galilee, duobus millibus distans a monte Thabor. Interpretatur autem in nostra lingua fluctus, siue commotio, et significat spiritaliter mundum, qui amissa tranquillitate, in fluctuationibus et commotionibus est; sicut per Psalmistam  dicitur: »Commouisti, Domine, terram, et conturbasti eam .« Dominus autem quasi Naim appropinquauit, quando humanitate nostra assumpta, uisibilis mundo apparuit. Suscitaturus autem mortuum, non solum discipulos, sed etiam turbam copiosam secum uoluit comitari, ut ex uisione miraculi, non pauci, sed plures ad credulitatem et fidem eius uel laudem uocarentur. »Cum autem appropinquaret porte ciuitatis, ecce defunctus efferebatur, filius unicus matris sue.« Defunctus iste, qui extra ciuitatem ad sepeliendum delatus fuerat, hominem significat mortifero crimine soporatum. Moritur enim anima per peccatum, quia anima que peccauerit, ipsa morietur. Tribus enim modis peccatum agitur, suggestione, delectatione, consensu.  Fit enim suggestio per hostem, delectatio per carnem, consensus per spiritum. Quem enim in corde peccare delectat, quasi infra ciuitatem mortuus iacet; cum uero delectatio, non solum usque ad consensum, sed etiam usque ad operationem perducit, quasi extra portas ciuitatis mortuus expellitur. Quia sicut in ciuitate homo inhabitat, ita anima ad tempus corpus ingreditur, per quod bonum uel malum operari potest. Portas autem ciuitatis, non incongrue sensus corporeos accipimus, scilicet uisum, auditum, gustum, odoratum, tactum; per has enim portas aut uita, aut mors ad nostram animam ingreditur. Qui enim sublimes habet oculos et elatos, et ad concupiscentiam mulieris apertos, quasi per portas oculorum suorum extra ciuitatem mortuus expellitur. Qui  autem aures suas libenter detractionibus, maledictionibus et falsitatibus aperit, quasi per portas aurium suarum mortuus educitur. Qui uero propter carnalem delectationem satisfaciendam uarios odores per illecebras sequitur, quasi extra portas narium suarum mortuus deportatur. Et qui loquitur iniquitatem in excelso, et seminat inter fratres discordias, quasi per oris sui portas mortuus effertur. Qui autem promptas habet manus ad effusionem sanguinis, et lesionem proximis inferendam, quasi per portas manuum suarum mortuus rapitur. Quibus per Prophetam dicitur: »Intrauit mors per fenestras uestras, ingressa est domos uestras .« Sed nos talium exempla contemnentes, spiritales nostre ciuitatis portas muniamus, ut non ad animas nostras mors,  sed potius uita intreat. Muniamus portas oculorum ab illicito uisu, ut cum Psalmista dicere ualeamus: »Leuaui oculos meos ad montes .« Et cum beato Iob: »Pepigi fedus cum oculis meis, ne cogitarem quidem de uirgine .« Et cum Psalmista: »Oculi mei semper ad Dominum .« Muniamus aures, ne libenter audiant uerba detractionis, maledictionis, falsitatis et scurrilitatis, ut cum beato Iob dicere possimus: »Auditu auris audiui te, Domine .« Et cum Propheta: »Audiam quid loquatur in me Dominus Deus .« Muniamus nares ab illicitis odoribus, ut, secundum Apostolum, simus »Christi bonus odor Deo« in omni loco. Muniamus linguam a maledictione, detractione,  falsitate et odioso sermone, ut cum Psalmista dicere ualeamus : »Dixi, custodiam uias meas, ut non delinquam in lingua mea. Posui ori meo custodiam.« Muniamus manus ab effusione sanguinis et lesione proximi, semperque eas ad eleemosynam largiendam et bona opera facienda paratas habeamus, ut cum Psalmista dicere queamus: »Lauabo inter innocentes manus meas, et circumdabo altare tuum, Domine .« Et cum Ecclesia: »Manus mee distillauerunt myrrham, et digiti mei pleni myrrha probatissima .« Custodiamus etiam pedes, ne sint ueloces ad currendum in malum, sed potius ad pacem euangelizandam, ut impleatur in nobis illud, quod in Isaia scriptum est: Beati pedes pacem portantes. Et cum Psalmista: »Lucerna pedibus  meis uerbum tuum, Domine .« Si enim hos quinque sensus bene custodierimus, spiritualiter a Domino resuscitari merebimur, et erimus in illis, de quibus Isaias ait: »Qui ambulant in iustitiis suis ,« et reliqua. »Et hec uidua erat, et turba ciuitatis multa cum illa.« uidua hec spiritualiter sanctam significat Ecclesiam, que pro eo uidua dicitur, quia presentia Domini sui uiduata est, eiusque reditum ad iudicium exspectat, de qua scriptum est : »uiduam eius benedicens benedicam.« Hec est illa uidua, que quotidie in Euangelio iudicem interpellat: quoniam Ecclesia instantissime in oratione perseuerat, de qua scriptum est: »Nonne lacryme uidue ad maxillas eius descendunt, et exclamatio eius usque ad deducentem eas ?« Huius  quoque uidue filius, unusquisque credentium est, qui tunc moritur in anima, quando peccat in corpore. Flebat autem mater unicum filium suum, quia Ecclesia spiritalium filiorum suorum mortem quotidie flere non cessat, sicut faciebat Paulus apostolus, quando dicebat: »Filioli mei, quos iterum parturio, donec formetur Christus in uobis, uellem enim apud uos esse modo, et mutare uocem meam, quam ut confundar in uobis .« Et iterum: »Lugeo multos ex his qui ante peccauerunt, et non egerunt penitentiam super impudicitiis quas gesserunt .« Solet autem contingere ut aliorum orationibus et exhortationibus multi resuscitentur ad uitam, qui propriis meritis tenebantur in morte. Unde et subditur:

 »Quam cum uidisset Dominus, misericordia motus super eam, dixit illi: Noli flere.« Sanctorum enim fletu Dominus ad misericordiam commouetur, ut peccatoribus misereatur. Quod in operibus Moysi et Elie discimus, quorum alter pro peccatis populi intercedens, ac dicens: »Aut dimitte eis hanc noxam, aut dele me de libro tuo, quem scripsisti,« audire meruit : »Ecce placatus feci secundum uerbum tuum « Ad alterius uero orationem pluuiam terre dedit, quam peccatoribus per triennium negauerat. »Et accessit, et tetigit loculum. .« Loculus in quo mortuus portabatur, conscientiam peccatoris male desperatam significat. Quasi enim in loculo mortuus ad sepeliendum portatur,  quando peccator pro magnitudine sui sceleris seipsum desperans, quasi securus absque timore peccat. Sed Dominus loculum tangit, quando cor durum peccatoris per diuinam gratiam ad penitentiam emollit.

»Hi autem qui portabant, steterunt.« Hi qui mortuum ad sepeliendum portabant, uitia et peccata significant, qualia sunt adulteria, homicidia, furta, rapine, sacrilegia, et cetera talia, que dum in opere peccatoris uicissim sibi succedunt, quasi mortuum ad sepulturam deferunt; sed Domino tangente loculum, hi qui portabant, steterunt: quia cum cor peccatoris ad penitentiam conuersum fuerit, consuetudo peccandi cessat. Mutantur enim opera, prior iniquitas refrenatur, et pro luxuria castitas, et pro odio caritas, pro ebrietate amatur sobrietas. Aliter:  Hi qui mortuum portabant, adulantium linguas significant. Quasi enim super mortuum adulatores terre congeriem iaciunt, quando peccantem uanis fauoribus et blandimentis demulcent. Sed Domino tangente loculum, hi qui portabant steterunt: quia postquam peccator Spiritus sancti gratia fuerit illuminatus, adulantium blandimenta fugere incipit, iuxta illius exemplum qui ait: »Corripiet me iustus in misericordia et increpabit me, oleum autem peccatoris non impinguet caput meum .«

»Et ait illi: Adolescens, tibi dico, surge. Et resedit qui erat mortuus, et cepit loqui, et dedit illum matri sue.« Tunc ad diuinam iussionem mortuus resurgit, quando per penitentiam peccator reuiuiscit, ab illius misericordia uocatus, qui ait:  »uiuo ego, dicit Dominus Deus, nolo mortem peccatoris, sed ut conuertatur et uiuat .« Incipit loqui, cum et sua mala opera accusare, et Deum discit laudare. Redditur matri, cum per sacerdotale ministerium reconciliatur Ecclesie, a qua peccando ante abscesserat. Frequenter enim illorum restitutione diuine misericordie largitas glorificatur, de quorum uita prius fuerat desperatum. Unde et recte subditur:

»Accepit autem omnes timor, et magnificabant Deum, dicentes: Quia propheta magnus surrexit in nobis, et quia Deus uisitauit plebem suam.« Cuius enim gradus altior est, eius peccatum grauius. Sed quo magis de maioribus peccatis a Deo liberatur, eo amplius liberatoris gratia glorificatur. Quia et  medicorum opus tanto magis laudabile apparet, quanto et difficiliores morbos curare potuerint. Possumus etiam aliter per hunc mortuum allegorice genus humanum intelligere, quod tunc in mortem incidit, quando precepta uite contempsit, dicente Domino: »In quacunque die comederitis de ligno scientie boni et mali, morte moriemini .« Mater autem uidua, que unicum filium flebat, Synagoga intelligitur, que in patriarchis et prophetis generis humani interitum deflebat. Et quia prope est Dominus omnibus inuocantibus eum in ueritate, recte subditur: »Quam cum uidisset Dominus, misericordia motus super eam, dixit illi: Noli flere.« Ac si diceret: Desine flere mortuum, quem post paululum  resurgentem uidebis. Ne timeas mortem, cum presentem habeas uitam. »Et accessit et tetigit loculum.« Tunc enim spiritaliter loculum Dominus tetigit, quando homo factus, per semetipsum corda hominum ad penitentiam prouocauit, dicens: »Penitentiam agite, appropinquabit enim regnum celorum .« Loculus namque a quatuor deportatur. Quatuor enim modis genus humanum ante aduentum Domini astrictum tenebatur, amore scilicet et timore, gaudio et merore. Amore, in acquirendis rebus; timore, in custodiendis; gaudio in acquisitis; merore in amissis; quia qui prius gaudebat in abundantia rerum, postmodum exsultabat in paupertate: et qui tunc gratulabatur in acquisitis, post letabatur in amissis. Hi autem qui portabant, immundos  spiritus significant, qui non solum per preuaricationem primi hominis, sed etiam per multa mala opera genus humanum ad mortis sepulturam trahebant. Sed Domino tangente loculum, hi qui portabant, steterunt: quia postquam corda hominum per penitentiam ad Deum conuersa sunt, potestas immundorum spirituum cessauit. »Et ait: Adolescens, tibi dico, surge. Et resedit qui erat mortuus, et cepit loqui, et dedit illum matri sue.« Recte per adolescentem genus designatur humanum, quia sicut in adolescentia forte et robustum est corpus, ita genus humanum prioribus temporibus uelut in iuuentute uiguit, in procreatione prolis fecundum in longitudine uite diuturnum, in abundantia rerum uberrimum. Resedit autem qui erat mortuus, quando genus  humanum ad uitam rediit. Cepit loqui, id est, qui prius opera manuum suarum laudabat, Deum confiteri cepit, dicens cum propheta: »Dominus Deus dedit mihi linguam eruditam .« Et cum Psalmista: »Domine, labia mea aperies .« Dedit illum matri sue, quando eum Ecclesie restituit. »Accepit autem omnes timor.« Hi qui timore et admiratione concutiebantur, immundi spiritus intelliguntur, qui uidentes genus humanum per aduentum Domini de sua potestate eripi, tota intentione concussi sunt in tantum, ut per obsessum hominem dicerent: »Quid nobis et tibi, Fili Dei? uenisti ante tempus torquere nos .«



HOMILIA CXXIX.  DOMINICA DECIMA OCTAuA POST PENTECOSTEN.

 »In illo tempore, cum intraret iehsu in domum cuiusdam principis Phariseorum sabbato manducare panem.« Et reliqua. Quoties legimus Dominum ad nuptias uel ad conuiuium uenisse, non gule illecebris deputare debemus, sicut Scribe et Pharisei faciebant, dicentes eum uini potatorem esse, et amicum publicanorum, sed ob certi gratiam mysterii eum uenisse credere debemus, id est-pro lucrandis animabus. Sicut enim doctus piscator et peritus uenator, siue auceps, in eo loco retia sua tendit, ubi multitudinem piscium uel auium siue bestiarum conuenire nouit, ut ex multis aliqui capiantur: ita Dominus retia sue predicationis in eo loco  extendere uoluit, ubi plures conueniebant, ut ex multis aliqui caperentur in fide. Et ob istiusmodi causam, uel ad conuiuia, uel ad nuptias uocatus, uenire non renuit. Unde, sicut presens lectio narrat: »Cum intraret iehsu in domum cuiusdam principis Phariseorum sabbato manducare panem, et ipsi obseruabant eum.« Ubi notandum quia panis nomine omnia que ad uictum pertinent, euangelista significare uoluit; quia usus Scripture est, ut a principali parte, que est in uita hominis, id est pane, cetera significet, sicut de Ioseph fratribus dictum legimus: »Quia isti hodie mecum comesturi sunt panem ,« qui tamen postea cum eo inebriati fuisse leguntur. Et sicut in eadem Genesi legimus de puero Hebreo, qui uxorem domino suo querebat:  »Et appositus est coram eo panis .« Quod autem ait: »Et ipsi obseruabant eum,« non ad sabbatum, sed ad ipsum Dominum pertinet. Obseruabant quippe eum, si in sabbato curaret hominem, aut aliquod opus faceret, siue aliquem sermonem protulisset, in quo merito eum reprehendere possent. Neque enim obseruatores sabbati erant, qui ipsum sabbati sanctificatorem reprehendere cupiebant, si possent. Obseruatio ergo et in bono et in malo ponitur; in bono, sicut Domini uoce Isrelitis dicitur: »Ecce ego mitto angelum meum, qui precedat te et custodiat semper. Obserua ergo, et audi uocem eius .« Et sicut Apostolus ait: »Obseruate eos qui ita ambulant, sicut habetis formam nostram ,« id est eos imitamini, quos  iuxta formam, quam uobis ostendimus, ambulare uideritis. In malo ponitur, sicut ait Propheta: »Obseruabit peccator iustum et stridebit super eum dentibus suis ,« uel queret mortificare eum. Sic in hoc loco, non in bono, sed in malo ponitur, cum dicitur: »Et ipsi obseruabant eum.« Igitur obseruabant eum, non ut imitari uellent, sed reprehendere cupiebant, si possent. Obseruatio ergo et in bono, et in malo ponitur.

»Et ecce homo quidam hydropicus erat ante illum.« Hydropisis grauis est infirmitas, que nascitur ex uitio uesice, cum inflatione turgente et anhelitu fetido. Proprium est hydropici, ut quo amplius biberit, eo magis sitiat. Ergo per hydropicum auarus quilibet designatur, quia sicut hydropicus quo est  grossior, eo est infirmior: ita auarus quo plus abundat diuitiis, eo plenior est uitiis. Et sicut hydropicus quo amplius bibit, eo amplius sitit: sic auarus quanto magis diuitias, quas concupiscit, acquisierit, tanto magis in eis acquirendis exardescit. Quod pulchre quidam de sapientibus breui uersiculo comprehendit, dicens:

Crescit amor nummi, quantum ipsa pecunia crescit.
Et sicut quidam ait: Auarus obolo indiget. Sicut enim sapienti totus mundus diuitiarum est, sic auaro totus mundus auaritie: quia quidquid uidet oculis, concupiscit mente et habere desiderat. Alienum damnum suum lucrum deputat, teste Salomone: »Auarus  non implebitur pecuniis, nec anima eius satiabitur bonis .« Potest quoque non inconuenienter per hydropicum quilibet luxuriosus intelligi: quia sicut hydropicus quo plus bibit, plus sitit, ita luxuriosus quo plus ad petulantiam carnis deditus fuerit, eo plus ad petulantiam libidinis exardescit. De quibus per prophetam dicitur: »Quorum carnes sunt ut carnes asinorum, et fluxus eorum et fluxus equorum .« Et iterum: »Computruerunt iumenta in stercore suo .«

»Et respondens iehsu, dixit ad legisperitos et Phariseos, dicens: Si licet sabbato curare? At illi tacuerunt.« Responsio ista Domini ad illud pertinet, quod superius dictum est: »Et ipsi obseruabant eum.« Non enim hic ab aliis interrogatus legitur, sed  ad eorum cogitationes respondit. Et prudentissima ratione Dominus obseruatores suos hinc inde conclusit, ne aptam inuenirent responsionem. Si enim dicerent: Licet sabbato curare, reprehensibiles essent, ut quid eum obseruarent, utrum sabbato curaret hominem; si uero dicerent: Non licet, arguerentur, quare sabbato asinum uel bouem soluentes a presepio, ducerent adaquare, et ideo non inuenientes quid dicerent, tacuerunt. Nec solum in hoc loco reprehensores suos ita conclusit, sed etiam in aliis frequenter locis, sicut de quadam muliere in adulterio deprehensa , uel de denarii redditione , et sicut fecit quando interrogauerunt eum dicentes : Dic nobis, in qua potestate hec facis? At ille respondens, dixit: Dicite et uos mihi unum uerbum,  et ego dicam uobis in qua potestate hec facio. Quod si hec non dixeritis mihi, nec ego dicam uobis in qua potestate hec facio. Dicite mihi: Baptismum Ioannis de celo erat, an ex hominibus? At illi cogitauerunt intra se, dicentes: Si dixerimus e celo, dicet nobis: Quare ergo non suscepistis illud? Si dixerimus ex hominibus, turba que a Ioanne baptizata est, lapidabit nos. Et ideo non habentes quid dicerent, siluerunt. Sic et in hoc loco nullam aptam inuenientes responsionem, tacuerunt, impleta prophetia, que ait: »Rex uero letabitur in Deo, laudabuntur omnes qui iurant in eo, quia obstructum est os loquentium iniqua .« Sed quia Dominus etiam ingratis beneficium sue largitatis frequenter prestat, recte subditur: »Ipse uero apprehensum  eum sanauit, ac dimisit.« Et pulchre coram auaris hydropicum curauit, ut cum in uno sanaretur infirmitas corporis, in multis morbus curaretur mentis. Quorum auaritiam Dominus prudentissima comparatione redarguit, cum ait:

»Et respondens ad illos dixit: Cuius uestrum asinus aut bos in puteum cadet, et non continuo extrahet illum die sabbati? Et non poterant ad hec respondere illi.« Ac si diceret: Si uestrum animal in puteum cadens cum tanta festinatione eripere curatis, non propter animalis curam, sed propter uestram auaritiam consulendam: multo magis ego hominem, qui melior est pecore, et qui ad imaginem Dei factus est, ab infirmitate in sabbato debeo  liberare, cum facilius sit hominem uerbo sanare, quam animal de puteo abstrahere. Iam enim per hydropicum auarum diximus designari. Pulchre ergo auarus animali in puteo cadenti comparatur, quia hydropicus humore inordinato abundat. Dum enim quis morbo auaritie succumbit, quasi sitiens in puteum cadit. Unde et Dominus mulierem, que decem et octo annos incuruata fuerat, nec sursum aspicere poterat , assimilauit animali, quod ad aquam ducitur. Malum est ergo uitium auaritie, quod fidem tollit, concordiam dissipat, caritatem uiolat, et innumerabilia mala generat, teste Apostolo qui ait: »Radix omnium malorum est cupiditas, quam quidam appetentes, circa fidem naufragauerunt, et inseruerunt se doloribus multis .« Inflatus autem diuitiis, per arctam et angustam uiam in regnum celorum intrare non potest, Domino dicente: »Difficile, qui pecunias habent, in regnum celorum intrabunt. Amen dico uobis, facilius est camelum per foramen acus transire, quam diuitem in regnum Dei intrare .« Unde Apostolus ad Timotheum ait: »Precipe diuitibus huius seculi, non sublime sapere, nec incerto diuitiarum sperare, sed in Domino, qui abunde prestat omnibus ad fruendum« Nam qui uolunt diuites fieri, incidunt in tentationem et laqueum diaboli, et desideria multa et inutilia, que mergunt hominem in interitum et perditionem . Duplici enim pena auarus constringitur, quando et hic infelix diuitias cum labore acquirit, et in futuro  earumdem diuitiarum rationem cum dolore in tormentis exsoluet, Iacobo teste qui ait: »Agite nunc, diuites, plorate, ululantes in miseriis que superuenient uobis. Diuitie uestre putrefacte sunt, et uestimenta uestra a tineis comesta sunt. Aurum et argentum uestrum eruginauit, et erugo eorum in testimonium uobis erit, et manducabit carnes uestras sicut ignis .« Auaritia enim uisceribus pietatis caret, patrem nescit, matrem ignorat, fidem et amicitiam non custodit, proximo uel propinquo non miseretur, sed propinquos uelut extraneos efficit, dicente Salomone: »Bene facit anime sue uir misericors, auarus autem etiam propinquos abiicit .«

»Dicebat autem et ad inuitatos parabolam, intendens  quomodo primos accubitus eligerent, dicens ad illos: Cum inuitatus fueris ad nuptias, non discumbas in primo loco.« Quantum ad litteram pertinet, prudentis et eruditi uiri uitam et mores componit, quoniam honestissimum genus est uiuendi in conuiuiis uel nuptiis, siue aliis conuentibus, fideles ut se alterutrum preferant, et honore se inuicem preueniant, precipiente Petro apostolo qui ait: »Omnes inuicem humilitatem insinuate .« Sicut enim honor est aliquem superius uocari, sic dedecus, cum qui primum locum imprudenter aperit, ad ultimum reuocari. »Melius est enim« ait Salomon, »ut dicatur tibi: Ascende superius, quam ut humilieris coram principe .« Et iterum: »Altiora  te ne quesieris, et fortiora te ne scrutatus fueris .« Et iterum: »Ad mensam magnam sedisti , etc. Et rursum: Superbum sequitur ignominia .« Spiritaliter autem coniunctionem Christi et Ecclesie, nuptias uocari in Scripturis usitatissimum est, sicut est illud in Euangelio: »Simile est regnum celorum homini regi, qui fecit nuptias filio suo .« In nuptiis duo coniunguntur, sponsus et sponsa. Sponsus ergo Christus est, de quo per Ioannem dicitur: »Qui habet sponsam, sponsus est .« Sponsa uero est sancta Ecclesia, cui per prophetam dicitur: »Sponsabo te mihi in iustitia et ueritate .« Thalamus huius sponsi uterus uirginis fuit, sicut per Psalmistam dicitur: »Tanquam sponsus procedens  de thalamo suo .« Celebratores harum nuptiarum apostoli fuerunt, de quibus scriptum est: »Non possunt filii sponsi ieiunare, quandiu cum illis est sponsus .« In his ergo nuptiis feliciter discumbit, qui in fide uocatus, humiliter, pie, iusteque in Ecclesia uiuit. Bene autem dicitur: »Non discumbas in primo loco.« Nouissimus enim locus ad mentis humilitatem pertinet. Ille ergo spiritaliter nouissimus discumbit, qui se omnibus inferiorem et indigniorem in mente iudicat, considerans non solum sanctiores, sed et multos se esse sapientiores. Unde et subditur: »Ne forte honoratior te sit inuitatus ab eo, et ueniens is qui te et illum uocauit, dicat tibi: Da huic locum.« Sepe enim per mentis elationem de superiori gradu ad  inferiorem quisque descendit, quia dum mente tumidus est et inflatus, aut in carnis petulantiam, aut in aliquod facinus cadere permittitur, per quod ab hominibus uituperetur. Unde et subditur: »Et tunc incipias cum rubore nouissimum locum tenere.« Quod Sauli contigit, cui superbienti a Domino dictum est: »Nonne cum esses paruulus in oculis tuis, caput in tribubus Isrel constitui te? Nunc quia eleuaris, deieci te ne sis rex .« Sed postquam quid agere non debeas prohibuit, quid agendum sit, pius Redemptor manifestare curauit, cum subiunxit:

»Sed cum uocatus fueris, uade, recumbe nouissimo loco, ut cum uenerit qui te inuitauit, dicat tibi: Amice, ascende superius.« Quem ergo humilem  inuenit, amici nomine beatificat, atque ut superius ascendat uocat: quia, ut ait Petrus apostolus: »Superbis Deus resistit, humilibus autem dat gratiam .« Et pulchre subdidit: »Tunc erit tibi gloria coram simul discumbentibus,« ne nunc in presenti querere incipias. Hereditas enim, ait Salomon, »ad quam in principio festinatur, in nouissimo benedictione carebit .« Exponens Dominus quid in similitudine proposuerat, adiunxit, dicens:

»Quia omnis qui se exaltat humiliabitur: et qui se humiliat, exaltabitur.« Ubi notandum quia non ait simpliciter: Qui se humiliat, exaltabitur: sed cum additamento: »Omnis qui se exaltat, humiliabitur: et qui se humiliat, exaltabitur.« Alii ergo  in hoc seculo et in futuro exaltantur, qualis fuit Dauid, Ezechias et Iosias, et ceteri tales qui in presenti seculo gloriosi fuerunt, et in futuro gloriosiores sunt. Alii hic in futuro humiliantur, quales sunt superbi pauperes, et illi qui pro peccatis in presenti uita uindictam recipiunt, et in futuro ad perpetuam penam transeunt, qualis fuit Herodes, Antiochus, et multi tales, de quibus scriptum est: »Duplici contritione contere eos, Domine .« Nonnulli hic exaltantur, et in futuro humiliantur, quales sunt superbi diuites, qui iuxta Scripture uocem, »Ducunt in bonis dies suos, et in puncto ad inferna descendunt .« Alii hic humiliantur, sed in futuro exaltantur, sicut sunt sancti pauperes, et precipue illi, qui propter Deum omnia sua derelinquunt,  et spontanea paupertate semetipsos humiliant, ut in futuro exaltari mereantur. Amemus ergo uirtutem humilitatis in presenti uita, ut a Domino exaltari mereamur in altera uita, illius uestigia sequentes qui ait: »Discite a me quia mitis sum et humilis corde, et inuenietis requiem animabus uestris .« Humilis autem dictus est quasi humi accliuis. Ille ergo uere humilis esse cognoscitur, qui se terram et cinerem iugiter esse considerat, dicens cum beato Abraham patriarcha: »Loquar ad Dominum meum, cum sim puluis et cinis .« Humilitas non solum in corpore, sed etiam in mente conseruanda est, iuxta exemplum illius, qui in regali solio constitutus, aiebat: »Humiliatus sum usquequaque, Domine, uiuifica me secundum uerbum  tuum .« Humilitas quippe magistra est sapientie, teste Propheta qui ait: »Bonum mihi, Domine, quod humiliasti me, ut discam iustificationes tuas .« Quanto enim unusquisque hic propter Deum fuerit humilior, tanto in futuro erit excelsior, Petro apostolo teste qui ait: »Humiliamini sub potenti manu Dei, ut uos exaltet in tempore uisitationis .«



HOMILIA CXXX. FERIA QUARTA QUATUOR TEMPORUM.

 »In illo tempore, respondens unus de turba, dixit ad Iesum: Magister, attuli filium meum ad te, habentem spiritum mutum: qui ubicunque eum apprehenderit, allidit eum.« Et reliqua.  Notandum quod semper loca rebus congruunt. In monte Dominus orat, transformatus, discipulis arcana sue maiestatis aperuit; in inferiora descendens, turbe occursu excipitur, miserorum fletu pulsatur; sursum, discipulis mysteria regni celestis reserat; deorsum, turbis peccata infidelitatis exprobrat. Sursum Patris uocem, his quibus poterat, pandit; deorsum spiritum malum ab his qui uexabantur, expellit. Qui etiam nunc pro qualitate meritorum, aliis ascendere, aliis uero non desistit descendere. Nam carnales adhuc et incipientes, quasi ima petentes confortat, docet, castigat; perfectos autem, quorum conuersatio in celis est, sublimius extollendo glorificat, liberius de eternis instruit, et sepe  que a turbis nec audiri quidem ualeant, docet. Demoniacum autem hunc, quem descendens de monte Dominus sanauit, Marcus quidem surdum mutumque, Mattheus uero lunaticum fuisse commemorat; significat autem eos de quibus scriptum est: »Stulti ut luna mutantur ,« qui nunquam in eodem statu permanentes, nunc ad hec, nunc ad illa uitia mutati, crescunt atque decrescunt. Qui muti sunt, non confitendo fidem, surdi, nec ipsum aliquatenus ueritatis audiendo sermonem; spumant autem, cum stultitia tabescunt. Stultorum et languentium atque hebetum est spumas saliuarum ex ore dimittere. Strident dentibus, cum iracundie furore flammescunt, et nulla uirtutis industria confortati, eneruiter uiuunt. Quod autem ait: »Et dixi discipulis  tuis, ut eiicerent eum, et non potuerunt.« Patenter accusat apostolos, cum impossibilitas curandi interdum non ad imbecillitatem curantium, sed ad eorum qui curandi sunt fidem referatur, dicente Domino »Fiat tibi secundum fidem tuam .«

»Qui respondens, dixit eis: O generatio incredula, quandiu apud uos ero? quandiu uos patiar?« Non hoc tedio superatus ait mansuetus ac mitis, qui non aperuit sicut agnus coram tondente os suum, nec in uerba furoris eripuit, sed quasi in similitudinem medici, si egrotum uideat contra sua precepta se gerere, dicat: Usquequo accedam ad domum tuam? quousque artis perdam industriam, me aliud iubente, et te aliud perpetrante? In tantum autem non est iratus homini, sed uitio; et per unum  hominem Iudeos arguit infidelitatis, ut statim intulerit: »Afferte illum ad me. Et attulerunt eum. Et cum uidisset eum, statim spiritus conturbauit eum, et elisus in terram, uolutabatur spumans.« Allatum Domino puerum spiritus conturbat et elidit, quia sepe dum conuerti ad Deum conamur, maioribus nouisque antiqui hostis pulsamur insidiis. Quod ob id utique callidus facit aduersarius, ut uel odium uirtutis incutiat, uel expulsionis sue uindicet iniuriam. Hinc est enim  quod Ecclesie sancte primordiis tot grauissima inferebat certamina persecutionum, quot suo regno dolebat subito animarum illata fuisse dispendia.

»Et interrogauit patrem eius: Quantum temporis est, ex quo hoc ei accidit? At ille ait: Ab infantia.  Et frequenter eum in ignem et in aquas misit, ut eum perderet.« Erubescat Iulianus, qui dicere audet omnes homines absque ulla contagione peccati nasci in carne tam innocentes per omnia, quam fuit Adam quando creatus est. Quid enim habuit iste puer, ut ab infantia a demonio uexaretur acerbissimo, si nullo originalis peccati uinculo tenebatur, quem constat nullum adhuc proprium potuisse habere peccatum? Confiteatur catholicus quia nemo immunis a noxa prime preuaricationis nascitur, et inuocet gratiam Dei, qua liberetur de corpore mortis per Iesum Christum Dominum nostrum. Intelligat scriba doctus, in hoc demoniaco a Domino curato, saluationem omnium fidelium esse designatam, qui  originalis culpe reatu astricti ueniunt in mundum, unius Redemptoris Iesu Christi fide et gratia saluandi. Quod autem dictum est, »Et frequenter eum in ignem et in aquas misit,« maxima humane uecordie facinora designat. Ignis namque ardor ad feruorem iracundie referendus est: aqua, ad uoluptates carnis, que dissoluere mentem per delicias solent. uel certe in ignem fertur demoniacus, quo adulterantium corda succensa sunt: et in aquas, que solent exstinguere caritatem. »Sed si quid potes, adiuua nos, misertus nostri. iehsu autem ait illi: Si potes credere, omnia possibilia credenti.« Aptum Dominus responsum dedit penitenti. Ipse enim ait: »Si quid potes, adiuua nos:« et Dominus, »si potes,« inquit, »credere,« possum uos misertus adiuuare: quia fides non ficta omnia  que salubriter petit, impetrare meretur. Quo contra leprosus, qui fideliter clamabat: »Domine, si uis, potes me mundare,« congruum sue fidei accepit responsum. »uolo, mundare .«

»Et continuo exclamans pater pueri cum lacrymis, aiebat: Credo, Domine, adiuua incredulitatem meam.« Nemo repente fit summus, sed in bona conuersatione a minimis quisque inchoat, ut ad magna perueniat. Alia namque sunt uirtutis exordia, aliud profectus, aliud perfectio. Si enim et ipsa fides ad perfectionem suam non quibusdam gradibus duceretur, iste interrogatus an crederet, non responderet: »Credo, Domine, adiuua incredulitatem meam.« Si enim credebat, cur incredulitatem dicebat?  Si uero incredulitatem habere se nouerat, quomodo credebat? Sed quia per occultam inspirationem gratie, meritorum suorum gradibus fides crescit, uno eodemque tempore is, qui necdum perfecte crediderat, simul et credebat, et incredulus erat.

»Et cum uideret iehsu concurrentem turbam, comminatus est spiritui immundo, dicens illi: Surde et mute spiritus, ego precipio tibi, exi ab eo, et amplius ne intreas in eum.« Comminatio Domini diuini est uirtus imperii. Non autem puero qui uim patiebatur, sed demoni qui inferebat, comminatus est; quia qui peccantem emendare desiderat, uitium utique increpando et exsecrando debet exterminare, sed hominem amando refouere. Bene autem Dominus, qui spiritum immundum pellit ab homine, simul  ne amplius in eum ingrediatur imperat: quia ille ueraciter a demoniaca dominatione liberatur, qui ad peccata, a quibus semel penitendo mundatus est, uitat male uiuendo reuerti.

»Et clamans, et multum discerpens illum, exiit ab eo.« Exiturus ab homine spiritus immundus, discerpsit eum, ac furenti clamore terruit intuentes: quia plerumque diabolus, dum de corde expellitur, acriores in eo tentationes generat, quam prius excitauerat, quando hoc quietus possidebat. »Et factus est sicut mortuus, ita ut multi dicerent quia mortuus est. iehsu autem tenens manum eius, eleuauit illum, et surrexit.« Quem hostis impius iam fugere compulsus strauit, ac mortuo similem reddidit,  hunc pius Saluator miti sue dextere tactu eleuauit. Qui sicut uerum se esse Deum potentia saluandi docuit, ita etiam ueram se habuisse carnis naturam more tactus humani declarauit. Negat namque Manicheus insanus ueraciter eum carne indutum fuisse: sed ipse cum tot languentes suo tactu erexit, mundauit, illuminauit, heresim illius, et antequam nata esset, damnauit.

»Et cum introisset in domum, discipuli eius secreto interrogabant illum: Quare non potuimus eiicere eum? Et dixit illis: Hoc genus in nullo potest exire, nisi in oratione et ieiunio.« Dum docet apostolos quomodo demon nequissimus debeat expelli, omnes instituit ad uitam, ut scilicet nouerimus grauiora queque peccata uel immundorum spirituum  tentamenta ieiuniis et orationibus esse superanda; iram quoque Domini, cum in ultione scelerum nostrorum fuerit accensa, hoc remedio singulari posse placari. Ieiunium autem generale est, non solum ab escis, sed a cunctis illecebris abstinere carnalibus, imo ab omnibus uitiorum continere passionibus. Sic et oratio generalis, non in uerbis solum est, quibus diuinam clementiam inuocamus, uerum etiam in omnibus que in obsequium nostri Conditoris fidei deuotione gerimus, teste Apostolo qui ait: »Semper gaudete, sine intermissione orate .« Quomodo enim quis omnibus horis atque momentis sine intermissione Deum potest inuocare sermonibus? Sed tunc sine intermissione oramus, cum ea solum opera gerimus, que nos pietati nostri commendent  auctoris. Quo nimirum ieiunio et oratione, iuuante Domino, cunctas antiqui hostis debellabimus ac propulsabimus insidias:



HOMILIAE CXXXI. FERIA SEXTA QUATUOR TEMPORUM.

. »In illo tempore dicebat iehsu parabolam hanc ad discipulos. Et reliqua. Dicit et Apostolus, Semper gaudete, sine intermissione orate.«  Quis autem potest ita semper orare sine defectu uel intermissione precibus insistere, ut nec alimentum sumendi, aut dormiendi tempus habeat? Aut ergo dicendum est, eum semper orare, et non deficere, qui canonicis horis quotidie iuxta ritum ecclesiastice traditionis, psalmodiis precibusque consuetis Dominum  laudare et rogare non desistit, et hoc est quod Psalmista dicit: »Benedicam Dominum in omni tempore, semper laus eius in ore meo .« Aut certe, omnia que iustus secundum Deum gerit, ad orationem esse reputanda. Quia enim iustus sine intermissione que iusta sunt agit, per hoc sine intermissione orabit, nec unquam ab oratione cessabit, nisi iustus esse desistat.

»Iudex quidam erat in quadam ciuitate qui Deum non timebat, et hominem non reuerebatur. uidua autem quedam erat in ciuitate illa, et ueniebat ad eum, dicens: uindica me de aduersario meo. Et nolebat per multum tempus. Post hec autem dixit intra se: Et si Deum non timeo, nec hominem  reuereor, tamen quia molesta est hec uidua mihi, uindicabo illam, ne in nouissimo ueniens, suggillet me.« Parabolas Dominus aut secundum similitudinem aliquam ponit, sicut de homine qui habebat duos filios, maiorem in agro sibi propinquantem, minorem autem in longinquo luxuriantem: aut ex ipsa dissimilitudine aliquid probat, ueluti est illud: »Quod si fenum agri quod hodie est et eras in clibanum mittitur, Deus sic uestit, quanto magis uos minime fidei?«  Itaque illud superius genus his uerbis adiungi potest: Sicut illud, ita et illud. Hoc autem posterius his uerbis: Si illud, quanto magis illud? Aut si illud, quanto minus illud? Sed alibi obscure, alicubi aperte ista ponuntur. Hic ergo iniquus iudex, non ex similitudine, sed  ex dissimilitudine adhibitus est. Non enim ullo modo ille iniustus iudex personam Dei allegorice tenet, sed tamen quantum Deus, qui bonus et iustus est, curet deprecantes se, hinc cognosci Dominus uoluit, quod nec iniustus homo eos qui illum assiduis precibus tundunt, uel propter tedium deuitandum potest contemnere. Nam hoc est quod ait: »Ne ueniens suggillet me.« Ipsa uero uidua potest habere similitudinem Ecclesie, que desolata uidetur, donec ueniat Dominus, qui tamen in secreto etiam curam eius gerit.

»Ait autem Dominus: Audite quid iudex iniquus dicit: Deus autem non faciet uindictam electorum suorum, clamantium ad se die ac nocte, et patientiam habebit in illis? Dico uobis quia cito faciet  uindictam illorum.« Si quem mouet, cur electi Dei se uindicari deprecentur, quod etiam in Apocalypsi Ioannes de martyribus dicit, cum apertissime moneamur, ut pro inimicis et persecutoribus oremus, intelligendum est eam uindictam esse iustorum, ut omnes mali pereant. Pereunt autem duobus modis, aut conuersione ad iustitiam, aut amissa per supplicium potestate, qua nunc aduersus bonos, quandiu hoc ipsum bonis expedit, uel temporaliter aliquid ualent. Quod in finem iusti conuenire desiderant, quamuis pro inimicis suis orent, tamen non absurde uindictam desiderare dicuntur. »uerumtamen Filius hominis ueniens, putas, inueniet fidem in terra?« Quamuis omnipotens Conditor semper electos suos ad se clamantes sit uindicare paratus, in die tamen  iudicii  cum idem Conditor in forma filii hominis apparebit, tanta erit raritas electorum, ut non tam ob clamorem fidelium iniuste damnatorum totius iam mundi sit acceleranda ruina. Quod autem Dominus quasi dubitatiue dicit: »Putas inueniet fidem in terra,« non dubitat, sed arguit. uerbo quippe dubitationis increpatur infidelitas, non opinatur diuinitas. Nam et nos aliquando de rebus, quas certas habemus, increpatiue uerbum dubitationis ponimus, cum corde non dubitemus: uelut si indigneris seruo tuo, ut dicas: Contemnis me? considera, forsitan dominus tuus sum. Et Apostolus ad quosdam contemptores suos: »Puto autem,« inquit, »quod et ego spiritum  Dei habeam .« Qui dicit puto, dubitare uidetur, sed ille increpabat, non dubitabat. Ita ergo et Dominus scit quidem omnia, per quem facta sunt omnia, et tamen dubitando increpat infidelium corda.



HOMILIA CXXXII. SABBATO QUATUOR TEMPORUM.

 »In illo tempore dicebat iehsu turbis similitudinem hanc: Arborem fici habebat quidam plantatam in uinea sua.« Et reliqua. Potest quidem hec arbor fici generis humani designare naturam: per uineam genus humanum, per ficum doctores, siue principes huius mundi. Que bene plantata est, hoc est ad auctoris sui similitudinem creata est. Sed  domino per triennium fructum dare negauit, quia ante legem, sub lege, sub gratia obedire despexit. uerum si ad superiora respexeris, animaduertes significari per uineam plebem Iudeorum, per ficum Scribas et Phariseos: et si generaliter omnium, specialiter tamen Synagoge typum portare. Nam cum premissa illa terribili tremendaque sententia: »Si non penitentiam egeritis, omnes simul peribitis ,« mox de infecunda arbore parabolam subiungit, apertissime docens eos quibus loquebatur, instar infructuose ficus, si non peniterent, esse succidendos. »uinea Domini sabaoth domus Isrel est,« ut Isaie cantico docemur : synagoga autem in eadem domo condita, fici est arbor in uinea. Sed qui uineam suam permisit a uiatoribus  diripi, hic etiam ficum iussit excidi. »Et uenit querens fructum in illa, et non inuenit.« Id quod sequi synagogam per Moysen instituit Dominus, in carne natus aperuit, et crebrius in synagoga docens, fructum fidei quesiuit, sed in Phariseorum mente non inuenit.

»Dixit autem ad cultorem uinee: Ecce anni tres sunt, ex quo uenio querens fructum in ficulnea hac, et non inuenio.« Per cultorem uinee apostolorum doctorumque ordo exprimitur, quorum precibus ac monitis assidua plebi Dei cura suggeritur. His etenim Dominus sepissime de infructuosa Iudeorum gente querebatur, quod per tres annos sue uisitationis, hoc est in legalibus edictis, in propheticis contestationibus, in ipsa coruscantis Euangelii gratia  negligens exstiterit.

»Succide ergo illam, ut quid etiam terram occupat?« Non ab apostolis, sed a Romanis gens Iudea succisa, et a terra repromissionis eiecta est. Sed succide, inquit, illam, id est succisionis ei future cladem, penitentiam suadendo, propone. Que iusto iudicio terram cum regno perdidit, pro cuius amore celi ciues persequi ipsumque celi et terre regem occidere non metuit, dicens per suos pontifices et Phariseos: »Si dimittimus eum sic, omnes credent in eum. Et uenient Romani et tollent locum nostrum et gentem .« Potest etiam per terram sterili ficu occupatam, Iudaice plebis turba figurari, que noxia prepositorum umbra, ne ueritatis  lumen recipere possit, est depressa: et ne superne dilectionis sole calefieret, exemplo est eorum prauitatis impedita, iuxta quod eisdem alibi Saluator: »ue,« inquit, »uobis, Scribe et Pharisei hypocrite, qui clauditis regnum celorum ante homines. uos enim non intratis, nec intreuntes sinitis intrare .«

»At ille respondens, dixit illi: Domine, dimitte illam et hoc anno, usque dum fodiam circa illam.« uox apostolorum est, qui post passionem Domini pro Iudeis summopere precabantur, ne absque penitentia Dominice crucis ultionem paterentur: »Usque dum fodiam,« inquit, »circa illam,« id est radicem infructuose mentis ligone bis acute infectionis humiliem, presentium uidelicet pressurarum horrorem  et perpetue damnationis incutiens. Omnis quippe fossa in imo est, et nimirum increpatio, dum mentem sibi demonstrat, humiliat. »Et mittam stercora.« Id est malorum que fecit abominationem ad animum reducam, ut compunctionis gratiam quasi de putredine stercoris suscitem.

»Et siquidem fecerit fructum, sin autem, in futurum succides eam.« Cum diceret: »Et siquidem fecerit fructum,« non subiunxit aliquid, sed suspendit sententiam. Cum uero adderet, »sin autem,« continuo iudicium uenture damnationis annexuit, dicens: »in futurum succides eam.« Quia uidelicet multum procliuiorem ad negandum, quam ad confitendum Dominus Synagogam uidebat. Unde et alibi rebus eamdem figuram, quam hic uerbis agens, infecundam  ficum eterne sterilitatis maledictione damnauit, ostendens uidelicet eam, et si fodiant apostoli corripiendo, et si stercus aduehant peccata improperando, nulla tamen penitentie fruge cumulandam, sed districte bipennis seueritate tollendam.

»Erat autem docens in synagoga Iudeorum sabbatis. Et ecce mulier que habebat spiritum infirmitatis annis decem et octo.« Dicta de ficu parabola, Dominus in synagoga docuisse narratur, ut uidelicet intimetur, non alio parabolam tendere, sed hoc esse fructum in ficulnea querere, et non inuenire, uerbum synagoge commodare, nec recipi. Quam tamen ne totam funditus ob culpam sterilitatis exstirpandam putares, sed reliquias per electionem gratie scires esse saluandas, mox ibidem Ecclesie  primitiue sanatio subincuruate mulieris specie subsequitur. Que bene decem et octo annis fuit curuata, qui numerus ternario sexies ducto perficitur, quia uidelicet eam in testimonio legis, in uaticinio prophetie, et in reuelatione gratie per infirma opera languere ostendit. Senarius enim numerus, in quo mundi est creatura perfecta, operum perfectionem significat. Tria uero sunt, ut dixi, tempora Dominice uisitationis, in quibus Iudea, que terrena magis quam celestia nouerat operari, quasi decem et octo annis a sue mentis erat rectitudine curuata. »Et erat incuruata, nec omnino poterat sursum respicere.« Quia terrena sapiens, infima requirens, celestia cogitare nondum sciebat, audiens per Prophetam:  »Si uolueritis et audieritis me, bona terrena comedetis .« Quo contra membris Ecclesie dicit Apostolus: »Que sursum sunt sapite, non que super terram .«

»Quam cum uidisset iehsu, uocauit eam ad se, et ait illi: Mulier, dimissa es ab infirmitate tua. Et imposuit illi manus, et confestim erecta est, et glorificabat Deum.« uidit, predestinando per gratiam: uocauit, illustrando per doctrinam: imposuit manus, spiritalibus donis adiuuando: erexit ad glorificandum Deum in operibus bonis, usque ad fidem firmam prouehendo. »Quos,« inquit, »predestinauit, hos et uocauit, quos autem uocauit, illos et iustificauit: quos autem iustificauit, illos et magnificauit .«

 »Respondens autem archisynagogus indignans quia sabbato curasset iehsu, dicebat turbe: Sex dies sunt, in quibus oportet operari. In his ergo uenite et curamini, et non in die sabbati.« Sabbato curauit iehsu, ostendens iam esse tempus, ut secundum prophetiam Cantici canticorum aspiraret dies, et remouerentur umbre . Sed nesciebat archisynagogus, uel hoc uel illud multo excellentius sacramentum, quod sabbato curando Dominus intimabat, quia scilicet post sex seculi huius etates, perpetua uite immortalis erat gaudia daturus, in cuius figura Moyses sabbato non a bono, sed a seruili, hoc est, noxia precipit actione feriandum, illud utique tempus prefigurans, quo secularia nostra opera, non autem religiosa, hoc est Deum laudandi  acta, cessarent. Fallitur ergo et fallit archisynagogus, quia lex in sabbato non hominem curare, sed onera ferre, hoc est peccatis grauari, prohibuit.

»Respondens autem ad illos Dominus, dixit: Hypocrite, unusquisque uestrum sabbato non soluit bouem suum aut asinum a presepio, et ducit adaquare?« Infidelitatis quidem arguit principes Synagoge, et merito hypocritarum, id est simulatorum nomine notat, quos, cum magistri plebium esse appeterent, hominis sanationem pecoris cure postponere puderet. Sed altiore sensu bouis et asini uocabulo, Iudeum Grecumque significat, de quorum uocatione scriptum est: »Bos cognouit possessorem suum, et asinus presepe domini sui :« qui uterque peccati uinculis absoluti, sitim estumque  mundi huius Dominici fontis haustu deposuit.

»Hanc autem filiam Abrahe, quam alligauit Satanas, ecce decem et octo annis, non oportuit solui a uinculo isto die sabbati?« Filia Abrahe est anima queque fidelis. Filia Abrahe est Ecclesia, de utroque populo ad fidei unitatem collecta, que tempore legis et Dominice resurrectionis impleto, per gratiam Spiritus sancti septiformem, a uinculo longe captiuitatis erupit. Nam et hoc modo fortasse, mysterium sabbati decem et octo annorum potest non inconuenienter intelligi. Idem est ergo mystice, bouem uel asinum solutos a presepio ad potum agi, quod et filiam Abrahe a uinculo noxie inclinationis erigi: Ecclesiam uidelicet ex Iudeis et gentibus congregatam,  laqueis peccatorum per aquam baptismatis absolui, atque ad celestia speranda sublimari. Notandum sane quod nefandissima heresis, ex eo quod Dominus ait ad alligatam a Satana, conatur astruere corporum humanorum uitia, non ad Dominum auctorem, sed potius ad diabolum pertinere: quasi diabolus, cum habeat semper cupiditatem nocendi, nocere cuiquam possit, nisi ab Omnipotente acciperet potestatem. Nam quid aliud non solum in libro beati Iob, quem memorata heresis cum ceteris ueteris Testamenti libris, et cum ipso Deo qui dedit, quasi maligno mundi principe, ut insanos exsufflat, sed etiam in Euangelio declaratur, ubi demonia nec in porcos ire potuisse, nisi hoc illis ipse concederet, legitur .



HOMILIA CXXXIII. DOMINICA DECIMA NONA POST PENTECOSTEN.

 »In illo tempore: Accesserunt ad Iesum Sadducei, qui dicunt non esse resurrectionem.« Et reliqua. Predicante Domino nostro Iesu Christo, due precipue hereses erant inter Iudeos, una Sadduceorum, et altera Phariseorum. Sadducei autem dicuntur, qui Sadducum quemdam magistrum legis sequentes, neque resurrectionem credebant, neque angelos, neque spiritus esse. Hi tantum quinque libros Moysi recipientes, oracula prophetarum respuebant. Et contra Pharisei, qui dirisi interpretantur, eo quod a ceteris in quibusdam obseruationibus se separent, et resurrectionem credebant  corporum, et angelos et spiritus esse fatebantur, et non solum quinque libros Moysi, sed etiam oracula prophetarum recipiebant. Sadducei ergo, ut resurrectionis ueritatem negare possent, turpitudinis fabulam composuerunt de muliere, que septem fratres habuerit.

»Unde et interrogauerunt eum, dicentes: Magister, Moyses dixit : Si quis mortuus fuerit non habens filium, ut ducat frater eius uxorem illius, ut suscitet semen fratris sui. Erant autem apud nos septem fratres, et primus uxore ducta defunctus est, et non habens semen, reliquit uxorem suam fratri suo. Similiter secundus et tertius usque ad septimum. Nouissime autem omnium et mulier defuncta est. In resurrectione ergo  cuius erit de septem uxor? Omnes enim eam habuerunt.« In quibus uerbis patet, quod non solum spiritaliter, sed etiam nec iuxta litteram recte se intelligere demonstrabant. Potuit quadam infelicitate accidere, ut in eodem populo, qui a legis obseruantia defecerat, septem fratres unam habuerint uxorem; sed hoc Moyses in lege non precepit. Qui enim de primo et secundo legem dedit, et de ceteris tacuit, nequaquam septem fratres unam uxorem habere iussit. Sed hoc mandatum spiritaliter potius quam carnaliter est intelligendum. Frater enim noster Dominus est iehsu Christus, qui cum sit creator et Dominus noster per Diuinitatem, nobis fieri dignatus est frater per humanitatem, sicut  ipse ait in Euangelio: »Quicunque fecerit uoluntatem Patris mei, qui est in celis, ipse meus frater, soror et mater est .« Et per Prophetam: »Narrabo nomen tuum fratribus meis, in medio Ecclesie laudabo te .« Huius uxor Ecclesia sancta est, cui ipse per prophetam ait: »Sponsabo te mihi in iustitia et ueritate .« De qua per Ioannem in Apocalypsi dicitur: »uidi ciuitatem sanctam Ierusalem, nouam, descendentem de celo, tanquam sponsam ornatam uiro suo .« Mortuus est sine liberis, quia ante passionem suam paucos Iudeorum per suam predicationem et bonum exemplum filios spiritaliter Deo generauit. Primogenito quoque fratris nomen imponit, quia a Christo Christiani uocamur, ut intelligant doctores non suos  esse proprios, sed Dei, quos per predicationem generant. Sed Sadducei, quia Scripturas spiritaliter non intelligebant, resurrectionem negare uolebant. Unde congrue a Domino audierunt:

»Erratis, nescientes Scripturas, neque uirtutem Dei.« Quia enim Scripturarum sensus ignorabant, consequenter Christum, qui est Dei uirtus et Dei sapientia, minime cognoscebant. Quid autem de resurrectione credere uel sentire debeamus, manifestat cum ait: »In resurrectione enim neque nubent neque nubentur, sed erunt sicut angeli Dei in celo.« In quibus uerbis proprietas Latine lingue cum Greca eloquentia non concordat. Apud Latinos enim proprie femine nubere, et uiri uxores esse dicuntur. Sed hanc proprietatem Greci sermonis  sequimur, cum dicimus: »Non nubent,« scilicet uiri: »neque nubentur,« scilicet uxores. Non ergo nubent in resurrectione uiri, neque nubentur uxores, que habebunt quidem corpora uera, que possunt nubi et nubere, sed tamen immortalia, et absque infirmitate; et ideo non solum a pollutione, sed etiam ab omni corruptione aliena. Quales autem sint, qui in hoc seculo digni habentur, manifestat dicens: »Sed erunt sicut angeli Dei in celo,« id est immortales effecti:

»De resurrectione autem mortuorum non legistis quod dictum est a Deo, dicente uobis: Ego sum Deus Abraham et Deus Isaac, et Deus Iacob?« Ad comprobandam resurrectionis ueritatem, multa apertiora testimonia Dominus de oraculis  prophetarum proferre poterat, ex quibus est illud: »Exspecta me, dicit Dominus, in die resurrectionis mee in futurum .« Et iterum in Osee: »uiuificabit nos post duos dies, et uiuemus in conspectu eius .« Et in Daniele: »Multi quidem de terre puluere consurgent, alii in uitam eternam, alii in opprobrium sempiternum .« Et Psalmista: »Ego dormiui et soporatus sum, et exsurrexi, quia Dominus suscepit me .« Sed, sicut superius dictum est, quia Sadducei, contra quos de resurrectione sermonem habebat, oracula prophetarum non recipiebant, ideo superfluum erat ex illis libris proferre testimonia, quos illi non recipiebant. Quod si diligenter consideremus,  hoc testimonium euidenter ad resurrectionem pertinere cognoscimus. Cum enim quadringentesimo circiter anno post mortem Abrahe hec Dominus Moysi loqueretur, non dixit: Ego fui Deus Abraham, Deus Isaac, Deus Iacob: sed, Ego sum, ostendens animas non simul cum corporibus  interiisse, sed uiuere et esse. Unde et subditur: »Non est Deus mortuorum, sed uiuentium.« Illorum autem Deus esse non posset, si non subsisterent.

»Et audientes turbe, mirabantur in doctrina eius. Pharisei autem audientes quod silentium imposuisset Sadduceis, conuenerunt in unum.« Cum reprobi inter se discordes sint, frequenter in bonorum oppressione concordare solent, sicut de  Herode et Pilate legimus, quia cum essent inimici ad inuicem, in Domini passione amici facti sunt . Ita Sadducei et Pharisei due hereses Iudeorum, cum inter se diuersa sentirent, ad Dominum calumniandum pari mente conueniebant. Dolebant enim Pharisei Sadduceos, mirantibus turbis atque gauisis, a Domino esse superatos, quos si ipsi uicissent, utique gauderent, et ideo inuidia ducti, conuenerunt in unum.

»Et interrogauit eum unus ex eis legis doctor, tentans eum: Magister, quod est mandatum magnum in lege?« Unus eum interrogauit pro omnibus. Quod enim tentando eum interrogauerit, ex ipsis suis uerbis demonstrat, cum ait: »Magister.« Si enim uere interrogasset, magis Dominum quam  magistrum appellasset. Ex qua interrogatione Pharisei, intelligimus grauem questionem inter Iudeos illo tempore fuisse uersatam, de precepto legis contendentes, et aliis hoc, aliis illud preferentibus. Alii enim circumcisionem meliorem esse dicebant, alii sabbati obseruationem magis ualere arbitrati sunt, alii hostiarum et uictimarum oblationem preferebant, alii Calendas et festiuitates preponere uolebant. Interrogauit ergo Phariseus Dominum, quod sit magnum mandatum in lege, ut dum unum magnum diceret, cetera mandata infamare uideretur, ac per hoc illorum odium incurreret, qui aliud mandatum legis laudare uolebant. Sed Dominus ita suam responsionem temperauit, ut quod esset magnum mandatum ostenderet, et ipse irreprehensibilis permaneret.  Ait enim: »Diliges Dominum Deum tuum ex toto corde tuo, et in tota anima tua, et in tota mente tua. Hoc est enim maximum et primum mandatum.« Dilectio ergo Dei dicitur maximum et primum esse mandatum, non tantum pro ordine quantum pro dignitate. Usus enim Scripture est uocare primum quod est melius, sicut populus Isreliticus primitias auri et argenti iussus est offerre, id est, quod pretiosius erat in auro et argento. Et Ieremias propheta de eodem populo dicit: »Sanctus Isrel Domino, primitie frugum eius .« Maximum igitur et primum mandatum caritas est, quia ipsa et in Nouo et in ueteri Testamento primatum obtinet, sicut ait apostolus Paulus: »Maneat in  uobis fides, spes, caritas, tria hec, maior autem his est caritas .« Nobis autem interrogatio Pharisei proficit, quibus dicitur: »Diliges Dominum Deum tuum ex toto corde tuo, et in tota anima tua, et in tota mente tua.« In quibus considerandum est, quia in dilectione Dei mensura non ponitur, cum toto corde, tota anima, tota mente eum diligere precipimur. Quia enim immensus est Deus, sine mensura est diligendus, ut cum eum multum diligimus, parum nos diligere fateamur, nullusque locus in nobis remaneat uacuus, qui Dei dilectione non repleatur, sed mens, lingua et manus eius dilectionem resonent. Sed quia Deum nemo perfecte diligere potest, nisi diligat et proximum, recte subdidit:

»Secundum autem simile est huic: Diliges proximum  tuum sicut teipsum.« Debemus igitur diligere Deum plus quam nos, et proximum tanquam nos, id est sicut uolumus nostre necessitati subueniri, sic subueniamus et proximi: et sicut nostre uolumus infirmitati compati, sic compatiamur et proximi: et sicut ad uitam uolumus peruenire eternam, sic optemus et proximum nobiscum peruenire. Et hoc est diligere proximum tanquam nosipsos: quoniam tunc diligitur Deus si ex dilectione proximi eius dilectio condiatur. Frustra enim se Deum diligere asserit, qui proximum suum non diligit. Hinc per Ioannem apostolum legitur: »Si quis dixerit quoniam diligo Deum et fratrem suum oderit, mendax est .« Et iterum: »Qui non diligit fratrem suum quem uidet: Deum quem non uidet, quomodo  potest diligere? Et hoc mandatum habemus a Deo, ut qui diligit Deum, diligat et fratrem suum .« Sicut enim auis ad alta se sustollere non potest sine duabus alis, sic nos ad perfectionem uere caritatis uenire non possumus, nisi geminam dilectionem, Dei uidelicet et proximi, seruemus. Unde et in ornamento pontificis coccus bis tinctus poni precipitur, ut uidelicet in nostro bono opere dilectio. Dei et proximi coniungatur, quoniam hoc confirmat Dominus, cum subiungit:

»In his duobus mandatis uniuersa lex pendet et prophete.« Si cui non uacat omnes libros legere, teneat dilectionem Dei et proximi, et uniuersa impleuit, teste Apostolo, qui ait: »Qui diligit proximum, legem impleuit. Nam, non adulterabis, non furtum  facies, non occides, non falsum testimonium dices, non concupisces uxorem proximi, et si quod est aliud mandatum, in hoc uerbo instauratur: Diliges proximum tuum sicut teipsum .« Et iterum: »Plenitudo legis est dilectio .« Mandatum caritatis latum et breue. Latum exhibitione operis, sicut per Psalmistam dicitur: »Latum mandatum tuum nimis .« Breue in descriptione sermonis, sicut in hoc loco: »Diliges proximum tuum sicut teipsum.« Sicut per prophetam dicitur »Abbreuiatum sermonem faciet Dominus super terram .« Duo ergo sunt erga dilectionem proxim obseruanda. Primo, ne quemque ledas secundo, ut bona que uales impendas, quia qui dixit: »Quod tibi  non uis fieri, alii ne facias ,« ipse alibi ait: »Quod uultis ut faciant uobis homines, et uos facite illis .« Ut enim multi arboris rami ex ima radice prodeunt, sic et cetere uirtutes ex dilectione Dei et proximi procreantur. Sed sine causa gloriatur habere ramos boni operis, qui non habet radicem caritatis. Quod Dominus ostendit, cum ait: »Omni habenti dabitur, et abundabit: ei autem qui non habet, et quod uidetur habere, auferetur ab eo ;« quia qui habet caritatem, adiicien tur ei cetere uirtutes: qui autem eam non habet, frustra de eleemosyna, abstinentia et uigilia gloria tur, teste Apostolo: »Si linguis hominum loquar et angelorum, caritatem autem non habeam, factus sum sicut es sonans, aut cymbalum tinniens. Et si  habuero prophetiam ,« et reliqua. Quam Dominus in Euangelio collaudans, ait discipulis: »In hoc cognoscent omnes quia mei discipuli estis, si dilectionem habueritis ad inuicem .« Et iterum: »Mandatum nouum do uobis, ut diligatis inuicem .« uultis scire quid sit hoc? Audite Ioannem apostolum dicentem: »Deus caritas est, et qui manet in caritate, in Deo manet, et Deus in eo .«

»Congregatis autem Phariseis, interrogauit eos iehsu dicens: Quid uobis uidetur de Christo? cuius Filius est?« Et reliqua. Cum Dominus alibi ait: »Nolite sanctum dare canibus, neque mittatis margaritas uestras ante porcos ,« quid est quod ipse Iudeos, qui suis interrogationibus eum  dilaniabant, illa que iusta et sancta sunt, docet? Ad quod dicendum, quia non dedit sanctum canibus, neque misit margaritas suas ante porcos, sed ideo predicationem suam omnibus patefecit, quia tales, erant in turba, qui per eius predicationem credituri: et ut illi, qui credituri erant, haberent quod crederent; qui uero credere nollent, inexcusabiles essent; sed Phariseis per uarias interrogationes errantibus, Dominus quod ad credulitatem et salutem pertinet, interrogauit eos, dicens: »Quid uobis uidetur de Christo? cuius Filius est?« At illi quod legerant nec negare poterant, responderunt, dicentes: »Dauid.« Sic enim ad eumdem Dauid dictum nouerant; »Et erit postquam dormieris tu cum patribus tuis, suscitabo nomen tuum post te, quod erit de filiis tuis, et  stabiliam regnum eius .« Et iterum; »Ecce dies ueniunt, dicit Dominus, et suscitabo Dauid germen iustum, et regnabit rex, et sapiens erit .« Interrogatio Saluatoris multum nobis hodie proficit contra Iudeos, eos scilicet qui eum tantum hominem, et non Deum credunt. Nos autem ab illo docti, interrogemus eos: Si Christus tantum homo est, et non Deus, »Quomodo Dauid in spiritu uocat eum Dominum, dicens: Dixit Dominus Domino meo, sede a dextris meis, donec ponam inimicos tuos scabellum pedum tuorum ? Si ergo Dauid uocat eum Dominum, quomodo filius eius est?« Et cum non habuerint quod respondeant, nos fiducialiter respondeamus,  hunc et Dominum Dauid, et filium Dauid, Dominum Dauid in Diuinitate, filium Dauid in humanitate; Dominum Dauid, per hoc quod in principio erat uerbum, et uerbum erat apud Deum, et Deus erat uerbum ; filium Dauid per hoc quod uerbum caro factum est, et habitauit in nobis . Nec mirum si unus idemque Mediator Dei et hominum Dominus iehsu Christus, et Dominus dicitur Dauid, et filius Dauid, cum hodie in plurimis contingere soleat, ut aliquis episcopus ordinatus patris sui dicatur pater, non nascendi ordine, sed honore. Sed illud non est pretermittendum quod Iudei de Scripturis multa mentientes, hunc psalmum in persona Abrahe tradunt fuisse decantatum a puero eius Damasco Eliezer, ut sit sensus: Dixit Dominus, id  est Deus omnipotens, domino meo, id est Abrahe, sede a dextris meis, quando eum a cede quinque regum reuertentem triumpho uictoria glorificauerit, quoniam sessio uictori paratur. Interrogemus ergo eos quomodo Abrahe conueniat, quod in eodem psalmo  sequitur: »Ex utero ante Luciferum genui te.« Et iterum: »Tu es sacerdos in eternum secundum ordinem Melchisedech.« Dicant ergo, quomodo Abraham ex utero Dei ante Luciferum sit genitus, cum eius ortum et natiuitatem legamus: et quomodo fuit sacerdos secundum ordinem Melchisedech, cum ipse potius predam eidem Melchisedech obtulerit, et ab eo benedictionem postulauerit . Et cum respondere non potuerint, nos firmiter credamus, hunc psalmum in persona Christi esse  decantatum. Et est sensus; »Dixit Dominus,« id est Deus Pater: »Domino meo,« id est Deo Filio. Quod autem ait: »Dixit Dominus Domino meo,« geminatio unius nominis, non diuisionem ostendit substantie, sed proprietatem uniuscuiusque persone; quia in natura qui est Pater, hoc est Filius, sed tamen alia est persona Patris, alia Filii. Dixit autem quod nec ille ore protulit, nec iste aure intentus audit, sed quod uult Pater, nouit Filius; et quod uult Filius, nouit Pater, quorum dicere, uelle est. Quod uero ait: »sede a dextris meis,« uictori Filio dicitur, quia sessio uictori debetur. Qui postquam per suam passionem et resurrectionem antiquum hostem superauit, humanitatem, quam ex nobis assumpserat, in dexteram Patris collocauit, Marco euangelista  teste, qui ait: »Dominus quidem iehsu, postquam locutus est eis, assumptus est in celum, et sedet a dextris Dei ,« non quod Deus Pater dexteram uel sinistram habere credendus sit, sicut et nos, sed totus est dexter, quia totus est Sanctus. Quod uero subiungit: »donec ponam inimicos tuos scabellum pedum tuorum,« aduerbium finitum pro infinito posuit tempore. Usus enim Scripture est, hoc aduerbium finitum aliquando pro finito, aliquando pro infinito ponere. Pro finito, sicut per Isaiam prophetam dicitur: »Popule meus, intra in cubicula tua, abscondere modicum ad momentum, donec pertranseat indignatio .« Pro infinito, sicut ait Psalmista: »Oculi nostri ad Dominum Deum  nostrum, donec misereatur nostri .« Et Propheta: »Donec senescatis ego sum.« Nunquid post illorum senectam Deus futurus non erat, aut oculi nostri cessabunt respicere ad eum, postquam misertus fuerit nostri? Non; sed, ut diximus, finitum pro infinito posuit. Sic et in hoc loco dum dixit, »donec ponam inimicos tuos,« etc., hoc aduerbium infinitum eternitatem Christi sonat. Scabellum enim a scandendo dicitur: pedes autem eternitatem eius perpetue stabilitatis designant. Inimici uero, qui sub scabello pedum ponuntur, non perseuerantes inimici intelligendi sunt, sed illi, qui quondam inimici, per conuersionem reconciliati facti sunt amici. Quod in eo facile intelligitur, quia Filius, sub cuius scabello pedum ponuntur, in dextera sedere dicitur.  Soli enim electi in dextera ponendi sunt, ipso Domino dicente: »Statuet quidem oues a dextris, hedos autem a sinistris. Tunc dicet illis qui a dextris eius erunt: uenite, benedicti Patris mei, possidete paratum uobis regnum a constitutione mundi .«

»Et nemo poterat ad hec respondere ei uerbum, neque ausus fuit ex illa die amplius quisquam interrogare.« uidentes Pharisei in suis interrogationibus Domini laudem crescere, et suam uituperationem, non ausi sunt eum amplius interrogare: quia quid quid dixerint, contra se dictum sentiebant. Sed quem interrogare non audebant, manifeste comprehensum Romane tradiderunt potestati, ut intelligamus quia liuor et inuidia superari potest, sed quiescere nescit.

 »Tunc locutus est iehsu ad turbas, et ad discipulos suos, dicens: Super cathedram Moysi sederunt Scribe et Pharisei: Omnia ergo quecunque dixerint uobis, facite et seruate, secundum uero opera eorum nolite agere. Dicunt enim et non faciunt.« Grandis in hoc loco Domini ostenditur patientia, sed non minor eius declaratur beneuolentia. Scribe ergo et Pharisei grauissimis hunc questionibus lacessere cupiebant, ipse autem ad eorum subiectionem et uenerationem turbas hortabatur, dicens: »Super cathedram Moysi.« Et reliqua. Cathedra autem sedile est ligneum, sustentationi corporis undique aptum, et ideo magistris et doctoribus congruum. Per cathedram namque aliquando bona, aliquando mala significatur doctrina: mala, sicut in primo psalmo legitur:  »In cathedra pestilentie non sedit:« bona, sicut Psalmista alibi ait: »Exaltent eum in ecclesia plebis, et in cathedra seniorum laudent eum .« Sic et in hoc loco in bono ponitur, cum dicitur: »Super cathedram Moysi.« Hic cathedra Moysi doctrinam legis significat, que pro eo Moysi dicitur, quia a Domino data specialiter populo per Moysen est administrata. Super cathedram ergo Moysi sederunt Scribe et Pharisei, quia in doctrina legis quieuerunt. Et ideo Dominus ad eorum doctrinam audiendam turbas hortatur, quia quamuis male uiuerent, tamen bona dicebant. Quia quam uulgaris populus intelligere non poterat, illi specialiter a Domino ad docendum populum acceperant. In eo enim, quod  bene docebant audiendi erant: in eo quod male uiuebant, nec audiendi, nec imitandi erant. Unde et bene dicitur: »Omnia ergo quecunque dixerint uobis, seruate et facite.« Quia enim non suam doctrinam, sed Dei predicationem docebant, ideo ad eorum doctrinam audiendam uel obseruandam populum inuitabat; et quod ad eorum predicationem obseruandam populum prouocauerat, nunc ab eorum imitatione obseruanda reuocat, cum subiungit: »Secundum uero opera eorum nolite facere.« Quicunque enim hodie in Ecclesia bene docet, et male uiuit, Scriba est et Phariseus. Sed cuius uita despicitur, restat ut eius predicatio contemnatur, tamen propter mala opera, bona predicatio non est relinquenda. Unde Paulus apostolus dicit: »Siue ex occasione, siue ex  ueritate Christus annuntietur, in hoc gaudeo, sed et gaudebo .«

»Alligant enim onera grauia et importabilia, et imponunt in humeros hominum, digito autem suo nolunt ea mouere.« Onera grauia et importabilia, precepta legis fuerunt, que propter duritiam Isrelitici populi, dura et aspera sunt data, intantum ut nullus ea iuxta litteram implere potuisset, sicut Petrus apostolus testatur: »Quid uultis imponere iugum super ceruices discipulorum, quod neque nos neque patres nostri portare potuimus? Sed per gratiam Domini Iesu credimus saluari, quemadmodum et illi .« Sed onera grauia et importabilia Scribe et Pharisei grauiora fecerant, quasdam obseruationes et superstitiones addentes in lege, ut per hec  simplicem turbam ad suam uenerationem inclinarent, sicut eis Dominus alibi exprobrat, dicens: »Hypocrite, quare transgredimini mandatum Dei propter traditiones uestras? Nam Deus dixit: Honora patrem tuum et matrem. uos autem dicitis: Munus quodcunque est ex me, tibi proderit, et non honorificatis patrem, et irritum fecistis mandatum Dei propter traditiones uestras .« Digito autem suo nolunt ea mouere, quia non solum maiora legis precepta non obseruabant, uerum etiam minora digito operationis tangere nolebant. De quibus alibi ait: »ue uobis, Scribe et Pharisei hypocrite, qui tulistis clauem scientie .« Sed quia hec non amore Dei, sed cupiditate laudis humane faciebant, recte subiungitur:

 »Omnia uero opera sua faciunt, ut uideantur ab hominibus.« Erant enim tales, ut illud audire mererentur, quod Dominus alibi ait: »uos estis qui iustificatis uos coram hominibus, Deus autem nouit corda uestra .« De quibus alibi dicitur: »Amen dico uobis, receperunt mercedem suam .« Unde alibi fortiter eos increpat, dicens: »ue uobis, Scribe et Pharisei hypocrite, qui similes estis sepulcris dealbatis ,« et reliqua. Quorum uitia Dominus detegit, cum adhuc subiungit, dicens: »Dilatant enim phylacteria sua, et magnificant fimbrias.« Cum dedisset Dominus legem per Moysen, ad extremum intulit: »Ligabis eam in digitis tuis, et erunt immota ante oculos tuos  et meditaberis in eis die ac nocte .« Et est sensus: Ligabis eam in digitis tuis, id est opere adimplebis. Et erunt immota ante oculos tuos, hoc est iugiter meditaberis in eis. Scribe ergo et Pharisei uane glorie amatores, decem uerba legis in membranulis scribebant, et ea frontibus suis circumligabant, ut inuicem se salutantes atque obuiantes, preceptorum legis recordarentur, et ipsa pictatiola phylacteria uocabant. Iusserat quoque Dominus in lege , ut in quatuor angulos palliorum hyacinthinas fimbrias ponerent, ad Isreliticum populum dignoscendum. Scribe ergo et Pharisei, auaritie sectatores, lucrum de mulierculis captantes, longissimas fimbrias faciebant, in quarum summitatibus acutissimas spinas ligabant, ut in conuiuiis uel in synagogis  sedentes inuicem se pungerent, et per hoc legis recordarentur, et qui hoc haberet, religiosior putaretur. Iuxta hanc similitudinem fuit illa fimbria Domini, non superstitione pharisaica superflua, sed modica et parua secundum precepta legalia, quam mulier, que duodecim annis fluxum sanguinis passa erat, accedens retro tetigit , et non est secundum superstitionem Phariseorum compuncta, sed Domini misericordia sanata. Ad quid autem has et huiusmodi superstitiones inuenisset, manifestatur cum subditur:

»Amant autem primos recubitus in cenis.« Quod pertinet ad uentris ingluuiem; »et primas cathedras in synagogis:« quod pertinet ad inanem gloriam; »et salutationes in foro, et uocari ab hominibus  Rabbi:« quod pertinet ad indebitam reuerentiam. Sed eorum uitiis patefactis, Dominus ab eorum imitatione suos compescuit, dicens:

»uos autem nolite uocari Rabbi. Unus est enim magister uester.« Ac si diceret: uos enim estis electi, qui unum et uerum habetis magistrum, illum scilicet, a quo procedit omnis sapientia, et cum quo fuit semper, et est ante euum, quorum fiducia Deus est, et qui terrena uobis tribuit, ut celestia adipisci possitis. Nolite uocari Rabbi, id est magistri, ut honorem ei debitum ad uestram gloriam inflectatis. »Omnes autem uos fratres estis.« In quibus uerbis ostenditur, non tantum carnalem, quantum spiritalem natiuitatem esse laudandam cum ait: »Omnes enim uos fratres estis.«

 »Et Patrem nolite uocare uobis super terram. Unus est enim Pater uester, qui in celis est. Nec uocemini magistri, quia magister uester unus est Christus.« Quibus est enim unus Pater Deus, et una Mater Ecclesia, et una est fides catholicorum, consequenter fratres esse debent, non carne, sed Spiritu, ut unum credant, unum sapiant, unum desiderent, et impleatur in illis quod scriptum est: »Ecce quam bonum et quam iucundum, habitare fratres in unum .« Quales erant, de quibus alibi dicitur: »Multitudinis credentium erat cor unum et anima una. Nec quisquam eorum que possidebat, aliquid esse suum dicebat, sed erant illis omnia communia .« Unde Apostolus omnes  credentes fratres appellat. Et Ioannes: »Charissimi, filii Dei sumus .« Queritur, quare aliqui eos qui sibi presunt in doctrina uel regimine, patres uel magistros audeant appellare, et maxime in monasteriis, cum Dominus dicat: »uos autem nolite uocari Rabbi, et patrem nolite uocare uobis super terram;« et Paulus apostolus magistrum gentium se nuncupet, dicens: »Quandiu sum magister gentium, ministerium meum honorificabo .« Ad quod dicendum, quia aliud est essentialiter esse patrem et magistrum, et aliud nuncupatiue. uerus namque ille magister et Pater est, qui omnia scit antequam fiant, et cuius sapientia cuncta regit et ordinat. Ceterum sine culpa eos, qui nobis presunt, magistros uel patres appellamus, quia in hac appellatione  reuerentiam eorum sanctitati et etati atque sapientie deferimus, non tamen auctores nostre confitemur nature. Sicut enim »nemo bonus nisi solus Deus ,« et tamen ab eius bonitate multi boni uocantur: ita unus est Pater qui omnia creauit, et unus Magister qui omnia docuit, tamen ab eius magisterio uel imitatione multi magistri et patres appellantur. Sed iste, ut diximus, essentialiter, illi uero abusiue. Sed quia ad hanc dignitatem, ut magistri uel patres uocentur, non per superbiam, sed per humilitatem ascenditur, recte subditur.

»Qui maior est uestrum, erit minister uester.« In quibus uerbis illorum superbia retunditur, qui non per uite meritum, sed propter temporalem honorem altiorem gradum ascendere cupiunt. Hoc quippe inter  secularem potentiam et Ecclesie humilitatem distat, quia in illis potentia, in istis humilitas eligitur. Et quanto quisque in illis fuerit potentior, eo et reuerentior: in istis autem quanto humilior, tanto utique melior. Cum ergo ait: »Qui maior est uestrum, erit minister uester,« tale est ac si diceret Dominus: Sicut Filius hominis non uenit ministrari, sed ministrare: et factus est inter uos, non quasi recumbens, sed sicut qui ministrat: quanto magis magistri discipulis uiam humilitatis debent demonstrare? scilicet ut quo altiores sunt gradu, eo et humiliores sint exemplo. Quod Dominus alibi ostendere uoluit, cum discipulis inter se conquirentibus, quis eorum maior esset in regno celorum, ait: »Reges gentium dominantur eorum, et qui potestatem hab ut  super eos, benefici uocantur. In uobis autem non sic. Sed qui uoluerit esse maior, sit omnium minimus: et qui precessor, tanquam qui ministrat .« Et iterum: »Amen dico uobis, nisi conuersi fueritis et efficiamini sicut paruuli, non intrabitis in regnum celorum .« Quam uirtutem prebuit, dicens: »Nam quis maior est, qui recumbit, an qui ministrat? nonne qui recumbit? Ego autem in medio uestrum sum tanquam qui ministrat .« Sicut alibi dixisse legitur: »uos uocatis me, magister et Domine, et bene dicitis: sum etenim. Si ergo Dominus et magister uobis laui pedes, et uos debetis alter alterius lauare pedes .« Quod proprie illorum est facere, qui magis eternam gloriam,  quam temporalem diligunt uitam. Unde et subditur:

»Qui autem se exaltauerit, humiliabitur: et qui se humiliauerit, exaltabitur:« Queritur quare dicat: Qui se exaltauerit, humiliabitur, cum multos uideamus in presenti seculo exaltatos, et usque in finem ipsorum in ipsa exaltatione permanere: rursum uidemus alios in paupertate et egestate, et in ipsa paupertate usque ad exitum anime consistere. Ad quod dicendum, quia qui se in presenti seculo superbe exaltauerit, in futuro humiliabitur: et qui se in hoc seculo ueraciter propter Dominum Christum humiliauerit, in futuro exaltabitur. Sicut ergo inter superbos semper iurgia sunt, sic inter humiles pax et concordia inuiolata conseruatur. Quoniam qui se humiliant in presenti, exaltabuntur in futuro, quando  illam desiderabilem uocem audire merebuntur: »Euge, serue bone et fidelis, quia super pauca fuisti fidelis, super multa te constituam, intra in gaudium Domini tui .«



HOMILIA CXXXIu. DOMINICA uIGESIMA POST PENTECOSTEN.

 »In illo tempore: Ascendens iehsu in nauiculam, transfretauit, et uenit in ciuitatem suam.« Et reliqua. Sepius contingere solet, ut una eademque res in Scripturis duplicem uel triplicem habeat significationem, sicut est nauis, que aliquando uexillum sancte crucis, aliquando sanctam Ecclesiam, aliquando uterum intemerate uirginis significat. uexillum sancte crucis, sicut in alio loco  legimus: »Ascendente Iesu in nauiculam, secuti sunt eum discipuli eius :« sanctam Ecclesiam, sicut in psalmo legitur: »Qui descendunt mare in nauibus, facientes operationem in aquis multis, ipsi uiderunt opera Domini, et mirabilia eius in profundo .« Uterum intemerate uirginis, sicut in hoc loco: »Ascendens iehsu in nauiculam.« Quasi enim Dominus spiritaliter nauem ascendit, quando ex intemerate uirginis utero carnem assumpsit. Transfretauit, quia natus docuit, mirabilia fecit, passus est, et resurrexit, sicut per Petrum apostolum dicitur: »Qui pertransiuit benefaciendo, et sanando omnes oppressos a diabolo .« uenit in ciuitatem suam, id est sanctam Ecclesiam, non quod ad eam ueniens suam inuenerit, sed quod  subueniendo eam suam fecerit. In cuius typo eius ciuitas Nazareth dicta est, que munda uel custodita interpretatur, significans Ecclesiam quam sibi elegit non habentem maculam uel rugam: quoniam Dominus mundauit iam Ecclesiam suo sanguine et custodit sua protectione. Cui in amoris Cantico loquitur: »Tota pulchra es, amica mea, et macula non est in te .« Et item: »Una es, amica mea, formosa mea, columba mea, immaculata mea .« Queritur autem quare Mattheus dicat Dominum uenisse in ciuitatem suam, cum Marcus hoc signum sanitatis non in Nazareth que eius ciuitas dicta est, sed in Capharnaum fuisse referat? Ad quod breuis et facilis patet responsio: quia uidelicet Nazareth  et Capharnaum in Galilea regione site sunt. Sicut enim tota Galilea eius patria est uocata, eo quod ibi sit conceptus uel nutritus, unde et Galileus appellatur, sic non solum Nazareth, sed etiam Capharnaum, que in Galilea sita est, eius ciuitas intelligi potest. Nihil enim Mattheus et Marcus inter se discordant, cum unus ipsum nomen posuit, alter uero in ciuitatem suam absolute dixit. uel certe Capharnaum eius ciuitas dici potest, non quod in ea natus uel nutritus sit, sed quod eam miraculis illustrauerit. Rursum queritur, quare nauim ascenderit? Nunquid non poterat super undas maris ambulare, qui quondam Petro prestitit, ut super undas maris ambularet ? Aut non poterat coram suis uestigiis mare siccare, qui coram filiis Isrel egredientibus  ex Aegypto mare Rubrum siccauit, et eos transire per siccum fecit ? Poterat utique; sed ideo nauem ascendit, ut omnia que hominis sunt agens, uerum hominem pro nostra salute se uenisse demonstraret.

»Et ecce offerebant ei paralyticum in lecto iacentem.« Paralysis non solum grauissima, sed etiam acutissima est passio, que subito ut hominem attigerit, ad omne opus inutilem efficit. Fit autem dum calor nature uel sanguinis in frigus uersus, naturales meatus uenarum precludit, in tantum ut si totum hominem attigerit, inualidum reddat; si autem quodlibet membrum arripuerit, inflexibile et inutile faciat. Ergo per paralyticum quilibet peccator designatur, qui a calore diuini amoris recedens, in tepore uel  frigore iniquitatis conuertitur, in tantum ut si aliquando grauissima mala perpetret, nec ea uelut minima pertimescat, qualibus per prophetam dicitur: »Sicut frigidam facit cisterna aquam suam, sic frigidam facit stultus malitiam suam .« Lectus in quo paralyticus portabatur, uel corpus hominis peccatis assuetum, uel conscientiam desperatam significat. Hi autem qui paralyticum Domino ad curandum obtulerunt, doctores et magistros Ecclesie significant. Offerunt enim paralyticum Domino ad sanandum ecclesiastici uiri, quando peccantem uerbis corrigunt, et orationibus iuuant, ut ab ipsis peccatis resipiscat. Qui bene, Marco narrante, quatuor fuisse referuntur, quia quatuor sunt libri sancti Euangelii, in quibus omnis predicantium doctrina  non solum instruitur, sed etiam roboratur. Sed quia omnis, qui alienas animas suscipit regendas, non terrenis desideriis inherere debet, sed celestia concupiscere, recte hi qui paralyticum Domino ad curandum obtulerunt, iuxta alium euangelistam, non inuenientes qua parte eum inferrent pre turba, ascenderunt supra tectum, et per tegulas submiserunt eum cum lecto in medium ante Iesum. Omnis namque anima que a paralysi sue iniquitatis uult liberari, necesse est ut turbas demonum et tumultus uitiorum repellat, et sublimia appetat. Tectum quippe ascendit, qui terrena contemnens celestia concupiscit. Per tegulas autem infirmum ante Dominum ponit, cum humane fragilitatis memor, sic contra  peccantes irascitur, ut penitentibus compatiatur. uel certe hi, qui paralyticum Domino ad curandum obtulerunt, recte quatuor fuisse memorantur: quia quatuor sunt principales uirtutes, de quibus in eterne sapientie laude canitur, sobrietas et sapientia, iustitia et uirtus: quas nonnulli uersis nominibus, prudentiam, temperantiam, fortitudinem et iustitiam appellant, quibus, ut ait Scriptura, nichil est utilius in uita hominis. Prudentia enim est Deum cognoscere et eius uoluntatem intelligere. Que quam necessaria et utilis sit uirtus, Dominus manifestat cum discipulis ait: »Estote prudentes sicut serpentes, et simplices sicut columbe .« Qualis est ista prudentia, si fortitudo desit? Scire enim bonum et non posse facere, magis pena est quam uirtus. Addatur  ergo ad prudentiam fortitudo, ut bonum quod per prudentiam cognoscitur, per meriti fortitudinem infatigabiliter teneatur, Scriptura dicente: »uiriliter agite, et confortetur cor uestrum omnes qui speratis in Domino .« Porro fortitudo tunc laudabilis erit, si iusta fuerit: quoniam fortiter agere, et non iuste, non uirtus est, sed uitium: multi enim fortiter agunt in preliis, in luctaminibus, in oneribus portandis, sed quia non iuste faciunt, talis fortitudo non uirtuti, sed uitio deputatur. Addatur autem ad fortitudinem iustitia, ut quod iustum et rectum est, et opere seruetur, et memoria teneatur, Scriptura monente: »Diligite iustitiam, qui iudicatis terram .« Tunc enim iustitia Deo accepta et dulcis erit hominibus, si discreta et temperata  fuerit, quia bona uirtus, que sine temperantia agitur, frequenter in uitium uertitur. Unde Scriptura admonet: »Ne sis multum iustus, neque plus sapias quam necesse est, ne obstupescas .« Addatur ergo ad iustitiam temperantia, id est discretio, que, ut ait Scriptura, mater est omnium uirtutum, ut in ipso bono opere non sit aliquis nimius uel superfluus, sed discretus et temperatus: quia frequenter uirtus, que sine obseruatione agitur, in uitium conuertitur. Et quia has quatuor uirtutos habere debet, qui suam ac alterius animam Deo offerre uult, recte hi, qui paralyticum Domino ad sanandum obtulerunt, quatuor fuisse narrantur. Sed ne cuiquam impossibile uideatur, unum eumdemque hominem has quatuor uirtutes  simul habere posse, ex multis qui eas et opere seruauerunt, et sermone docuerunt unum in medium libet deducere, uidelicet sanctum Abraham patriarcham. Ipse uero prudentiam habuit, qui ceteris a cultura Dei aberrantibus, creatorem suum Deum credidit et cognouit: quia sicut insipiens est, qui dicit in corde suo: »Non est Deus :« sic prudens qui cognoscit Deum. Addidit autem ad prudentiam iustitiam, quando illius preceptis, quem Deum cognouit, absque ulla mora obediuit, exiens de terra sua, et de cognatione, et de domo patris sui. Unde Scriptura ipsa protinus subiunxit, dicens: »Credidit Abraham Deo, et reputatum est illi ad iustitiam .« Sed iste tam prudens, tam  iustus, quam fortis sit uideamus. Cum enim senex ex dilecta coniuge unicum filium per repromissionem accepisset, audiuit a Domino : »Tolle filium tuum quem diligis Isaac, et offeres eum mihi in holocaustum super unum montium quem monstrauero tibi. At ille de nocte consurgens, strauit asinum suum, etc.« Et iterum: »Cumque die tertio, eleuatis oculis, uidisset locum procul, dixit pueris suis: Exspectate hic cum asino, ego et puer illuc usque properantes, postquam adorauerimus, reuertemur ad uos.« Cumque ad locum perueniens, altare edificasset, et colligatum puerum super struem lignorum imposuisset, non paruum dolorem et angustiam in corde sustinuisse credendus est, non tantum pro morte dilecti filii, sed etiam timens et uerens ne  puer tenere etatis cum dolore mortis saltem contra Deum in corde murmuraret; sed magnum dolorem maior fortitudo uincebat. Sed iste tam prudens, tam iustus, tam fortis, quam discretus et temperatus sit aspiciamus. Cum enim iamiam immolaturus filium, gladium euaginatum in manibus teneret, audiuit a Domino: »Ne extendas manum tuam super puerum, neque facias illi quidquam.« At ille discretus et temperatus, sicut fuit fortis in immolando, sic factus est temperatus in relinquendo. Unde diuina uoce meruit consolari, cum protinus audiuit: »Nunc cognoui quod timeas Deum, eo quod non peperceris filio tuo unigenito propter me. Benedicens benedicam tibi, et multiplicabo semen tuum sicut stellas celi .« Hec de operibus Abrahe breuiter commemorare  libuit, ut intelligamus et nos has quatuor uirtutes habere posse, si eas a Deo postulare non pigeat.

»uidens autem iehsu fidem illorum, dixit paralytico: Confide, fili, remittuntur tibi peccata tua.« Hic considerandum est, quantum unumquemque propria fides adiuuet, ubi tantum profuisse aliena monstratur. Non enim ait euangelista: uidens iehsu fidem illius qui offerebatur, sed illorum qui offerebant. Paralyticus enim quia per se uenire non poterat, alienis manibus deportatur, aliena fide sanatur. Unde intelligere possumus quia sunt nonnulli in Ecclesia, qui etsi suis meritis non saluantur, tamen aliorum intercessione saluari merentur. Ubi non solum Domini adoranda potentia ostenditur, sed eius humilitas ueneranda, atque pro uiribus imitanda  declaratur. Multum namque distat inter superbiam Iudeorum et Domini humilitatem. Infirmum enim et totis membrorum compagibus dissolutum, quem Scribe et Pharisei non solum tangere, sed etiam uix respicere dignabantur, Dominus non solum ab infirmitate curauit, sed etiam filium uocauit, dicens: »Confide, fili.« Fides quoque operibus exornata, magna est uirtus, sicut ait Iacobus apostolus: »Fides sine operibus mortua est ,« et »sine fide impossibile est placere Deo .« Quam Dominus discipulis commendans ait. »Si habueritis fidem sicut granum sinapis .« Et pulchre filium appellat quem a peccatis liberauit; nimirum ut qui ante fuerat filius malitie et nequitie et filius diaboli,  post peccata dimissa factus est filius Dei. Sequitur: »Remittuntur tibi peccata tua.« Notandum autem, quia prius eius peccata dimittuntur, et sic sanitas corporis tribuitur. Sed cum prius peccata dimisit, ut diximus, et postmodum sanitatem tribuit, ostendit propter peccata plerisque hominibus infirmitates accidere. Quinque enim modis diuina flagella homines in presenti uita tanguntur. Alii propter solam probationem flagellantur, qualis fuit Iob et Tobias, quorum patientia cum sibiipsis et Deo tantummodo esset cognita, ideo flagellati sunt ut probatiores fierent et eorum patientia ad aliorum exemplum perueniret. Alii, ut curantis uirtus glorificetur, qualis fuit ille cecus de quo cum discipuli Dominum interrogassent . »Rabbi, quis peccauit?  hic, aut parentes eius, ut cecus nasceretur?« audierunt: »Neque hic peccauit, neque parentes eius, sed ut manifestentur opera Dei in illo.« Alii ob humilitatis custodiam, ne se de acceptis uirtutibus extollant, flagellantur, quod Paulo apostolo contigit, qui de seipso ait: »Et ne magnitudo reuelationum extollat me, datus est mihi stimulus carnis mee, angelus satane, ut me colaphizet. Propter quod ter Dominum rogaui, ut discederet a me, et dixit mihi: Sufficit tibi gratia mea. Nam uirtus in infirmitate perficitur .« Alii propter enormitatem scelerum flagellantur, ut hic penas experiri incipiant quas in futuro passuri sunt, qualis fuit Herodes rex et Nabuchodonosor, Antiochus et Pilatus, et ceteri tales, de quibus scriptum est: »Duplici contritione contere  eos, Domine .« Alii propter preterita peccata remittenda flagellantur, qualis fuit ille languidus qui iacebat ad piscinam Sile, cui, post peccata dimissa, a Domino dictum est: »Ecce sanus factus es, iam amplius noli peccare, ne deterius tibi aliquid contingat ;« qualis fuit et iste paralyticus de quo nunc sermo agitur, cui non solum peccata dimissa sunt, sed etiam sanitas corporis restituta est.

»Et ecce quidam de Scribis dixerunt intra se: Hic blasphemat.« Morem suum seruauerunt Scribe, cum non ob amorem, sed propter inuidiam Dominum sequebantur; ut eum reprehendere possent, scientes uisibile miraculum quod factum erat se negare non posse, quod inuisibiliter peccata dimitteret,  blasphemias dicebant. Unde, secundum Marcum euangelistam, indignantes dixisse leguntur: »Quis potest peccata dimittere, nisi solus Deus?«  In his uerbis uerum dicebant, quia nullus peccata, nisi solus Deus dimittere potest, qui ait per prophetam: »Ego sum qui deleo iniquitates tuas propter me ,« et cetera. Quem secutus Psalmista dixit: »Secundum multitudinem miserationum tuarum, dele iniquitatem meam .« Et: »Amplius laua me ab iniquitate mea .« Sed multum errabant, cum eum, qui inuisibiliter peccata dimittere potest, presentialiter uidentes, Deum credere nolebant. Sed quia etiam ingratis beneficium prestare oportet, primum Dominus ad cogitationes  blasphemantium respondit, ac deinde miraculum sanitatis ostendit. Unde et subditur:

»Et cum uidisset iehsu cogitationes eorum, dixit: Ut quid cogitatis mala in cordibus uestris?« In quo facto Dominus blasphematoribus suis, quod Deus credendus esset, manifeste declarauit. Sicut enim solus Deus peccata dimittere potest, sic solus cogitationes hominum intueri ualet, Scriptura dicente: »Tu solus Deus cogitationes hominum nosti .« Et: »Homo uidet in facie, Deus autem intuetur cor .« Ac si diceret: Eadem diuinitatis potentia, qua uestras cogitationes intueor, possum non solum paralytico, sed etiam cunctis penitentibus peccata dimittere. Adhuc autem ex uestris  cogitationibus intelligite quid paralyticus iste consequatur.

»Quid est facilius dicere: Dimittuntur tibi peccata tua, an dicere: Surge et ambula?« Inter dicere et facere apud homines magna distantia est, apud Deum autem nulla, cui dixisse, fecisse est. »Dixit enim, et facta sunt; mandauit, et creata sunt .« Quod autem ei peccata dimissa essent, ipse nouerat qui dimittebat. Quod uero surgeret et ambularet, tam ille qui surgebat, quam illi qui surgentem uidebant, nouerant. Sed ualde ceci erant Scribe et Pharisei, qui per corporale miraculum spiritale non intelligebant: et cum uidissent paralyticum mundatum, peccata dimissa esse non credebant. Fit ergo signum corporale, ut probetur spiritale, quia secundum Apostolum lingue in signum sunt, non  fidelibus, sed infidelibus: et ne inuisibiliter peccata anime dimissa dubitarent, uisibilis sanitas paralytico restituta est. Unde subiungens dixit:

»Ut autem sciatis quoniam filius hominis habet potestatem in terra dimittendi peccata, tunc ait paralytico: Surge, tolle lectum tuum.« Idem enim est Filius Dei et filius hominis; et idem est filius hominis qui est Filius Dei, ex substantiis duabus et una persona. Et quia filius hominis a Filio Dei assumptus est, potestatem habet in terra dimittendi peccata, iuxta quod ipse alibi ait: »Potestatem dedit ei Pater iudicium facere, quia filius hominis est .« Et iterum: »Pater non iudicat quem quam, sed omne iudicium dedit Filio .« Frequentius tamen filium hominis quam Filium Dei se  maluit appellare, propter uirtutem humilitatis insinuandam. Curato ergo paralytico recte dicitur: »Surge, tolle lectum tuum, etc.«

»Et surrexit, et abiit in domum suam.« Iam superius per paralyticum peccatricem animam diximus figurari, cuius lectum carnem peccatis assuetam diximus esse. Recte namque dicitur: »Surge,« quia omnis penitens, si ueniam uult consequi, primum ab iniquitate, in qua iacuit, resurgere debet, ut est illud Apostoli: »Surge, qui dormis, et exurge a mortuis, et illuminabit te Christus .« Non solum autem paralyticus surgere, sed etiam lectum portare iubetur, quia non solum anima a peccatis quiescere debet, sed etiam caro que uitiis mancipata  fuit, uirtutibus seruire debet, iuxta Apostolum: »Ut sicut exhibuit membra sua seruire immunditie et iniquitati ad iniquitatem, ita eadem exhibeat seruire iustitie in sanctificationem .« Quasi enim paralyticus lectum portat, quando peccator post conuersionem carnem suam crucifigit, mortificando membra sua, que sunt super terram, et secundum Apostolum: »Crucifigit carnem suam cum uitiis et concupiscentiis .« Cuius enim anima Deum perfecte uidere desiderat, dignum est ut etiam eius caro uirtutibus se subdat, illius exemplo qui ait: »Sitiuit in te anima mea, quam multipliciter et caro mea .« Et iterum: »In Deo sperauit cor meum, et adiutus sum, et refloruit caro mea .« Et rursum: »Cor  meum et caro mea exsultauerunt in Deum uiuum .« Domus ad quam post curationem ire iubemur, paradisus est. Ad hoc uero conditi fueramus, ut si primus homo non peccasset, absque ulla incorruptione in eo permaneremus, sed quia peccando ab illa recessimus, equum est ut penitendo ad illam redeamus. Ad quam ardentissimo amore peruenire optabat ille, qui dicebat: »Unam petii a Domino, hanc requiram .« Et iterum: »Introibo in domum tuam, Domine, adorabo ad templum sanctum tuum .« Et rursus: »Ingrediar in locum tabernaculi admirabilis usque ad domum Dei .« In hac domo tanto quisque mansionem inueniet ampliorem, quanto in presenti uita iustius uixerit, ipso Domino dicente:  »In domo Patris mei mansiones multe sunt .«

»uidentes autem turbe timuerunt et glorificauerunt Deum, qui dedit potestatem talem hominibus.« In hoc loco declaratur quantum inter doctam malitiam et sanctam simplicitatem distet. Scribis enim Deum blasphemantibus, turbe, que minus erudite erant, eius opera uidentes, cum timore et admiratione glorificauerunt Deum. Sed et hoc quotidie fit in Ecclesia in conuersione peccatorum, quia dum quilibet facinorosus publice ad Deum conuertitur, et per penitentiam curatur, multi in eius conuersione immensam Dei pietatem glorificant. Iuxta superiorem sensum turbe que timent, immundi spiritus intelligi possunt, qui uidentes  peccatores per Domini incarnationem de sua potestate eripi, timore et admiratione concussi sunt. Unde et per obsessum hominem loquebantur: »Quid nobis et tibi, Fili Dei? uenisti ante tempus torquere nos .« Et ut euangelista ait: »Multum rogabant eum demonia ut non eos mitteret in abyssum .«



HOMILIA CXXXu. DOMINICA uICESIMA PRIMA POST PENTECOSTEN.

 »In illo tempore. Loquebatur iehsu cum discipulis suis in parabolis, dicens: Simile factum est regnum celorum homini regi qui fecit nuptias filio suo et misit seruos suos uocare inuitatos  ad nuptias, et nolebant uenire.« Et reliqua. Cum frequenter regnum celorum in Euangelio nominatur, non incongrue semper unam eamdemque habet significationem, sed aliquando celestem Dominum Iesum Christum, aliquando doctrinam sancti Euangelii, aliquando celestem patriam, aliquando presentem significat Ecclesiam. Dominum Iesum Christum, sicut ipse ait: »Regnum Dei intra uos est .« Doctrinam sancti Euangelii, sicut ipse Iudeis hanc recipere nolentibus dixit: »Auferetur a uobis regnum Dei, et dabitur genti facienti fructus eius .« Celestem patriam, ut est illud: »Beati qui persecutionem patiuntur propter iustitiam, quoniam ipsorum est regnum celorum .« Sanctam Ecclesiam, sicut alibi  ait: »Qui soluerit unum de mandatis istis minimis, et docuerit sic homines, minimus uocabitur in regno celorum .« Ergo in hoc loco regnum celorum presentem significat Ecclesiam, id est congregationem iustorum, in qua Dominus non solum regnat, sed etiam quiescit, sicut scriptum est in Salomone: »Anima iusti, sedes sapientie.« Sunt nonnulli, qui hanc eamdem lectionem esse putant, quam Lucas sub appellatione cene descripsit, sed quedam inter se diuersa continere uidentur: quia ibi cena, hic prandium nominatur: ibi nullus qui intrauit, egressus legitur: hic qui cum ueste nuptiali non intrauerat, cum magno dedecore expulsus narratur. Nam quamuis consuetudo antiquis fuerit, semel in die prandere, et hoc conuiuium  et prandium et cena uocaretur, apud nos tamen usitatius post prandium cena restat, post cenam uero nullum conuiuium remanet. Unde per illam cenam Ecclesia figuratur, qualis erit in futuro: per hoc uero prandium, qualis est in presenti. Homo iste rex spiritaliter Deus omnipotens est, Filius eius Dominus iehsu Christus, de quo per Psalmistam dicitur: »Deus, iudicium tuum regi da ,« etc. Qui fecit nuptias filio suo, quando per incarnationis mysterium ei sanctam Ecclesiam sociauit, non habentem maculam neque rugam, de qua per Apostolum dicitur: »Despondi enim uos uni uiro uirginem castam exhibere Christo .« In nuptiis uero duo iunguntur, sponsus et sponsa. Sponsus enim Christus est, de quo per Ioannem  dicitur: »Qui habet sponsam sponsus est .« Amicus autem sponsi, qui stat et audit eum, gaudio gaudet propter uocem sponsi. Sponsa sancta Ecclesia est, cui per prophetam dicitur: »Sponsabo te mihi in iustitia et ueritate .« De his nuptiis Ioannes in Apocalypsi loquitur dicens: »Beati qui ad cenam nuptiarum agni uocati sunt .« Et iterum: »uidi ciuitatem sanctam Ierusalem descendentem de celo .« Thalamus huius sponsi, uterus genitricis fuit, de quo ad coniungendam sibi Ecclesiam, uelut sponsus de thalamo suo processit. Unde cum Apostolus exponeret testimonium, quod primo homini dictum fuerat: »Propter hoc relinquet homo patrem et matrem,  et adherebit uxori sue,« et reliqua, continuo adiecit: »Sacramentum hoc magnum est. Ego autem dico in Ecclesia et in Christo .«

»Et misit seruos suos uocare inuitatos ad nuptias.« Si seruum legerimus, ut nonnulla habent exemplaria, Moysen intelligere debemus; si autem pluraliter seruos, patriarchas et prophetas accipere possumus. Misit ergo seruos uocare inuitatos ad nuptias, quia incarnationis sue mysterium per patriarchas et prophetas longe ante dicere uoluit: qui plurimos ad Christi nuptias uocauerunt, quia per Spiritum sanctum aduentum Christi preuidentes aliis annuntiauerunt. Sed ualde dolendum est quod subdidit: »Et nolebant uenire.« Et pulchre dicitur: »Nolebant  uenire.« Quia plurimi per prophetas annuntiatum audierunt, sed tamen uenturum minime crediderunt. Offert Deus quod rogari debuerat, non rogatus dare paratus est, quod uix credi potuit, ut largiri dignaretur etiam postulatus. Sed reprobi ad nuptias uenire nolunt, quia eius iussionibus per multa opera contradicunt. Quia sunt nonnulli qui non solum ea que sibi conueniunt, a Deo non postulant, uerum etiam oblata sibi accipere renuunt. Nec tamen diuina pietas contemnentes se contemnit, cum ad eos, qui uenire nolebant, iterum misit alios seruos. Serui, qui secundo mittuntur, apostoli sunt intelligendi, qui post Domini incarnationem ad predicandum Euangelium sunt missi. Qui tanto securius aduentum Christi annuntiauerunt, quanto ab ipso ore ueritatis uberius  uerbum diuinum audierunt. Sed quia plerumque apud auditorum mentes plus exempla quam uerba proficiunt, recte in secunda inuitatione dicitur:

»Dicite inuitatis: Ecce prandium meum paraui, tauri mei et altilia occisa sunt, et omnia parata, uenite ad nuptias.« In tauris et altilibus utriusque Testamenti sanctos Patres accipimus, ueteris scilicet ac Noui. Taurus enim erecte ceruicis est animal, cornua in capite gerens, quibus se defendat et minora animalia terreat. Unde et per tauros non incongrue Patres ueteris Testamenti accipimus, qui dum ex promissione legis acceperant, ut Dei suosque inimicos corporaliter ferirent, quasi in capite cornua gestabant. Sed in preparatione nuptiarum tauri occisi sunt, quia cum incarnationem Christi Patres  ueteris Testamenti predicerent, nonnulli interfecti sunt: alii secti, ut Isaias; alii lapidati, ut Ieremias. Altilia autem dicta sunt quasi alitilia, que nos uulgari locutione manu pasta, id est saginata appellare consueuimus. Ergo per altilia apostoli eorumque successores figurantur, qui dum terrenas diuitias contemnere, et celeste regnum amare didicerunt, quasi altilia penna contemplationis sese ad alta sustollere nouerunt, dicentes cum Apostolo: »Nostra autem conuersatio in celis est .« Qui cum ab ipsius Domini ore doctrine pabulum acceperunt, quasi manu pasti sunt, tantoque breuius spirituali pinguedine sunt saginati, quanto manifestius et perfectius eiusdem Spiritus sancti dono sunt  repleti, ut cum Psalmista dicere possint: »Sicut adipe et pinguedine repleatur anima mea .« Et iterum: »Impinguasti in oleo caput meum .« Sed in preparatione nuptiarum Christi cum tauris altilia sunt occisa, quia Patres Noui Testamenti pro predicatione Euangelii corporaliter interierunt. Alii crucifixi sunt, ut Petrus; alii decollati, ut Paulus; alii lapidati sunt, ut Stephanus; alii igne cremati, ut Laurentius; alii lacerati, et secundum Apostolum: »Circuierunt in melotis, in pellibus caprinis .« Omnem autem occasionem excusandi aufert rex, cum dicit: »Omnia parata.« Omnia enim parata sunt, quia ille singularis agnus occisus est, in cuius figura omnia precesserunt. Siue certe omnia parata sunt, quia nullum  exemplum uirtutis est sanctorum, quod ad nostram imitationem in operibus eorum manifestatum iam non sit. Iam enim innocentiam Abel audiuimus, obedientiam Abrahe, castimoniam Isaac, tolerantiam Iacob, mititiam Moysi, misericordiam Dauid, patientiam Iob audiuimus, et finem Domini uidimus. Sed reprobi omnes, dum terrenis diuitiis acquirendis studiose inhiant, non solum seruorum Dei exempla imitari contemnunt, sed etiam ipsius Domini uerba inuitantis audire negligunt. Unde et subditur:

»Illi autem neglexerunt, et abierunt, alius in uillam suam.« Quid per uillam, nisi terrena substantia designatur? Ad uillam quippe uadit qui, terrena et superflua diligens, celestem patriam non  requirit. Cumque naturalem intellectum non in seruitio Dei, sed in terrenis commodis occupat, non solum ad uillam, sed etiam ad negotiationem suam pergit. Unde bene subditur: »Alius uero ad negotiationem suam.« Quid per negotiationem, nisi calliditates et ingenia figurantur? In negotiatione uero hoc agitur, ut quod uilius emitur, carius uenundetur. Quicunque ergo arte uel ingenio iniusta lucra appetit, quasi ad negotiationem pergens, ad nuptias Dei uenire contemnit. De talibus sine dubio ait Apostolus: »Qui uolunt diuites fieri, incidunt in tentationem et laqueum diaboli, et desideria multa inutilia, que mergunt hominem ad interitum et perditionem .« Et quisquis his deditus fuerit, necesse est ut non solum mendacia, uerum etiam periuria  incurrat. Qui autem eis deseruerit, ad nuptias Christi, ut diximus, uenire contemnit. Unde Apostolus ait: »Nemo militans Deo implicat se negotiis secularibus, ut placeat illi cui se probauit .« Et Iacobus: »Qui uoluerit amicus esse seculi huius, inimicus Dei constituitur .«

»Reliqui uero tenuerunt seruos eius, et contumelia affectos occiderunt.« Inter eos qui uerbum Dei audire negligunt, et eos qui nuntios persequuntur, magna distantia est. Sunt nonnulli qui nec uerbum Dei audire dignantur, et sunt alii qui uerbum Dei audiunt, sed opere implere contemnunt. Sunt alii etiam qui non solum uerbum Dei despiciunt, sed etiam predicatores uerbi odiis et gladiis persequuntur.  Illi uero districte damnandi sunt qui uerbum Dei non audiunt: sed illi districtius qui auditum implere negligunt. Quia sicut Dominus ait in Euangelio: »Seruus nesciens uoluntatem domini sui, et non faciens, plagis uapulabit paucis; sciens autem et non faciens digne, plagis uapulabit multis .« Seuerius namque illi adhuc iudicandi sunt qui manus a persecutione predicatorum continere non possunt. Unde et subditur:

»Rex autem cum audisset, iratus est, et missis exercitibus suis, perdidit homicidas illos, et ciuitatem eorum succendit.« Que similitudo, si specialiter ad populum Iudeorum referatur, manifeste pater quia seruos Dei contumeliis affecerunt, quando, sicut ait liber Actuum apostolorum: »Ibant gaudentes  discipuli a conspectu concilii, quoniam digni habiti sunt pro nomine Iesu contumeliam pati .« Stephanum quoque lapidauerunt, et Iacobum Iustum precipitantes de pinnaculo templi, occiderunt . Quod cum audisset rex, illis in malitia perseuerantibus, mittens duos Romanorum principes cum exercitibus suis: uespasianum scilicet et Titum, patrem utique et filium, perdidit homicidas illos; ciuitatem quoque illorum, id est precipuam Ierusalem igne succenderunt, ita ut, iuxta Domini uocem, »non sit relictus in ea lapis super lapidem .« Si autem generaliter hec parabola ad omnes reprobos referatur, datur intelligi quia non solum in animabus, sed etiam in corporibus damnandi sunt, qui uerba inuitantis Dei audire negligunt. Exercitus enim  regis nostri angelici sunt spiritus, unde Dominus sabaoth, id est Dominus exercituum dicitur. De quibus ait Daniel: »Millia millium ministrabant ei ,« et reliqua. Missis ergo exercitibus suis, perdidit homicidas illos, quia omne iudicium in hominibus per angelos suos impleturus est, sicut ipse ait in Euangelio: »Mittet filius hominis angelos suos, et colligent de regno eius omnia scandala, et mittent ea in caminum ignis ardentis .« Ciuitas namque reproborum propria sunt illorum corpora: quia sicut ad tempus homo in ciuitate manet, ita anima inhabitat in corpore. Non solum ergo homicide perduntur, sed etiam ciuitas succenditur, quia usque ad iudicium reprobi in animabus, et post iudicium etiam cum corporibus damnabuntur. Sed quia  superius hunc regem Dei omnipotentis speciem tenere diximus, queritur quomodo iratus dicatur, cum in natura Dei nulla ira, nulla mutabilitas cadat, teste Psalmista, qui ait: »Deus iudex iustus, fortis et patiens, nunquid irascitur per singulos dies?«  Ad quod dicendum quia multis in locis Scriptura sacra more nostro loquitur, ut occulta Dei iudicia per uisibiles res intelligantur. Sicut enim rex terrenus iratus dicitur, quando in subiectis uindictam exercet, sic Deus omnipotens illis iratus uidetur, quos iusto iudicio propter peccata damnat et punit: ceterum in sua natura semper immutabilis, semperque tranquillus permanet. Cui per quemdam sapientem dicitur: »Tu autem, Domine sabaoth, cum tranquillitate  iudicas, et cum magna reuerentia disponis nos .« Et per prophetam: »Ego sum Deus, et non mutor .«

»Tunc ait seruis suis: Nuptie quidem parate sunt, sed qui inuitati erant non fuerunt digni. Ite ergo ad exitus uiarum, et quoscunque inueneritis, uocate ad nuptias.« In his uerbis Domini manifeste Iudeorum repulsio, et gentium uocatio designatur. In uia enim quondam Iudei stabant, quando Deum celi cognoscentes, legalia precepta obseruabant. Sed Domino ueniente in carne, hi qui inuitati erant non fuerunt digni, quia non credendo in eum, quem promissum habebant, fecerunt se esse indignos. Sed nunquid quia Iudei uenire nolunt, locus nuptiarum Dei uacuus remanebit? Absit. Nam protinus serui ad  gentium uocationem mittuntur, cum dicitur: »Ite ergo ad exitus uiarum.« De exitibus ergo uiarum gentilis populus uocatus est, quando, nullam Dei cognitionem habens, ab idolorum cultura ad credulitatem Dei adductus est. Sed quia non ad solos Iudeos hanc parabolam, sed ad nos pertinere credimus, sicut uias actiones accipimus, sic exitus uiarum defectus dicimus actionum. Sunt enim nonnulli qui non facile ad Deum conuertuntur, nisi prius prosperitas huius seculi eis deficiat, sicut scriptum est: »Et tantummodo uexatio intellectum dabit auditui .« Et Psalmista: »Cum occideret eos, querebant eum ,« et cetera. Frequenter enim nonnulli diuinis flagellis percussi ad salutem redeunt, qui si in prosperitatibus seculi permansissent,  utique perirent, quibus per prophetam dicitur: »uirga et flagello castigaberis, filia Sion, ut non discedat zelus meus a te .« Tales significauit ille puer Amalechites, de quo in Regum libris legitur : quia Amalechitis fugientibus, infirmus in uia remansit, quem Dauid persequens, Amalechitas reperit, eique cibum et potum tribuit, atque postea ducem sui itineris fecit. Amalechites autem, qui lambens populus interpretatur, mundi significat amatores, qui alienis diuitiis locupletari, et extraneis facultatibus cupiunt augeri. Cumque nonnulli electi cum talibus presentis uite cursum communem ducere desiderant, misericordissima Dei bonitate, aut flagellis atteruntur, aut paupertate attenuantur, aut aliqua necessitate constringuntur,  ut etiam nolentes ad Deum conuertantur. Tales non de uiis, sed de exitibus uiarum ad Domini nuptias uocantur, quibus conuenit, quod per Osee prophetam dicitur: »Ecce ego sepiam uiam tuam spinis, et sepiam eam maceria: et sequeris amatores tuos, et non apprehendes eos: queres, et non inuenies eos, et dices: Reuertar ad uirum meum priorem, quia bene mihi erat tunc magis quam nunc .«

»Et egressi serui eius in uias, congregauerunt omnes quos inuenerunt, malos et bonos, et implete sunt nuptie discumbentium.« In quibus uerbis manifeste ostenditur, quia, sicut superius diximus, per has regis nuptias presens Ecclesia significatur.  Ecce enim dicitur: »Egressi serui eius in uias, congregauerunt omnes quos inuenerunt, malos et bonos.« Boni namque soli nusquam sunt, nisi in celo: mali soli nusquam, nisi in inferno. Presens autem Ecclesia, que inter celum et infernum consistit, utriusque partis ciues recipit: quia multi per fidem in Ecclesiam intrant, qui per uite meritum in regnum celorum minime intrare possunt, de quibus per Prophetam dicitur: »Annuntiaui et locutus sum, multiplicati sunt super numerum .« Nec mirum si reprobi super numerum multiplicantur, cum inter multitudinem palearum grana tritici saluantur, et rosa que redolet, inter spinas que pungunt, nasci soleat.

»Intrauit autem rex ut uideret discumbentes.«  Discumbere in nuptiis est fide in Ecclesia quiescere, sicut Dominus alibi dicit: »Multi uenient ab oriente et occidente, et recumbent cum Abraham et Isaac et Iacob in regno celorum .« Quotidie autem iste rex ad suas nuptias intrat, quia Deus omnipotens actus moresque hominum subtili examine diiudicat, et qua intentione quisque uiuat, pensat: et si aliquem bonis operibus uiderit esse adornatum, hunc quasi spiritalem conuiuam secum sedere et conuiuari gaudet. Solet autem contingere, ut talis in Ecclesia inueniatur, qualis et iste fuit, de quo adhuc subditur: »Et uidit hominem ibi, non uestitum ueste nuptiali, et ait illi: Amice, quomodo huc intrasti, non habens uestem nuptialem?« Queritur autem que sit uestis nuptialis [a 1Kb] , sine qua  quisquis Ecclesiam intrauerit, non recipietur ad conuiuium, sed cum magno dedecore eiicietur. uestem nuptialem non recte fidem intelligere possumus, quia sine illa Ecclesiam intrare non ualemus. Nam et baptismum uestem nuptialem non accipimus, quia sine illo Ecclesiam non intramus. Fiducialiter ergo, et absque ulla contradictione, uestem nuptialem intelligamus caritatem, sine qua quisque in uacuum Ecclesiam intrat, etiamsi rectam fidem se habere simulat. Recte ergo uestem nuptialem intelligimus caritatem, quia sicut uestis duobus filis texitur, superiori et inferiori, sic caritas duobus preceptis impletur, dilectione Dei uidelicet et proximi. Filum ergo inferius, dilectionem proximi: filum superius, dilectionem significat Dei. Minus enim, quam inter  duos haberi caritas non potest, quia nec uere diligimus Deum sine proximo, nec uere proximum sine Deo diligere possumus. Unde inter cetera ornamenta in ueste pontificis coccus bis tinctus poni precipitur , ut scilicet in nostro bono opere caritas geminetur, ut diligamus Deum toto corde, tota anima, tota mente, et proximos sicut nosmetipsos, sicut Ioannes apostolus ait: »Filioli, hoc mandatum habemus a Deo, ut qui diligit Deum, diligat et fratrem suum. Et qui dixerit, quoniam diligo Deum, et fratrem suum oderit, mendax est .« uel certe aliter per uestem nuptialem recte  caritas figuratur, quia sicut uestis piurimis filis contexitur, sic caritas diuersis uirtutibus adornatur. Ex ipsa enim nascitur prudentia, eleemosynarum largitas, hospitalitas, inimici dilectio, et cetera his similia. Si quis uult scire quibus filis uestis caritatis contexitur, legat Paulum apostolum, qui cum dixisset: »Si linguis hominum loquar et angelorum, et si habuero prophetiam, et nouerim mysteria omnia, et omnem scientiam, et habuero omnem fidem, ita ut montes transferam, et si distribuero omnes facultates meas in cibos pauperum, et si tradidero corpus meum ita ut ardeam, caritatem autem non habuero, nichil mihi prodest ;« continuo eiusdem caritatis membra enumerauit, dicens: »Charitas patiens est, benigna est, non emulatur, non  agit perperam, non inflatur, non est ambitiosa, non querit que sua sunt, non irritatur, non cogitat malum, non gaudet super iniquitate, congaudet autem ueritati: omnia suffert, omnia credit, omnia sustinet, caritas nunquam excidit .« Siue aliter recte caritas uestis nuptialis est, quia sicut uestis non solum nuditates corporum operit, sed etiam decorem tribuit, sic caritas non solum ceteras uirtutes generat, uel multitudinem peccatorum operit, sed etiam ornat, Domino dicente: »Omni habenti dabitur, et abundabit: ei autem qui non habet, et quod uidetur habere, auferetur ab eo .« Et Apostolus: »Nunc manet, fides, spes, caritas .« Mirum autem quomodo amicum uocat, quem cum tanta confusione a conuiuio repudiat. Ad quod  dicendum, quia tropice loquens, per antiphrasin, id est per irrisionem amicum appellat, qui non meretur diligi. Ac si diceret: Amice, et non amice. Amice per fidem, sed non amice per operationem. Amice, quia ad nuptias uenisti; sed non amice, quia uestem nuptialem non attulisti.

»At ille obmutuit.« Increpatus a rege is qui sine ueste nuptiali nuptias intrauerat, obmutuit, quia in illa discussione districti examinis, nec fugiendi, nec mentiendi, nec cuiquam se occultandi locus erit, quando non solum Dei presentia, et angelorum atque sanctorum multitudo testis erit, sed etiam ipsa conscientia peccatrix semetipsam, cur peccauerit, accusabit, teste beato Iob, qui ait: »Et terra aduersum me clamat .« Unde in  persona Iude proditoris, siue cuiuslibet impii dicitur: »Reuelabunt celi iniquitatem eius, et terra aduersus eum consurget, et manifestum erit peccatum illius in die furoris Domini .« Hanc quippe districtionem considerabat Propheta, cum dicebat: »Neque ab oriente, neque ab occidente, neque a desertis montibus , quoniam Deus iudex est .« Quid autem post hec sequatur, manifestatur cum subditur:

»Ligatis pedibus et manibus, mittite eum in tenebras exteriores.« Si quis autem uult scire quibus  funiculis peccatorum manus et pedes ligentur in pena, Salomon manifestat, cum ait: »Funiculis peccatorum suorum unusquisque constringetur .« Et Psalmista de ipsis loquitur: »Funes peccatorum circumplexi sunt me .« Funis enim torquendo componitur, ut longior efficiatur: et quicunque peccatis peccata addunt, quasi funem faciunt, quo in pena ligentur. Quibus Isaias terribiliter clamat: »ue qui trahitis iniquitatem in funiculis uanitatis, et quasi funiculum plaustri peccatum!«  Ministri isti immundi sunt spiritus intelligendi, de quibus per Psalmistam dicitur: »Immissiones per angelos malos .« Ligatio pedum uitia et peccata significant. Quisquis autem hic ligatas habet manus uel pedes, ne bonum  operetur, ne uiam mandatorum Dei currat, necesse est ut illic ligatas habeat manus uel pedes: et qui undique se dilatauit in malo opere, undique constringatur in retributione uindicte. Digne uero peccatoris manus et pedes ligantur in pena, quos hic habuit solutos ad culpam. Cum tenebre semper sint interiores, et nunquam exteriores, cur iste in tenebras exteriores mitti dicitur? Ad quod dicendum, quia tenebre interiores cecitas est mentis: exteriores uero, pena infernalis. Iustum igitur est ut post mortem in exteriores tenebras mittatur qui, dum uiueret, in interioribus tenebris, id est, in cecitate mentis se conclusit. Quid autem ibi missus patiatur, manifestatur cum subinfertur: »Ibi erit fletus et stridor dentium.« Ubi per nomina membrorum,  qualitas ostenditur tormentorum. Acriori enim fumo oculi tacti lacrymari solent, et nimio frigore dentes stridescere. Cum ergo dicit: »Ibi erit fletus et stridor dentium,« datur intelligi quia reprobi eterno supplicio damnati et frigus inestimabile et calorem intolerabilem sustinebunt, beato Iob teste, qui ait: »A calore nimio transibunt ad aquas niuium .« Ubi etiam considerandum quia non solum sanctorum corpora, sed etiam reproborum in iudicio resurrectura monstrantur. Unde per beatum Iob alibi dicitur: »Credo quod Redemptor meus uiuit, et in nouissimo die de terra resurrecturus sum, et in carne mea uidebo Deum .« Oculi enim carnei sunt, et dentes ex ossibus: igitur cum dicit: »Ibi erit fletus et stridor  dentium,« ostendit corpora reproborum, que constant ex carne et ossibus, ueraciter esse resurrectura: ut qui in carne et anima peccauerunt, in carne et anima pariter puniantur. Quod autem ait:

»Multi enim sunt uocati, pauci uero electi.« Magis timendum est quam exponendum. Quod enim omnes uocati sumus, nouimus; utrum autem ad electorum sortem pertineamus, adhuc ignoramus. Tanto ergo solliciti esse debemus in bono opere, quanto inexcusabiles nos esse scimus de uocatione, ut non cum multis reprobis audiamus: »Ite, maledicti, in ignem eternum ,« sed cum electis audire mereamur: »uenite, benedicti Patris mei, possidete  paratum uobis regnum a constitutione mundi. « Quod ipse prestare dignetur, qui cum Patre et Spiritu sancto uiuit et regnat Deus in secula seculorum. Amen.



HOMILIA CXXXuI. DOMINICA uIGESIMA SECUNDA POST PENTECOSTEN.

 »In illo tempore. Erat quidam regulus cuius filius infirmabatur Capharnaum.« Et reliqua. Aliquoties contingere solet, ut nonnulli a qualitate mentis, quam habent interius, nomina sortiantur exterius, sicut Simon dictus est Petrus ob firmitatem fidei, eo quod firme petre inheserit, et filii Zebedei Boanerges, id est, filii tonitrui, sunt uocati, quia de spiritali celo intonituri erant: »In principio erat  uerbum, et uerbum erat apud Deum, et Deus erat uerbum .« Et Iudas zelotes dictus est, eo quod zelo amoris Dei plurimum ferueret. Sic ergo et iste regulus fortassis a qualitate mentis quam habebat interius, nomen traxit exterius. Regulus enim diminutiuum nomen est a rege, quasi dicatur sub rege primus, uel paruus rex. Et ideo quia ex parte credebat, et ex parte non credebat, non rex, sed regulus meruit appellari. Sed quod nos uerbis de illo dicimus, hoc ipse de se operibus comprobat. Nam subditur:

»Hic cum audisset quia iehsu adueniret a Iudea in Galileam, abiit ad eum, et rogabat eum ut descenderet et sanaret filium eius. Incipiebat enim mori.« Que omnia iuxta litteram ita manifesta  sunt, ut expositione non indigeant. Hoc tantummodo mirum uidetur quare is qui pro filio rogaturus uenerat a Domino audiuit:

»Nisi signa et prodigia uideritis, non creditis.« Cum utique nisi credidisset, nequaquam pro sanitate filii rogaturus ad Dominum accessisset? Ad quod dicendum quia credebat et non credebat. Credebat quod Dominus per presentiam corporalem salutem filio suo restituere posset, sed non credebat eum per Diuinitatem ubique esse presentem, cuius tam sollicite corporalem aduentum requirebat, dicens:

»Domine, descende priusquam moriatur filius meus.« Quia ergo credebat, rogaturus pro filio accessit, sed quia non perfecte credebat, audire meruit: »Nisi signa et prodigia uideritis, non creditis.«  Fides enim augmentum habet, sicut apostoli Domino dixerunt: »Domine, auge nobis fidem .« Et centurio ille, qui pro puero lunatico rogaturus uenerat, cum audisset a Domino: »Credis, omnia possibilia credenti,« respondit: »Credo, Domine, adiuua incredulitatem meam .« Inter signa autem et prodigia hoc interest, quia signa dicuntur miracula insolita: prodigia uero ea dicuntur, que cum presentialiter mira sunt, etiam in futuro aliquid premonstrant. Unde prodigium dictum est, quasi porro digium. Sed in hac lectione nostra superbia confunditur, si eam cum alia conferamus. Legimus enim in Euangelio Matthei, quia cum introisset iehsu in Capharnaum, accessit ad eum centurio, rogans  eum, et dicens: »Domine, puer meus iacet in domo paralyticus, et male torquetur.« Et ait illi iehsu: »Ego ueniam et curabo eum .« Quis enim ignorat regulum maioris esse potestatis quam centurionem? Et quid est quod Dominus ad filium reguli rogatus ire noluit, et ad seruum centurionis etiam non rogatus ire paratus fuit? Nimirum nostra superbia, ut diximus, confunditur, qui in hominibus non naturam, qua ad imaginem Dei facti sunt, sed potentiam consideramus. Quos enim potentes cernimus honoramus: et quos metuimus ueneramur: pauperes autem contemnimus, despicimus et negligimus. Econtra Filius Dei, qui de celo descendit in terras, ad filium reguli rogatus ire noluit, et ad seruum centurionis, etiam cum non rogaretur, ire paratus  fuit. Quia sicut Petrus de eo ueracissime testatur: »Non est personarum acceptor Deus, sed in omni gente qui operatur iustitiam, acceptus est illi .« Imitemur ergo et nos caput nostrum, et quem plus Deum amare uiderimus, illum studiosius diligamus. Et hec dicentes, non prohibemus honorare potentes, maxime cum Petrus apostolus dicat: »Deum timete, regem honorificate .« Sed sicut illorum ueneramur potentiam, sic pauperum supplere debemus indigentiam, ut in Ecclesia Dei unicuique congruus honor exhibeatur. Sed quia increpatio piis mentibus multum prodesse solet, postquam regulus a Domino increpatus audiuit: »uade, filius tuus uiuit. Credidit homo sermoni quem dixit ei iehsu et ibat.« Unde fides protinus  effectum consecuta est.

»Iam autem eo descendente, serui occurrerunt ei, et nuntiauerunt dicentes quia filius eius uiueret.« Ex eo ergo, quod superius iste regulus Domino dixit: »Descende priusquam moriatur Filius meus,« et hic dicitur: »Iam autem eo descendente,« datur intelligi, quia Capharnaum in ualle erat sita, que uallis pinguis siue uilla pulcherrima interpretatur. At ille uolens scire utrum ea hora sanitas esset reddita filio, in qua audierat a Domino: Filius tuus uiuit, »interrogauit horam ab eis in qua melius habuerit. Et dixerunt ei: Quia heri hora septima reliquit eum febris.« Pulchre autem hora septima filius reguli sanatur, quia septem sunt dona Spiritus sancti, cuius gratia et uirtute, non solum remissio  peccatorum, sed etiam uirtus et sanitas tribuitur, Apostolo teste, qui ait: »Charitas Dei diffusa est in cordibus nostris per Spiritum sanctum qui datus est nobis .« Siue certe hora septima filius reguli sanatus est, ut intelligamus quia in presenti uita que per septem dies uoluitur, salutem anime nostre bene operando querere debemus.

»Cognouit ergo Pater quia illa hora esset in qua dixit ei iehsu: Filius tuus uiuit, et credidit ipse, et domus eius tota.« In multis locis Euangelii promptior fides gentium ad credendum ostenditur quam Iudeorum, ipso Domino de centurione dicente: »Amen, dico uobis, non inueni tantam fidem in Isrel .« Legimus paulo superius,  eodem euangelista Ioanne narrante, quia cum mulier Samaritana audisset a Domino omnia que fecit, abiit in ciuitatem, et dixit illis omnibus: »uenite et uidete hominem qui dixit mihi omnia quecunque feci. Nunquid ipse est Christus? cum uenissent ergo ad illum Samaritani, rogauerunt eum ut ibi maneret. Et mansit ibi duos dies, et multo plures crediderunt propter sermonem eius. Et mulieri dicebant: Quia iam non propter tuam loquelam credimus, ipsi enim audiuimus, et scimus quia hic est uere Saluator mundi .« Ibi enim sine ostensione miraculi tota ciuitas credidit, hic cum magnum signum ostensum esset, ipse pater tantum »credidit et domus eius tota.«



HOMILIA CXXXuII. DOMINICA XXIII POST PENTECOSTEN.


 »In illo tempore dixit iehsu discipulis suis parabolam hanc: Simile est regnum celorum homini regi qui uoluit rationem ponere cum seruis suis.« Et reliqua. uirtus et sapientia Dei Dominus iehsu Christus, humane ignorantie condescendens, frequenter suis sanctis sermonibus similitudines dignatus est adiungere, ut quod per similitudinem sermonum auditores capere non poterant, saltem per parabolas et figuras tenerent. Unde sicut alibi Mattheus ait: »Loquebatur iehsu cum discipulis in parabolis, et sine parabolis non loquebatur eis, ut adimpleretur quod per Prophetam dicitur: Aperiam in parabolis os meum ,« loquar propositiones ab initio. Quod in hac lectione eum fecisse cognouimus, si diligentius superiora huius Euangelii consideremus. Cum enim preceptum dimittendi fratribus in nobis peccantibus dedisset, ne dura hec uiderentur et aspera, adiecit similitudinem de rege qui debitori suo decem millia talenta ad unam supplicationem dimisit. Spiritaliter homo iste rex Dominus iehsu Christus de quo scriptum est: »Ecce ueniet Deus et homo de Dauid qui est rex regum et Dominus dominantium «, et cuius regni non erit finis. Huius regis serui homines sunt quos ad sibi seruiendum, seque laudandum ad suam imaginem condidit, quibus etiam sensum et intelligentiam prebuit. Huic rei seruire summa est libertas, ab eius seruitio recedere turpissima seruitus.  Huius seruum se gloriabatur Psalmista, cum dicebat: »Ego seruus tuus et filius ancille tue .« Et iterum: »Seruus tuus ego sum, da mihi intellectum ,« Domine. Ponit autem rex rationem cum seruis suis, quia non solum opera, sed etiam cogitationes nostras eius maiestatis oculus subtiliter examinat atque discernit. Sed eo rationem ponente, solet contingere ut inueniantur plures qui non solum in minoribus peccatis, sed etiam in maioribus criminibus sunt obligati. Quorum speciem tenet iste, de quo subditur:

»Et cum cepisset rationem ponere oblatus est ei unus qui debebat ei decem millia talenta.« Talentum in Scripturis aliquoties peccatum significat, uel  pondus, siue multitudinem peccatorum, sicut in Zacaria legitur: »uidi, et ecce talentum plumbi portabatur ,« et proiecit illum in medio amphore, et dixit: »Hec est impietas ,« sicut enim talentum diuersis modis ponderatur, sic peccatorum species diuerse sunt. Qui enim homicidium, adulterium, sacrilegium, et cetera his similia perpetrat, quasi decem millia talenta debebat.

»Cum autem non haberet unde redderet, iussit eum dominus uenundari, et uxorem eius et filios, et omnia que habebat, et reddi.« Non habebat seruus unde redderet debitum, quia digne pro peccatis Deo satisfacere non potest per proprium meritum. Siue certe non habet seruus unde debitum reddat, quia peccator in die iudicii nullam excusationem  pro peccatis suis inueniet. Sed quia Deus misericors, nec uult peccatores perire perpetuo, iubet seruum uenundari, cum peccatorem per penitentiam precipit immutari. In uenundatione enim hoc agitur, ut alterius res ad alterius transeat possessionem. Et tunc spiritaliter seruus uenundatur, quando peccator de possessione diaboli, per penitentiam ad possessionem conuertitur Dei. uenundatur quoque uxor et filii cum caro, que peccatis fuit subdita, et cogitationes carnales in seruitio Dei immutat. Et qui seruiuit immunditie et iniquitati ad iniquitatem, seruiat iustitie in sanctificationem, et pro superbia humilitatem, pro luxuria castitatem, pro auaritia diligat largitatem. Et qui antea procreauerat filios diaboli male uiuendo. Et per uxorem,  propriam carnem intelligere possumus: per filios, uitia et peccata. uel certe aliter: uenundatur seruus, cum peccatori impenitenti eternum comminatur supplicium, et declinare a malo, et facere bonum ei precipitur. uenundantur quoque uxor et filii, quando non solum anime pro peccatis, sed etiam carni peccatrici pena eterni cruciatus predicitur. Quod cum audierit seruus frequenter post peccatum, timore concutitur ad penitendum, qui pro amore Dei noluit cauere peccatum. Unde et subditur:

»Procidens autem seruus ille, rogabat eum dicens: Patientiam habe in me, et omnia reddam tibi.« Procidit autem seruus ante Deum, cum peccator, suam fragilitatem recognoscens, humiliter ueniam postulat, dicens cum Propheta: »Quoniam  iniquitatem meam ego cognosco et peccatum meum contra me est semper. Tibi soli peccaui, et malum coram te feci, ut iustificeris in sermonibus tuis, et uincas cum iudicaris .« Rogat quoque patientiam, ut dignam possit exhibere penitentiam, quatenus presentis uite dies ad inducias penitendi accipiat, et secundum Apostolum, per patientiam Dei ad penitentiam conuertatur. Quantum autem misericors Deus erga peccatores conuersos existat, manifestatur cum subditur.

»Misertus autem dominus serui illius, dimisit eum, et debitum dimisit ei.« Ecce enim non solum patientiam, quam rogauerat, inuenit, sed etiam debiti absolutionem accepit. Quia diuina clementia  semper maiora consueuit prestare, quam humana fragilitas sciat rogare. Nemo ergo de magnitudine uel multitudine peccatorum diffidere debet, ac de ipsa desperare, cum ille qui decem millia talenta debebat, et patientiam rogaret ut redderet omnia a Domino impetrauit. Amat enim Deus peccatores post conuersionem, si dignam faciant satisfactionem. Quia sicut ipse dicit per prophetam, non uult mortem peccatoris, »sed ut conuertatur et uiuat .« Et iterum: »Peccator, quocunque die conuersus fuerit ,« etc. Et sicut pius Redemptor in Euangelio ait: Quia »non ueni uocare iustos, sed peccatores .«---»Et gaudium est in celo super uno peccatore penitentiam agente quam supra nonaginta nouem iustis, qui non indigent penitentia  .« Unum autem summopere necessarium est penitentibus, ut sicut sibi sua a Deo dimitti uolunt peccata, ita fratribus in se peccantibus clementer ignoscant. Sunt enim nonnulli qui cum Deum erga se benignum esse desiderant, fratribus duri, asperi et amari existunt. Quorum similitudinem uidetur iste tenere, de quo subditur:

»Et egressus seruus ille, inuenit unum de conseruis suis, qui debebat ei centum denarios, et tenens suffocabat eum, dicens: Redde quod debes.« Egreditur seruus, quando liber abire permittitur. Suffocationem supradictam tribulationes et angustias, quas ei ingerebat, intelligere possumus. Spiritaliter, unusquisque nostrum exiens, inuenit unum de conseruis suis debentem sibi centum denarios, quando  reminiscitur se ab alio esse lesum.

»Procidens autem seruus ille, rogabat eum, dicens: Patientiam habe in me, et omnia reddam tibi.« Iisdem ergo uerbis quibus dominum supplicauerat a conseruo rogatus est, sed non talem misericordiam conseruo exhibuit qualem a Domino acceperat. Unde et subditur:

»Ille autem noluit, sed abiit et misit eum in carcerem, donec redderet debitum.« Mali autem retributio carceris conclusione uel suffocatione designatur. Igitur carcer in hoc loco afflictio, qua eum coarctabat, intelligitur. Debitum in Scripturis peccatum uocari, ex eo intelligimus quod quotidie in oratione poscimus, dicentes: »Dimitte nobis debita nostra .« Unde in lege precipitur: Debitum  debet tibi quispiam frater tuus, si abstuleris »pignus ab eo, ante solis occasum « pignus restitue. Omnis enim homo debitor est et debitorem habet. Quis enim est qui non sit debitor Dei, cum nullus sit sine peccato? Et quis est qui debitorem non habeat fratrem suum, nisi ille in quem nullus peccauit? Quantum autem inter decem millia talenta et centum denarios distat, tanto maiora sunt que in Deum committimus, quam ea que fratres in nobis peccant. Ea ergo benignitate fratribus in nobis peccantibus minora dimittere debemus, qua maiora nobis a Deo dimitti optamus. Quod melius agnoscimus si superiorem Domini admonitionem, ex qua hec similitudo orta est, consideremus. Cum enim  superius preciperet, dicens: »Si peccauerit in te frater tuus, uade et corripe eum inter te et ipsum solum ,« et cetera que sequuntur, interrogauit eum Petrus, dicens: »Domine, quoties peccabit in me frater meus, et dimittam ei? usque septies? Ait illi iehsu: Non dico tibi usque septies, sed usque septuagies septies .« Ex qua interrogatione et responsione hoc discimus, quia si toties peccauerit in nobis frater noster, quoties humana fragilitas in die peccare non sinit, semper parati esse debemus ad ignoscendum. Sed dicet aliquis: Peccauit in me frater meus, dimisi ei usque septuagies septies, nunquid amplius dimittere debeo quam a Christo preceptum est? Cui respondere debemus, quia etsi septuagies octies, etsi centies, et quoties omnino peccauerit,  semper dimittendum est. Quia sicut a Domino non ex parte, sed ex integro uolumus dimitti peccata: sic ex toto corde fratribus in nobis peccantibus dimittere debemus, monente Paulo apostolo: »Donate uobis omnia inuicem, si quis aduersus aliquem habet querelam, sicut et in Christo donauit nobis .« Numerus enim iste non pro quantitate, sed pro mysterio positus est. Huius numeri sacramentum Lucas euangelista ostendere curauit, cum humane generationis Christi ordinem describens, septuaginta septem generationes enumerauit. Cum enim Mattheus ab Abraham incipiens usque ad Christum descendendo, quadraginta duas generationes enumerasset, e contra Lucas a Christo ascendendo usque ad primum hominem Adam describens, septuaginta  septem generationes enumerauit, ut intelligamus, septuagies non ad quantitatem numeri, sed ad peccatum pertinere. A Christo ergo usque Adam septuaginta septem generationes numerantur, quia illud peccatum quod primus homo de paradiso perpetrauit, per septuaginta septem generationes usque ad Christum, qui sine peccato uenit, uiguit. Unde bene idem Lucas a baptismate Christi numerare cepit, quia omnia peccata in baptismo absoluuntur. Quod mystice Lamech suis uerbis ostendit, quando uxoribus suis ait: Septuplum ultio dabitur de Cain, de Lamech uero septuagies septies. Nam quantum ad litteram pertinet, septuagies septies de Cain ultio data est, quia uindictam, quam pro fratris morte promeruit, usque ad generationem  in ipso pertulit. De Lamech uero septuagies septies ultio data est, quia septuaginta septem anime de femore eius egresse sunt, que omnes diluuio perierunt. Spiritaliter uero de Lamech septuagies septies ultio data est, quia peccatum quod primus homo peccauit, ut diximus, per septuaginta septem generationes usque ad Christi aduentum uiguit. Unde bene idem Lamech percutiens siue percussus interpretatur, quia primus homo peccati, et omnem suam stirpem eodem uulnere percussit. Hec diximus, ut ostenderemus septuagies septies, non ad quantitatem numeri, sed ad peccatum pertinere. Omnia ergo que fratres in nobis peccare possunt, dimittere iussit, quando septuagies septies fratribus  in nobis peccantibus indulgere precepit. Regulam ergo dimittendi in nobis ipsis discamus, ut sicut Deum post peccatum uolumus inuenire propitium, sic in nobis peccantibus clementes et benigni simus, ipso Saluatore monente: »Cum stabitis ad orandum, dimittite si quid habetis aduersus aliquem, ut et Pater uester, qui in celis est, dimittat uobis peccata uestra .« Nam qui diuini beneficii oblitus, suas uult uindicare iniurias, non solum de futuris peccatis ueniam non merebitur, sed etiam preterita peccata que sibi dimissa credebat, ad uindictam ei replicabuntur. Unde et subditur:

»uidentes ergo conserui eius que fiebant, contristati sunt ualde, et uenerunt et narrauerunt omnia domino suo que facta fuerant.« Conserui,  qui hec uidentes Domino nuntiant, angeli sunt qui opera nostra die noctuque factori nostro annuntiare creduntur, sicut angelus ad Tobiam ait: »Dum oraretis, ego obtuli orationes uestras ante Deum .« Qui pro eo conserui dicuntur, quia nostris humilitatibus ministrant, sicut Apostolus ait »Sunt administratorii spiritus, in ministerium missi propter eos qui hereditatem cupiunt salutis .« Contristati autem dicuntur, quia sicut gaudent super bene agentes, sic dolere dicuntur super male agentes. Siue aliter, conserui qui hec domino nuntiant, doctores et magistri Ecclesie intelliguntur, qui uidentes minores a maioribus opprimi uel affligi, compatiuntur eis: et dum eis condolent, quasi per affectum mentis omnia hec Domino nuntiant.

 »Tunc uocauit illum dominus suus, et ait illi: Serue nequam, omne debitum dimisi tibi, quoniam rogasti me; nonne ergo oportuit et te misereri conserui tui, sicut et ego tui misertus sum?« Ecce qualem penam merebitur, quia suas uult uindicare iniurias. Ait enim: Serue nequam, etc. Ac si diceret: Serue male, ingrate serue, cum ad unam petitionem omne debitum tibi dimiserim, quare non considerasti quia oportuit et te misereri conserui tui, sicut et ego tui misertus sum?

»Et iratus Dominus eius tradidit eum tortoribus, quoadusque redderet uniuersum debitum.« Queritur, quomodo Dominus iratus dicatur, cum in natura Dei nulla ira, nulla mutabilitas cadat, teste Psalmista, qui ait: »Deus iudex iustus, fortis et  patiens, nunquid irascitur per singulos dies?«  Ad quod dicendum, quia multis in locis Scriptura sacra more nostro loquitur, ut occulta Dei iudicia per uisibiles res intelligantur. Sicut enim terrenus rex iratus dicitur, quando in subiectis uindictam exercet, sic Deus omnipotens illis iratus uidetur, quos iusto iudicio propter peccata damnat et punit, ceterum in sua natura semper immutabilis semperque tranquillus permanet, cui per quemdam sapientem dicitur : »Tu autem, Domine Sabaoth, cum tranquillitate iudicas, et cum magna reuerentia disponis nos.« Tortores, quibus ingratus seruus traditur, immundi sunt spiritus, de quibus scriptum est . »Immissiones per  angelos malos:« qui grauiter a nobis exigunt quod blande et leniter persuaserunt. Ipsos enim peccator tortores habet in pena, quos habuit suasores ad culpam. Quod autem dicitur: »Quoadusque redderet uniuersum debitum.« Finitum aduerbium pro infinito tempore posuit, quoniam reprobi eterno supplicio damnati, sic quotidie debitum peccati in pena exsoluent, ut tamen penarum cruciatus nunquam eis deficiat, Domino alibi dicente : »Amen dico uobis, non exies inde donec reddas nouissimum quadrantem.« Non ergo ita est accipiendum, quod post uniuersale iudicium uindicta peccatorum peracta, reprobi ueniam consequi possint, licet Origeniste testentur, quorum sententia non est sequenda, quia postquam semel damnati fuerint, ueniam  non consequentur. Exponens Dominus quod in similitudinem premiserat adiunxit, dicens:

»Sic Pater meus celestis faciet uobis, si non remiseritis unusquisque fratri suo de cordibus uestris.« In quibus uerbis ostenditur, quia, sicut superius diximus, qui fratribus in se peccantibus dimittere non uult, etiam illa peccata, que sibi dimissa credebat, ad uindictam ei replicabuntur. Et quia Deus inspector est cordis, signanter dicitur, »de cordibus uestris.« Sunt enim nonnulli, qui cum ab aliis lesi fuerint, ore dimittere uidentur, sed corde iniurias reseruant, quod ideo faciunt, quia ab aliis coguntur ut dimittant: aut certe defendere non se preualent ab his a quibus lesi sunt, uel certe tempus uindicandi aptum exspectant, de quibus per  prophetam dicitur : »Ore pacem cum amico suo loquitur, et occulte ponit ei insidias.« Sed isti tales, qualem uindictam percipiant, Psalmista declarat, dicens : »Qui loquuntur pacem cum proximo suo, mala autem in cordibus eorum.« Et iterum: »Da illis secundum opera eorum, et secundum opera manuum eorum tribue illis .« Quorum patientia non premium accipiet uirtutis, quia uelamentum est furoris. Nihil ergo prodest ore dimittere, qui uult iracundiam corde seruare. Propter hoc, cum dixisset Dominus: »Sic pater uester celestis faciet uobis, si non remiseritis unusquisque fratri suo.« adiunxit: »de cordibus uestris.«



HOMILIA CXXXuIII. DOMINICA XXIu POST PENTECOSTEN.


 »In illo tempore, abeuntes Pharisei consilium inierunt, ut caperent Iesum in sermone.« Et reliqua. Ab eo tempore quo totius mundi monarchia sub unius hominis principatu redacta est, propter pacem et concordiam seruandam in populis, statutum est, ut unusquisque censum capitis sui redderet. Cuius rei testis est Lucas euangelista, qui tempore quo Dominus et Saluator noster natus est, hanc legem in populum Iudeorum allatam descripsit, dicens: »Exiit edictum a Cesare Augusto, ut describeretur uniuersus orbis .« Super hanc rem autem Cesar Augustus Herodem Antipatri filium Iudeis prefecit, ut et tributa exigeret,  et Romano pareret imperio. Ergo predicante Domino et Saluatore nostro, continuo magna inter Iudeos nata questio fuerat, propter redditionem census, aliis dicentibus pro securitate et quiete, quia Romani principes pro eis militarent, debere tributa solui, e contra scribis et Phariseis dicentibus, non debere populum Dei humanis legibus esse subiectum, maxime cum decimas, et primitias, et spontaneas oblationes Deo offerret. Et quia scribe et Pharisei, ut sepe diximus, ad hoc Dominum sequebantur, ut eum uel in opere, uel in sermone reprehendere possent, sub hac occasione consilium ineuntes,

»Mittunt ei discipulos suos cum Herodianis, dicentes: Magister, scimus quia uerax es, et uiam Dei in ueritate doces, et non est tibi cura de aliquo.  Non enim respicis personam hominum. Dic ergo nobis, quid tibi uidetur? licet censum dare Cesari, an non?« Quod ideo interrogabant, ut dum unum ex eis quodlibet affirmaret, aut illorum aut istorum odium incurreret. Ut scilicet, si diceret: Licet, reprehenderetur ab aliis, qui censum dare nolebant, uel uideretur esse contrarius legi Dei. Si uero diceret: Non licet, quasi qui rebellionem contra Cesarem mouere cogitaret, a ministris Herodis comprehensus teneretur, Herodianos autem uel ministros Herodis uocat, qui publice uectigalia exigebant, uel certe illos quos scribe et Pharisei, quia sponte Herodi tributa soluerent, illudentes Herodianos uocabant. Et quia, ut Dominus ait, scribe et Pharisei similes erant sepulcris dealbatis, blandam  et fraudulentam interrogationem premittebant, ei dicentes: »Magister, scimus quia uerax es et uiam Dei in ueritate doces, et non est tibi cura de aliquo. Non enim respicis personam hominum.« Proprium est enim illorum qui alios fraude decipere conantur, ut prius mentem audientis adulationibus demulceant, ut blandimentis prouocatus, non quod uerum est respondeat, sed quod illi, qui interrogat, placere probauerit. Quod uero illi fraudulenter de Domino dicebant, nos firmi et immobili fide credere debemus, illum scilicet uerum ac singularem esse magistrum, a quo procedit omnis sapientia, et cum quo fuit semper et est ante euum, qui ait in Euangelio: »uos uocatis me Magister et Domine, et bene dicitis: sum etenim .« Et iterum: »Nec  uocemini magistri, quia magister uester unus est Christus .« Ipse autem uerax est, quia, ut ait Scriptura, »omnis homo mendax ,« quia ait in Euangelio: »Ego sum uia, ueritas et uita .« »uiam quoque Dei in ueritate docuit ,« quia nec fefellit aliquem, nec falli ab aliquo potuit, quoniam seruantibus que precepit, ueraciter dabit quod promisit. »Non enim respicit personam hominum ,« quia nec propter paupertatem aliquem abiicit, nec propter diuitias aliquem eligit, sed quem in suo seruitio uiderit deuotiorem, ipsum efficit sanctiorem. De quo ueracissime Petrus apostolus dicit: »In ueritate comperi quoniam non est personarum acceptor  Deus, sed in omni gente, qui operatur iustitiam, acceptus est illi .« Cesarem autem, non Augustum, sed Tiberium successorem eius, sub quo passus est Dominus, intelligere debemus. Omnes enim imperatores Romanorum Cesares appellabantur, a primo Caio Cesare, qui ob duas causas Cesar est nuncupatus, uel quia ceso uentre matris exiit, uel quia cum cesarie capitis, id est cum capillis est natus

»Cognita autem iehsu nequitia eorum dixit: Quid me tentatis, hypocrite?« Sapientia semper sapienter agit. Et primum cogitationes tentatorum denudauit, ut sic saltem in eo cogerentur cognoscere diuinitatem. Quoniam proprium est Deo cogitationes hominum intueri, Scriptura teste, que ait: »Que sunt in corde  hominis, oculi tui uident, Domine.« Et recte tentatores suos hypocritarum appellatione redarguit, quia aliud ore proferebant, et aliud in corde retinebant. Hypocrita enim Grece, Latine simulator dicitur. Quo nomine recte illi censentur qui aliud seruant interius, et aliud ostentant exterius. Quales erant isti qui cum Domino dicerent: »Magister, scimus quia uerax es,« eum capere cogitabant in sermone. Quibus adhuc dicitur:

»Ostendite mihi numisma census.« Numisma est, ut Isidorus dicit, solidus aureus, uel argenteus, siue ereus. Dicitur enim numisma, quia nominibus principum effigiisque signabatur. »At illi obtulerunt ei »denarium.« Denarius genus erat nummi, qui pro decem nummis imputabatur, et habebat imaginem  Cesaris expressam nomenque superscriptum.

»Et ait illis: Cuius est imago hec et superscriptio? Dicunt ei: Cesaris.« Non ex ignorantia interrogatio Saluatoris descendit, maxime cum manifeste pateret, cuius esset expressa imago in nummo. Sed tentatores suos interrogauit, ut illis cuius esset imago respondentibus, rationabiliter et absque reprehensione, que Dei Deo et que Cesaris Cesari reddenda esse doceret. Unde et subditur:

»Et ait illis: Reddite ergo que sunt Cesaris, Cesari, et que sunt Dei, Deo.« Ac si diceret: Reddite ergo que sunt Cesaris, Cesari, id est tributum, uectigal et censum: et que sunt Dei Deo, id est decimas, primitias et spontaneas oblationes. Unde subtiliter considerandum, quia sicut Cesar  imaginis sue censum a sibi subditis exigebat, sic Deus omnipotens imaginis sue figuram a nobis exacturus est. In denario quippe imago regis exprimebatur, homo autem secundum interiorem hominem, ad imaginem et similitudinem Dei factus est, ipso Domino dicente: »Faciamus hominem ad imaginem et similitudinem nostram .« Huius imaginis figuram in se expressam nouerat, qui dicebat: »Signatum est super nos lumen uultus tui, Domine .« Quemadmodum ergo Cesar denarium, in quo imago eius exprimebatur, a subditis exquirebat, sic Deus omnipotens inuiolatam in urbis suam imaginem uult inuenire in piis actibus et piis moribus uel castis. Simulque etiam considerandum est quia nisi  primus homo imaginem Dei in se peccando uiolasset, nequaquam homo homini subiectus esset. Quia in initio cum fecisset Deus hominem ad imaginem et similitudinem suam, non ait: Presit homo hominibus, sed »dominamini piscibus maris et uolatilibus celi et bestiis terre .« Postquam uero peccatum inter homines, iurgia, rixe, et seminarium discordie crescere cepit, ad comprimendam prauorum hominum insolentiam, proposuit Deus hominibus hominem, ut quos amor Dei non prouocabat ad bonum, saltem timor hominis cerceret a malis. Iam uero Christianorum temporibus diuina prouidentia ordinauit, ut esset in Ecclesia Dei non solum pastor et pontifex, sed etiam in seculo princeps, ut iste Ecclesiam Dei uerbis instruat, et ille armis defendat.  Et quod iste non potest corrigere uerbo, ille feriat ferro. Et qui nolunt ecclesiasticam suscipere disciplinam, prohibeantur a malis per potestatem regiam. Et qui potestati Dei non sunt subditi, mundanis legibus constringantur. Et ideo debemus Christianis principibus esse subditi  et obedientes, ut iuxta Saluatoris preceptum reddamus »que sunt Cesaris Cesari, et que sunt Dei Deo.« Unde Apostolus admonet nos dicens: »Omnibus potestatibus sublimioribus« subditi estote, quia »non est potestas nisi a Deo. Que autem sunt, a Deo ordinate sunt. Et qui potestati resistit, Dei ordinationi resistit .« Et iterum: »Reddite omnibus debitum: et cui tributum, tributum: cui uectigal, uectigal: et cui honorem,  honorem: et cui timorem, timorem .« Quod non solum Dominus uerbis, sed etiam exemplis faciendum ostendit, quando et Deo reddidit, que sunt Dei, Patris faciens uoluntatem: et Cesari, que sunt Cesaris, quando pro se et Petro tributum reddere iussit, sicut scriptum est in Euangelio : Quia cum accessissent hi »qui didrachma accipiebant, ad Petrum, dixerunt ei: Magister uester non soluit didrachma? Et ait: Etiam. Et cum« contristatus Petrus »intrasset domum, preuenit cum iehsu, dicens: Quid tibi uidetur, Simon? reges terre a quibus accipiunt tributum uel censum? a filiis suis, an ab alienis?« Et illo respondente, »ab alienis.« ait: »Ergo liberi sunt filii. Ut autem non scandalizemus eos, uade ad mare, et mitte hamum. Et eum  piscem qui primus ascenderit, tolle, et aperto ore eius, inuenies staterem; illum sumens, da eis pro me et te.« Cuius etiam exemplum secutus idem Petrus, discipulos suos per epistolam admonet, dicens: »Deum timete, regem honorificate .« Et iterum: »Subiecti estote omni humane creature propter Deum: siue regi quasi precellenti, siue ducibus tanquam ab eo missis ad uindictam malefactorum, laudem uero bonorum .«



HOMILIA CXXXIX. DOMINICA XXu POST PENTECOSTEN.

 »In illo tempore. Loquente Iesu ad turbas, ecce princeps unus accessit, et adorauit eum, dicens: Domine, filia mea.« Et reliqua. Inter  omnia miracula que Dominus iehsu Christus per semetipsum ostendit in terris, tres tantum mortuos resuscitasse legitur. Resuscitauit filiam archisynagogi in domo iacentem, de qua nunc sermo agitur; resuscitauit filium uidue, extra portam ciuitatis ad sepeliendum delatum; resuscitauit nichilominus et Lazarum quatriduanum mortuum, iam fetentem in monumento. Qui ergo omnes in se credentes uenerat resuscitare in anima, non sine causa est, quod tres tantum mortuos resuscitasse legitur in corpore. Trina namque mortuorum resuscitatio uarietatem significat peccantium, atque post peccatum digne penitentium. Moritur enim anima per peccatum, quia, sicut ait Scriptura, anima que peccauerit, ipsa morietur . Ipsum autem peccatum  tribus modis in mente, tribus perpetratur in corpore: in mente agitur suggestione, delectatione et consensu: in corpore aliquando occulte, aliquando palam, aliquando consuetudine. Qui uero occulte peccat, quasi intra domum mortuus iacet: sed cum diuina gratia eius cor ad penitentiam agendam inflammat, quasi intra domum mortuus resuscitatur: tales significauit filia archisynagogi, que in puellari etate resuscitata est. Qui autem manifeste peccat, quasi extra portam ciuitatis ad sepeliendum mortuus expellitur; sed cum tales per diuinam gratiam et aliorum, correptionem ad penitentiam compunguntur, quasi antequam ad sepulcrum perueniant, a Domino resuscitantur: hos significauit adolescens filius uidue, quem Dominus extra portam ciuitatis  resuscitauit . Sunt etiam aliqui, qui non solum publice peccare non erubescunt, sed etiam ipsum peccatum in longam consuetudinem uertunt: quales significauit Lazarus quatriduanus mortuus, de quo bene scriptum est: »Quia iam fetet ,« quia dum publice per consuetudinem peccare non erubescunt, piis mentibus fetorem male fame ingerunt: sed nec de talibus desperandum est, quia Dominus etiam Lazarum quatriduanum mortuum fetentem solo iussu resuscitauit, de quo lacrymasse legitur iehsu, et uoce magna clamasse: »ueni foras,« quia tales a doctoribus non solum exhortationibus, uerum etiam orationibus sunt instruendi, et cum magna instantia predicationis uoce magna clamandi. Frequenter enim per diuinam gratiam compuncti ab  ipsis peccatis resipiscunt, seque ipsos assiduis fletibus et longioribus ieiuniis macerant, largiores eleemosynas tribuunt, et »ubi abundauit peccatum, superabundauit gratia ,« et sicut prompti fuerunt ad peccandum, sic promptiores sint ad penitendum. Sed nunc quid princeps uel filia eius, pro qua rogaturus uenerat, allegorice significent, uideamus. Ait enim Euangelista:

»Loquente Iesu ad turbas, ecce princeps unus accessit, et adorauit eum, dicens: Filia mea defuncta modo est,« et reliqua. Allegorice princeps iste Moysen significat. Unde bene iuxta Lucam euangelistam Iairus est dictus, qui interpretatur illuminans, siue illuminatus; quoniam idem legislator  Moyses dum uerba uite aliis ministraturus a Deo accepit, et ipse illuminatus est spiritali gratia, et alios sua doctrina illuminans. Filia eius Synagogam significat, quam dum primus diuinis preceptis legalibus obseruationibus erudiuit, quasi spiritali utero genuit. Sed, Domino loquente ad turbas, principis filia defuncta est, quia tempore quo Dominus in carne apparuit, Synagoga a paterna religione et legis obseruatione defecerat. Unde etenim tumultuantibus rebus pristinam amisit dignitatem? quia nec sacerdotalis honor proprium decorem habebat, et templi reuerentia et hostiarum immolatio non solum non spiritaliter, sed etiam nec historialiter obseruabantur. Rogauit ergo princeps pro filia, quia frequenter Moyses pro Synagoge liberatione  diuinam exorauit clementiam, quemadmodum in multis locis Scripture scriptum inuenis, presertim in eo loco, ubi Deum usque adeo pro populo Isrelitico deprecabatur, ut etiam ex libro uite deleri cuperet, modo posset Dei iram deprecari. Et quia intellexit, eam non aliter a morte anime posse liberari, nisi per incarnationem unigeniti filii Dei, recte eiusdem principis uoce dicitur: »ueni, impone manum tuam super eam, et uiuet.« Manus enim Domini in Scripturis, aliquando incarnationem significat Filii, sicut per prophetam dicitur : »Ut quid auertis manum tuam, et dexteram tuam de medio sinu tuo?« Et iterum: »Emitte manum tuam de alto, eripe me, et libera me de aquis multis .« Ut ergo super defunctam filiam manum imponeret,  rogare fuit, quatenus per incarnationis Domini mysterium mundo uisibiliter appareret. Quasi enim spiritaliter Moyses manum super Filiam defunctam imponere rogauit, quando incarnationis Domini mysterium Iudeis predicabat, dicens: »Prophetam uobis suscitabit Deus de fratribus uestris tanquam me, ipsum audietis ,« iuxta omnia que locutus fuerit uobis. Et quia adueniente plenitudine temporis, non solum de Synagoga carnem assumere, sed etiam Deum inter homines uisibiliter se dignatus est demonstrare, recte subiungitur:

»Et surgens iehsu sequebatur eum, et discipuli eius. Et ecce mulier, que sanguinis fluxum patiebatur duodecim annis, accessit retro, et tetigit fimbriam  uestimenti eius.« Sicut archisynagogi filia Synagogam significat, sic »mulier, que fluxum sanguinis patiebatur duodecim annis,« significat Ecclesiam ex gentibus. Fluxus enim sanguinis immunditiam significat peccatorum, sicut per prophetam dicitur: »Furtum, homicidium, et adulterium inundauerunt, et sanguis sanguinem tetigit .« A quo fluxu sanguinis se liberari optabat ille qui dicebat: »Libera me de sanguinibus, Deus, Deus salutis mee .« Non autem pretermittendum uidetur quod hec »mulier duodecim annis fluxum sanguinis patiebatur,« ut enim alii euangeliste commemorant, puella hec archisynagogi filia duodecim annos habebat etatis, considerata ergo utraque lectione, cognoscimus  quia, quando puella nata est, tunc mulier cepit infirmari. Quoniam et illa duodecim annos habebat etatis, et ista duodecim infirmitatis. Iuxta uero spiritalem intelligentiam, quando Synagoga nata est, Ecclesia ex gentibus cepit infirmari: quia facile cognoscuntur uitia in comparatione uirtutum. Gentilis ergo populus ex eo uilior esse cepit, ex quo populus Iudeorum electus est. Si enim, ut diximus, puella duodecimo anno etatis defuncta est, tempore pubertatis appropinquante uitam finiuit; quia, tempore liberationis uel redemptionis instante, Iudea suum non cognouit liberatorem, magisque mortem elegit quam uitam. Iuxta hunc sensum, non uacat a mysterio, quod archisynagogus filiam suam octauo loco miraculorum a Domino resuscitari rogauit. Recensita  igitur euangelica lectione, inuenitur primum miraculum Dominus in Galilea fecisse, scilicet de aqua uinum: secundum descendens de monte, leprosum curasse: tertium, puerum centurionis a paralysi sanasse: quartum, socrum Petri febricitantem liberasse: quintum, mare turbatum sedasse: sextum, in regione Gerasenorum a legione demonum hominem curasse: septimum, in ciuitate sua Capharnaum paralyticum sanasse: octauo loco subintrat archisynagogus, pro filia rogaturus, nolens a mysterio circumcisionis excludi. Subintrat etiam et mulier a fluxu sanguinis curata. Retro autem accessit, quia non Domino manente in carne, sed post eius ascensionem credidit Ecclesia ex gentibus. uel certe accessit retro, quia non solum incarnationis eius mysterium  cognouit, sed etiam uestigia passionis illius imitatur. Retro enim post Dominum accedere, est eius uestigia imitari, sicut ipse dicit in Euangelio : »Si quis uult uenire post me,« etc. Et iterum: »Qui mihi ministrat, me sequatur .« Unde in lege precipitur: Post Dominum Deum tuum ambulabis. Hinc Petrus Ecclesiam, que ad Dominum accessit, admonet dicens: »Christus passus est pro nobis, uobis relinquens exemplum, ut sequamini uestigia eius .« Et Ioannes: »Qui dicit se in Christo manere, debet sicut ille ambulauit et ipse ambulare .« Accessit ergo Ecclesia corde, non corpore, iuxta illud propheticum: »Accedite ad eum et illuminamini .« Fimbriam autem uestimenti tangere est incarnationis eius mysterium  agnoscere, et secundum illud spiritaliter uiuere. Quia enim Deus in diuinitate tangi non potest, quasi fimbriam uestimenti tangendum esse exhibuit, quando se in humanitate uisibilem demonstrauit.

»Dicebat enim intra se: Si tetigero tantum uestimentum eius, salua ero.« Pulchre hec mulier intra se dicebat, quia omnis Ecclesie fides uel operatio magis in corde est quam in corpore. Ut enim clarior in conspectu Dei appareat, sua bona opera frequenter ab humanis conspectibus abscondit. De qua per prophetam dicitur: »Omnis gloria eius ab intus .« In tactu enim uestimenti salutem esse credidit, quia per incarnationis mysterium genus humanum saluari posse non dubitauit.

 »At iehsu conuersus, et uidens eam, dixit: Confide, filia.« Conuersio Domini ad mulierem respectum miserationis eius significat ad Ecclesiam. Quasi enim terga, et non faciem Domini uidebat, quando post idola manuum suarum currens, creatorem suum Deum ignorabat. Et postquam fide eum tangere cepit, faciem ei ostendit, quando per suam gratiam mentem Ecclesie ad se uidendum illuminauit. Quod quia per fidem accipere meruit, recte dicitur: »Confide, filia, fides tua te saluam fecit. Et salua facta est mulier ex illa hora.« Nam si quis solam litteram attendat, non paruam fidem mulierem istam habuisse cognoscit. Cuius perfectionem fidei Lucas  Euangelista manifestius declarat, dicens eam »omnem substantiam suam in medicos erogasse,  nec ab ullo poterat curari.« Sed cum uidisset Dominum in turba ambulantem, solo tactu uestimenti eius posse fieri credebat, quod multis medicis impossibile fieri comprobauerat: »Unde et accessit retro, et tetigit fimbriam uestimenti eius, et confestim stetit fluxus sanguinis eius .« Cuius uirtutem fidei, ut Dominus comprobaret, ait: »Quis est qui me tetigit?« Negantibus autem omnibus, dixit Petrus, et qui cum illo erant: Preceptor, turbe te comp imunt et affligunt, et tu dicis quis me tetigit? Et dixit: Tetigit me aliquis. Nam et ego noui uirtutem de me exisse. uidens autem mulier quia non latuit, tremens uenit, et procidit ante pedes illius, et ob quam causam tetigerit eum, indicauit coram omni populo, et quemadmodum confestim sanata sit. At ipse dixit  illi: »Filia, fides tua te saluam fecit .« Recte ergo filiam uocauit, que tam perfectam habuit fidem. Spiritualiter autem, ut diximus, significat Ecclesiam, que filia est Dei per adoptionem, quia, sicut ait euangelista: »Quotquot autem receperunt eum, dedit eis potestatem filios Dei fieri .« Cui per Prophetam dicitur: »Audi, filia, et uide, et inclina aurem tuam .« Que recte per fidem saluatur, quia, sicut scriptum est: »Iustus ex fide uiuit ,« et »sine fide impossibile est placere Deo .« Unde Dominus mulieri Chananee ait: »O mulier, magna est fides tua, fiat tibi sicut uis .« Notandum autem quia cum Dominus ad filiam archisynagogi resuscitandam pergeret, mulier in itinere sanata est: quia cum Dominus ad  Synagogam docendam ueniret, Ecclesia ex gentibus credendo anticipauit salutem, iuxta illud propheticum: »Aethiopia preueniet manus eius Deo .« Aethiopia enim, que nigrum gignit populum, Ecclesiam significat ex gentibus nigredine peccatorum coopertam. Aethiopia ergo manus eius preueniet, quando Ecclesia ex gentibus, ante Synagogam credidit. Oportet autem considerare quia mulier nec in domo, nec in urbe, quoniam ab urbe longe excludebatur, sed in uia ei occurrit: quia gentilis populus nullam cognitionem Dei, nec legis notitiam habebat, et ideo quasi nudus et discoopertus Domino occurrebat. Sicque cum Dominus ad puellam tendebat, mulier in uia sanata est: quia dum Iudeorum populo  predicabat, fidem gentium approbabat, sicut ipse alibi de centurione ait: »Amen dico uobis, non inueni tantam fidem in Isrel .« Unde et apostoli Iudeis dixerunt: »uobis quidem oportuerat primum loqui uerbum Dei, sed quia repellitis illud, et indignos uos iudicatis eterne uite, ecce conuertimur ad gentes .« Manifeste etiam maior fides mulieris comprobatur, quam archisynagogi: quoniam cum archisynagogus Dominum ad domum suam uenire rogasset, et in itinere eundo uel redeundo eum laborare fecisset, mulier perfecte credens, nichil eum laborare fecit, sed tantum fimbriam uestimenti tetigit. Sed postquam Dominus mulierem in itinere curauit, filiam archisynagogi in domo resuscitauit: quia circa finem seculi Synagoga creditura est, iuxta illud Apostoli  : Cum »plenitudo gentium subintrauerit, tunc omnis Isrel saluus fiet.« Et iterum: »Non prius quod spirituale est, sed quod carnale, deinde quod spirituale ,« id est, non prius Synagoga credidit, que spiritualis fuit, sed gentilis populus, que erat animalis: deinde Synagoga, que fuit spiritualis.



HOMILIA CXL. DOMINICA uIGESIMA SEXTA POST PENTECOSTEN.

 »In illo tempore: Cum subleuasset oculos iehsu, et uidisset maximam multitudinem uenientem ad se, dicit ad Philippum: Unde ememus panes?« Et reliqua. Quoties legimus Dominum ex paucis panibus multas turbas hominum pauisse,  non tantum est mirandum quantum uenerandum. Non est enim mirum, quia potuit: sed potius uenerandum, quia facere uoluit. Qui enim ex nichilo cuncta creauit, non est mirum si ex paucis panibus multas turbas pauit. Sed illud considerandum est, quod Dominus refecturus turbas, prius subleuatis oculis in celum respexisse dicitur. Oculi enim Domini in Scripturis duplicem habent significationem, etc.

uide Dominicam Letare in Quadragesima.



HOMILIA CXLI. IN DEDICATIONE ECCLESIAE.

 »In illo tempore dixit iehsu discipulis suis: Non est arbor bona que facit fructum malum.« Et reliqua. Dominus iehsu Christus edificator  et conseruator sue Ecclesie, quales ad edificationem arbores querat, in exordio huius lectionis declarat, dicens: »Non est enim arbor bona que facit fructum malum.«

»Neque arbor mala faciens fructum bonum.« Arbores spiritaliter in Scripturis homines significant, sicut ille cecus, qui a Domino illuminatus fuerat, dicebat: »uideo homines quasi arbores .« Et Daniel in uisione Nabuchodonosor regis, arborem magnam ipsum regem interpretatus est . Fructus autem arboris opera sunt hominis uel bona, uel mala, sicut Dominus ait in Euangelio: »Aut facite arborem bonam, et fructum eius bonum; aut facite arborem malam, et fructum eius malum  .« Sed queritur quare ipse Dominus dicat: »Non est arbor bona que facit fructum malum, neque arbor mala faciens fructum bonum,« cum legimus Petrum apostolum, arborem utique bonam malum fructum fecisse, quando Deum negauit et magistrum: et, e contra, Iudam arborem malam fuisse nemo dubitat, et tamen fructum bonum fecit quando cum ceteris discipulis Dominum secutus est? Ad quod respondendum, quia tandiu bona arbor, id est bonus homo, bonos fructus facit, quandiu in bona intentione perseuerat: et mala arbor tandiu malos fructus facit, quandiu mala intentio perdurat. Sicut enim ex radice arboris procedit fructus, ita ex radice intentionis, fructus operationis, et ideo necesse est ut qualis fuerit intentio, talem proferat fructum,  Domino dicente: Qualis fuerit intentio tua, tale erit et opus tuum. Ceterum et is qui uidetur esse bonus, si a bona intentione cessauerit, malos fructus facere potest: et is qui putatur malus, si per penitentiam preterita mala correxerit, bonos fructus facere potest. Iuxta quem sensum et Dauid, arborem utique bonam malum fructum fecisse legimus, quando homicidium pariter et adulterium perpetrauit: e contra Nabuchodonosor, cum esset arbor mala, fructum bonum fecit, quando Deum Danielis in uniuerso regno suo adorari iussit. Similiter et Iethro, cum prius mala esset arbor, bonum fructum fecit, quando Moysi utile consilium dedit. Paulus quoque cum bona esset arbor, malos fructus fecit, quando Ecclesiam Dei est persecutus. Et quia ea, que occulta  sunt hominibus, Deo placent, quomodo homines inter bonas et malas arbores discernere ualeant, Dominus manifestat, cum adiungit:

»Unaqueque enim arbor ex fructu cognoscitur.« Sicut enim uisibiles arbores ex fructu discernimus, cuius generis uel saporis sunt, ita spiritales arbores, id est homines, ex operibus discernere possumus, cuius intentionis sint. Nam si quales mala arbor proferat fructus, uel ex quibus cognosci possit, Paulus apostolus denuntiat cum ait: »Manifesta autem sunt opera carnis, que sunt fornicatio, immunditia, auaritia, idolorum seruitus, ueneficia, inimicitie, contentiones et emulationes, ire, rixe, dissensiones, secte, inuidie, ebrietates, comessationes, que predico uobis sicut predixi, quod qui talia  agunt, regnum Dei non consequentur .« At uero quales bona arbor proferat fructus, idem ipse ostendit cum adiungit: »Fructus enim spiritus est caritas, gaudium, pax, patientia, longanimitas, mansuetudo, fides, modestia, continentia, castitas, aduersus huiusmodi non est lex .« Hos fructus gratulabatur se protulisse Propheta, cum dicebat: »Ego autem sicut oliua fructifera in domo Dei speraui in misericordia Dei in eternum et in seculum seculi .« Qualem arborem etiam alibi descripsit, dicens: »Beatus uir qui non abiit in consilio impiorum, et in uia peccatorum non stetit .« Adiiciens: »Et erit tanquam lignum quod plantatum est secus decursus aquarum, quod fructum  suum dabit in tempore suo. Et folium eius non defluet .« Et iterum: »Iustus ut palma florebit, et sicut cedrus Libani multiplicabitur .« At uero mala arbor qualem finem habeat, Dominus in Euangelio ostendit, cum dicit: »Omnis arbor que non facit fructum bonum, excidetur et in ignem mittetur ,« qualem arborem describit Ieremias propheta, cum dicit: »Maledictus homo qui confidit in homine, et ponit carnem brachium suum, et a Domino recedit cor eius. Erit enim quasi myrice in deserto, et non uidebit cum uenerit bonum .« De qua adhuc subditur: »Non enim de spinis colligunt ficus, neque de rubo uindemiant uuam.« Spina et rubus arbores sunt plene aculeis, ita ut uix aut nullo modo absque lesione tractari  possint: quibus contrarie sunt uitis et ficus, que et gustum dulcis saporis, et fragrantiam habent suauis odoris. Ergo per spinam et rubum uitia et peccata significantur, de quibus primo homini dictum est, »Terra tua spinas et tribulos germinabit tibi .« Sunt enim nonnulli, in quibus ita aculei peccatorum abundant, ut eorum societas absque lesione haberi non possit, quoniam cum male in seipsis uiuant, proximis amari, asperi et insuaues existunt uel male uiuendo, uel iniurias irrogando. Sunt uero alii, qui uelut uitis, dulcem celestis patrie memoriam in suis operibus ostendentes, et fragrantiam bone opinionis reddentes, ad amorem celestem alios pertrahunt, non solum in terrenis substantiis necessitatem indigentium sustentando, sed etiam in spiritualibus  eruditionibus uerbum uite suauiter ministrando. Sed quia illi, in quibus compunctiones facinorum abundant, habere non possunt, Domini uoce declaratur, cum dicitur: »Non enim de spinis colligunt ficus, neque de rubo uindemiant uuam,« possumus per spinam et rubum hereticorum prauam doctrinam accipere, que animas audientium cruentat et laniat. Hi autem in tantum fugiendi sunt, ut, in quantum fieri potest, nulla participatio, nec collocutio cum eis habeatur: quia, sicut ait Scriptura, »qui tetigerit picem, inquinabitur ab ea ,« et »qui dissipat sepem, mordebit eum coluber .« Unde nos Apostolus admonet, dicens: »Hereticum hominem post unam et secundam correptionem deuita, sciens quia peruersus est huiusmodi  .« Sed quamuis spina botrum non gignat, solet tamen uitem cum botro sustinere. Cernimus enim aliquoties in uineis caricem ex spinis uitem cum botro sustinere. Et cum ex alta radice botrus procedat, frequenter tamen spina uitem cum botro sustentat. Quid ergo faciendum? Nunquid propter spinam relinquenda est uua? Non. Sed, sicut ait quidam de sapientibus, sic colligendus est botrus, ut tamen caueatur spina. Iuxta ergo hanc similitudinem, quia in suis assertionibus quedam bona et utilia docent, ab ecclesiasticis uiris prius discernendi sunt, et postmodum bona carpenda, et mala fugienda. Quod in Scripturis ueteris Testamenti figurate ostendit , quando egredientibus filiis Isrel ex  Aegypto, precepit eis ut mutuarent a uicinis suis uasa aurea et argentea non pauca, et exspoliarent Aegyptum. Per aurum enim nitor eloquii designatur, Salomone dicente: »Thesaurus desiderabilis requiescit in ore sapientis .« Per argentum, quod sonat et lucet, subtilitas predicationis exprimitur, Psalmista teste: »Eloquia Domini, eloquia casta, argentum igne examinatum .« Quasi enim uasa aurea et argentea ab Aegyptiis mutuamus, quando ab hereticis uel paganis sententias utiles nostre fidei necessarias discimus: quod illi facere debent, qui in fide catholica ita radicati sunt, ut subtilitas heretice prauitatis nullo modo eis nocere possit. Unde Dominus alibi in lege figurate precepit, dicens: »Cum egressus fueris ad pugnam contra hostes  tuos, et tradiderit eos Dominus Deus tuus in manus tuas, captiuosque eos duxeris, si uideris in numero feminarum puellam que oculis tuis placeat, uoluerisque eam habere uxorem, introduces eam in domum tuam, ita tamen, ut prius radas cesariem capitis eius, et precidas summitates unguium, maneatque in domo tua lugens patrem suum et matrem uno mense. Postea uero ingredieris ad eam, et erit tibi uxor .« Quasi enim spiritaliter ad bellum contra hostes nostros pergimus, quando cum hereticis de fide et religione Christiana conflictum habemus, cumque diuina auctoritate a nobis superati fuerint, si uiderimus in eorum disputationibus sententias nostre fidei utiles et necessarias, debemus eas accipere nobis in uxorem, quia  uxor uiri sapientia uocatur, ita tamen, ut prius radamus cesariem capitis eius, et precidamus summitates unguium, id est quidquid hereticum, quidquid distortum et prauum in eorum doctrina inuenitur, abiiciamus et respuamus. Sed et si aliqui ex hereticis ad catholicam fidem conuerti uoluerint, recipiendi sunt, ita tamen, ut pristinum errorem anathematizent. Exponens autem Dominus quid dixerit in eo quod ait: »Non enim de spinis colligunt ficus, neque de rubo uindemiant uuam,« adiunxit dicens:

»Bonus homo de bono thesauro cordis sui profert bonum, et malus de malo profert malum.« Thesaurus dicitur locus ubi ponitur aurum, qua Grece, Latine positio dicitur. Thesaurus ergo  in hoc loco intentionem significat cordis, iuxta illud quod alibi ait: »Ubi est thesaurus tuus, ibi est cor tuum .« »Bonus ergo homo de bono thesauro cordis sui profert bonum ,« quia de bono desiderio cordis procedit loquela boni sermonis: similiter et »malus homo de malo thesauro profert malum ,« quia ex mala intentione cordis procedit fructus praue operationis, iuxta illud quod Dominus ait: »Ex corde enim exeunt cogitationes male, adulteria, ebrietates, homicidia, furta, blasphemie « et his similia. Unde adhuc subiungit, dicens: »Ex abundantia cordis os loquitur.« Ubi forte querit aliquis quare dicat, »Ex abundantia cordis os loquitur,« cum sepe homines,  et maxime illi qui hypocrite appellantur, alia pro aliis mentientes, et fallant alios, et fallantur ab aliis. Sed facilis ad hec patet responsio, quia si hominibus hec occulta sunt, Deo tamen manifesta sunt, qui clarius uidet ea que sunt in corde, quam tu uidere possis que sunt in facie, dicente Scriptura: Que sunt in corde hominis, oculi tui uident, Domine. Illi ergo soli »ex abundantia cordis os loquitur,« cuius oculis nuda et aperta sunt omnia , et ante uidet intentionem, quam lingua proferat sermonem. Sed non semper latere possunt homines hypocrite, quoniam que in corde ardenter diligunt, frequenter in sermone proferunt. Qui enim toto corde Deum sciunt, etiam sermonibus suum desiderium ostendunt, iuxta illud sapientis:

 Mentibus instat amor, sermonibus estuat ardor.

Sed quia sunt nonnulli, ut diximus, qui ut homines fallere possint, iudicium Dei non metuunt, recte increpatio subinfertur, cum dicitur:

»Quid autem uocatis me, Domine, Domine, et non facitis que dico?« Dicere enim Domine, Domine, ad fructum bone arboris pertinere uidetur, et ad boni thesaurum cordis; sed non facere que iubet, magis ad contumaciam pertinet, quam ad obedientiam, quoniam sicut Apostolus ait de falsis fidei professoribus: »Confitentur se nosse Deum, factis autem negant .« Quales Dominus per prophetam reprobat, dicens: Populus autem hic labiis me honorat, cor »autem illorum longe est a me .«  Et alibi in Euangelio: »Non omnis qui dicit mihi, Domine, Domine, intrabit in regnum celorum .« Unde fatuis uirginibus ad ianuam sponsi clamitantibus: Domine, Domine, aperi nobis, dicturum se esse testatur: »Amen dico uobis, nescio uos .« Suos enim confessores, preceptorum suorum uult esse operatores. Unde adhuc similitudinem adiungit, dicens:

»Omnis qui uenit ad me, et audit sermones meos, et facit eos, ostendam uobis cui similis est.« Et pulchre postquam dixit, »et audit sermones meos,« adiunxit »et facit eos:« quia ut ait Apostolus: »Non auditores legis iusti sunt apud Deum, sed factores iustificabuntur .« Et ipse in Euangelio Saluator cum dixisset: »Beati qui audiunt uerbum  Dei,« adiunxit, »et custodiunt illud .« Unde alibi Dominus discipulos suos beatificat, dicens: »Scitis hec? beati eritis, si feceritis ea .« Hinc et Ioannes in Apocalypsi sua cum dixisset: »Beatus qui audit et legit uerba libri huius,« continuo adiunxit: »et seruat ea que in  ea scripta sunt .« Illos enim specialiter Dominus suos recognoscit, qui cum recta fide bona opera adiungunt. Unde Psalmista, cum in laude sanctorum diceret, »Inuocabant Dominum, et ipse exaudiebat eos,« adiunxit: »Custodiebant testimonia eius et preceptum quod dedit illis .« Et alibi: »Beati qui custodiunt iudicium et faciunt iustitiam in omni tempore .« Qui ergo talis est, merito ipsius Domini imitator efficitur, sicut subiungitur:

»Similis est homini edificanti domum, qui fodit in altum, et posuit fundamenta supra petram.« Homo iste per similitudinem Dominus iehsu Christus est: quia edificat domum, uidelicet sanctam Ecclesiam, non ex lapidibus et lignis uisibilibus, sed  ex pretiosis et imputribilibus animabus sanctorum. De qua per Prophetam dicitur: »Domum tuam decet sanctitudo, Domine, in longitudine dierum .« »Qui fodit in altum,« quia terrenam cupiditatem radicitus a cordibus fidelium suorum abscidit. »Posuit autem fundamentum supra petram,« quia fidem Ecclesie super seipsum constituit uel stabiliuit, sicut Petro, cui a firmitate petre nomen impositum est, dicit: »Super hanc petram edificabo Ecclesiam meam .« Petra enim Christum significat, sicut ait Apostolus: »Petra autem erat Christus .« Quod uero subiungit: »Inundatione autem facta, illisum est flumen domui illi, et non potuit ea moueri.« Manifeste patet, quia sepe persecutionibus concussa est Ecclesia, non tamen  a fide commota, aliquando paganorum infestationibus, aliquando falsorum fratrum peruersis dogmatibus, aliquando impulsione demonum, uel proprie fragilitatis, sed contra hec omnia firma stat Ecclesia, quia non in se confidit, sed in Christo, dicens cum propheta: »In petra exaltasti me, deduxisti me, quia factus es spes mea, turris fortitudinia a facie inimici .« Et iterum: »Statuit supra petram pedes meos, et direxit gressus meos .« Unde et subditur: »Fundata enim erat supra petram,« id est supra Christum. De quo ait Apostolus: »Fundamentum aliud nemo potest ponere, preter id quod positum est, quod est Christus iehsu .« Sicut enim in edificationibus nichil fundamento prius ponitur, sic quicunque  amorem Dei omnibus rebus preponit, etsi pulsari potest, tamen cadere nescit: quia superiecta titubare nesciunt, quando fixa stant ea que continent. Unde alibi de Ecclesia dicitur: »Et porte inferi non preualebunt aduersus eam .«



HOMILIAE ALIQUOT DE SANCTIS, Tum proprie singulis, tum communes omnibus.



HOMILIA PRIMA. IN DIE CELEBRI SANCTI ANDREAE APOSTOLI.


 »In illo tempore: Ambulans iehsu iuxta mare Galilee, uidit duos fratres, Simonem, qui uocatur Petrus, et Andream fratrem eius.« Et reliqua. In omnibus operibus suis, que Dominus iehsu Christus nobis ad imitandum ostendit, hoc declarare dignatus est, quia si uirtutes anime uolumus accipere, prius tentationum stimulos debemus superare. Denique predicaturus mundo Euangelium prius a Ioanne baptizatus, secessit in desertum, ibique quadraginta diebus et quadraginta noctibus ieiunans, trinam tentationem diaboli superauit: ac inde egressus, ambulans iuxta mare Galilee, ut presens  lectio narrat, discipulos elegit: nos nimirum in hoc facto instruens, quia si uolumus bonum accipere, prius a malo debemus declinare. Est enim ordo recte uiuendi, ut prius uitia superet, qui uirtutes uult accipere: quia superato diabolo Dominus discipulos eligere uoluit, ut ostenderet nobis tunc uirtutum culmen posse ascendere, quando tentationes diaboli fortiter superauerimus, quoniam sicut ait Apostolus, »Tribulatio patientiam operatur, patientia uero probationem, probatio autem spem, spes uero non confundit. Quia caritas Dei diffusa est in cordibus nostris per Spiritum sanctum, qui datus est nobis .« Sed de uocatione apostolorum locuturi, primum de situ loci, in quo hec facta fuisse memorantur, aliqua commemoranda sunt. Hoc enim  mare, quod nunc Galilee dicitur, propter uarietates adiacentium locorum, uariis censetur nominibus. Dicitur enim mare Galilee, propter adiacentem prouinciam Galileam. Dicitur et mare Tiberiadis, a Tiberiade ciuitate. Dicitur et stagnum Genezareth, eo quod flantibus uentis, crispantibus undis, auram ex se generare uideatur. Dicitur et lacus Genezareth, propter eamdem ciuitatem sibi adiacentem. Et a quibusdam mare asphaltum, propter inopportunitatem portus uocatur. Extenditur autem in longitudine centum quadraginta stadia, in latitudine quadraginta. Nec propterea mare dicitur, eo quod amare sint aque eius, sunt enim dulces ad potandum, habilesque ad piscandum; sed idioma lingue Hebree est omnes congregationes aquarum uocare mare,  sicut in Genesi scriptum est : »Congregationes aquarum appellauit maria.« Sed ut hec spiritaliter consideremus, non ab re putandum est, quod euangelista Dominum non sedisse, nec stetisse, sed deambulasse iuxta mare Galilee descripsit. Ipsa  enim motio Dominici corporis, a mysterio uacua non est putanda. Mare ergo in hoc loco, mundum significat. Et pulchre, quia sicut mare immobile esse non potest, sed semper accedit et recedit, sic mundus diuersis perturbationibus et fluctuationibus commouetur. Hinc per Psalmistam dicitur: »Commouisti, Domine, terram .« Unde mare a meando dicitur, eo quod semper accedat et recedat, significat, ut dictum est, mundum, qui crescit nascendo, decrescit moriendo, eleuatur in prosperis, deiicitur in aduersis. Ad hoc ergo mare Dominus uenit, quando per incarnationis sue mysterium mundo uisibilis apparuit, quando, ut ait Apostolus, »semetipsum exinaniuit, formam serui accipiens, in similitudinem hominum factus, et habitu inuentus ut homo, humiliauit  semetipsum .« Non autem stetisse uel sedisse, sed perambulasse dicitur, quia non, sicut ceteri mortales in mundo cum esset natus, ut ceteri homines permansit, sed post doctrinam sancti Euangelii, post ostensionem miraculorum, post suam sacram passionem resurgens a mortuis, uictor ad celum rediit, sicut ipse ait: »Exiui a Patre ,« et reliqua, hoc significauit deambulatio eius. De cuius motione uel transitu per Petrum dicitur: »Qui pertransiuit benefaciendo et sanando omnes oppressos a diabolo.« Neque illud absque consideratione pretermittendum est, quod Dominus discipulos electurus, iuxta mare ambulauit, qui postea coram illis super fluctus maris ambulasse narratur. Ut enim diximus, mare mundum significat. Discipulis  ergo in mari piscantibus, Dominus secus mare ambulauit, quia etsi uenit in mundum per naturam, alienus fuit tamen a mundo per culpam. Quoniam sicut Petrus ueracissime testatur: »Peccatum non fecit, nec inuentus est dolus in ore eius .« Sed forte querit aliquis, quare Dominus discipulos primum a Galilea eligere uoluit, et non a Iudea, uel ceteris regionibus, que nobiliores putabantur. Ad quod, qui curiosus est, respondere potest, quia quamuis gloriosa Domini natiuitas prius in Iudea sit celebrata, tamen eius sancta conceptio primum in Galilea ab angelo uirgini est annuntiata, Luca euangelista teste, qui ait: Eodem tempore »missus est Gabriel angelus a Deo in ciuitatem Galilee, cui nomen Nazareth, ad uirginem desponsatam uiro, cui nomen  erat Ioseph .« Et post pusillum adiecit:

»Ne timeas, Maria, inuenisti gratiam apud Dominum, ecce concipies et paries filium .« Dignum enim erat, ut ubi caput nascendi sumpserat exordium, inde membra horum acciperent incrementum: et ubi ortum  primum sol iustitie dederat, inde stelle fulgentes mundo apparerent: et ubi uirgo audierat: »Ecce concipies ,« ibi piscatores audirent: »uenite post me.« Siue ideo a Galilea Dominus discipulos eligere uoluit, quia per uirtutem miraculorum, per manifestationem suam, primum in Galilea mundo innotuit. Primum enim miraculum in Cana Galilee fecisse legitur, quando ex aqua uinum fecit »et manifestauit gloriam suam, et crediderunt in eum discipuli eius .« Et Petrus: »uos scitis uerbum, quod factum est in uniuersam Iudeam, post baptismum quod predicauit Ioannes, Iesum a Nazareth, incipiens a Galilea .« Nos autem dicimus primum discipulos a Galilea eligere uoluisse, propter sacramentum ipsius nominis. Galilea namque transmigratio  facta siue reuelatio perpetrata interpretatur, et cum Dominus discipulos a Galilea elegit, nos instruxit, ut si eius discipulatui adherere uolumus, primum diuitiis ad uirtutes transmigrare debemus, et de mundi amore ad amorem Dei, dicentes cum Propheta: »Quoniam aduene et peregrini sumus apud te, sicut omnes patres nostri ,« ut in Galilea, id est in reuelatione eterna faciem Domini contemplantes, dicamus cum Apostolo: »Nos autem reuelata facie gloriam Domini contemplantes, transformamur a claritate in claritatem, tanquam a spiritu Dei .«

»uidit duos fratres, Simonem, qui uocatur Petrus, et Andream fratrem eius, mittentes retia sua in mare, et uocauit eos.« uidere Dei, eligere est,  sicut nescire, reprobare. Sicut enim illos nescit, quos reprobat, unde in finem reprobis dicturus est: »Nescio uos unde sitis :« sic uidere eos dicitur, quos in eterna presentia elegit, sicut cuidam dictum est: »Cum esses sub ficu, uidi te .« uidit ergo Dominus Petrum et Andream, quos per preuenientem gratiam in sorte apostolatus dignos elegit. Sed nec illud pretermittendum est, quod in prima sua uocatione carnales fratres elegit. Petrus enim et Andreas fratres erant non solum spiritu, sed etiam carne germani. Cum ergo carnis fratres elegit, ostendit, qui eius discipulatui uolumus adherere, fratres esse debemus non carne, sed spiritu: non genealogia, sed caritate. Omnes quoque qui in Christo regenerati sumus,  unum Patrem habemus Deum, cui quotidie in oratione dicimus: »Pater noster, qui es in celis .« de quo ipse ait in Euangelio: »Et patrem nolite uocare uobis super terram, unus est Pater uester qui in celis est .« Huius filios nos esse gloriemur, dicentes cum Apostolo: »Filii Dei sumus, sed nondum apparuit quid erimus .« Mater uero nostra sancta Ecclesia est, que nos per fidem et sacramentum baptismatis quotidie spiritaliter generat. Quibus ergo unus est Pater Deus, et una mater Ecclesia, consequens est, ut fratres sint, id est ut unum sentiant, idipsum sapiant, non dissideant, non discordent, ut in eorum numero computentur quibus Saluator ait: »Omnes  enim uos fratres estis .« Hos enim spiritales fratres admirabatur Propheta, cum dicebat: »Ecce quam bonum et quam iucundum, habitare fratres in unum .« Notandum autem, quod duos fratres elegit, ut non ostenderet quia suos discipulos geminam uult habere caritatem, dilectionem scilicet Dei et proximi. »ue enim soli,« ait Scriptura, »quia cum ceciderit, non habet subleuantem .« Cuius rei gratia Dominus binos elegit; binos ad predicandum postea misit, ut ostenderet quia predicationis officium non debet suscipere, nisi qui dilectionem Dei et proximi habet in pectore. uel certe binos elegit ad confirmandam auctoritatem, qui duorum Testamentorum doctores fierent, ut impleretur in eis quod ipse alibi  ait: »Omnis scriba doctus in regno celorum, similis est patrifamilias, qui profert de thesauro suo noua et uetera .« »Erant enim piscatores.« Piscatores et illiterati a Domino eliguntur, ne fides credentium, que per eorum doctrinam et predicationem instruenda erat, in eloquentia uerborum, et non in uirtute Dei fieri putaretur. Magister humilitatis, qui ueniens in mundum ait: »Discite a me quia mitis sum et humilis corde, et inuenietis requiem animabus uestris ,« humilitatis exemplum, quod in omnibus operibus suis ostenderet, etiam in uocatione apostolorum seruare uoluit. Non enim elegit matrem potentissimam, sed quantum sanctissimam, tantum pauperrimam, in tantum ut non inueniret agnum, quem pro  Filio offerret. Nec natus est in domibus cedrinis laqueatis et uario picture colore decoratis, sed reclinatus est in presepio, quia non erat ei locus in diuersorio. Neque inuolutus est uestibus purpureis, auro et margaritis resplendentibus: sed sicut scriptum est: »Pannis eum inuoluit .« Hanc ergo humilitatem, quam in his et his similibus seruauerat, in uocatione duorum, non deseruit, quia non elegit potentes uel filios regum, non philosophos uel sapientes mundi, sed pauperes simplices, qui quotidianum uictum arte piscandi quererent, per quorum tamen doctrinam et predicationem potentes mundi et sapientes ad suam fidem uocauit, quia sicut Apostolus ait: »Mundus non cognouit per sapientiam Deum, placuit Deo per stultitiam predicationis saluos  facere credentes .« Et iterum: »Nam sermo noster et predicatio non fuit in humane sapientie uerbis, sed in uirtute ,« ut non euacuetur crux Christi. »Quia non multi potentes, non multi nobiles, sed que stulta sunt mundi elegit Deus, ut confundat fortia: et ignobiliora et contemptibiliora mundi elegit, ut confundat sapientes: et ea que non sunt, ut ea que sunt destrueret .« Sed quid de talibus Dominus dicat, uideamus: »Et ait illis: uenite post me.« Bene quidem Petrum et Andream uidisse dicitur, ac postmodum ad sequendum uocasse, quia omnes electos prius ex interna Dei presentia ad sequendum uocat, diciturque eis:

 »uenite post me.« Quid est dicere, »uenite post me,« nisi me sequimini, meis preceptis et non uestris uoluptatibus obedite? ire enim post Dominum, est eius uestigia imitari, sicut ipse ait: »Si quis uult uenire post me, abneget semetipsum ,« etc. Et iterum: »Qui non baiulat crucem suam, et uenit post me, non est me dignus .« Unde in lege precipitur: Post Dominum Deum tuum ambulabis. Quid autem in promissione dicat, audiamus. Ait enim: »Faciam uos fieri piscatores hominum.« Non dicit piscatores piscium, sed piscatores hominum: nomen mutauit, officium non abstulit. Nam post resurrectionem legimus eos isse piscatum. Et congrue de piscatoribus piscium, piscatores hominum facere uoluit: quia sicut officium  est piscatoris nauem ascendere, retia manibus tenere, et de profundis gurgitibus pisces ad littus trahere: sic isti in gremio Ecclesie recepti, nauem fidei ascendentes, retia predicationis in uerbo et opere habentes, de amarissimis et tenebrosis mundi gurgitibus, multos homines ad ueram lucem traxerunt, que ait: »Ego sum lux mundi, qui sequitur me, non ambulat in tenebris ,« impleta prophetia que dicit: »Populus qui ambulat in tenebris ,« etc. uide Petrum Hierosolymis retia in manibus tenentem, et multos pisces spiritaliter de profundis gurgitibus capientem. Legimus enim ad eius predicationem una die quinque millia, altera tria millia hominum credidisse. uide beatum Andream, cuius hodie festiuitatem colimus, in Achaia  retia in manibus tenentem, et multos pisces spiritaliter capientem. Non solum enim ad eius predicationem tota ciuitas, sed etiam tota regio credidisse legitur, sicut ipse ait: »Christus me misit ad istam prouinciam, ubi non paruum populum acquisiui.« Istos piscatores pollicebatur Ecclesie Dominus, cum per prophetam dicebat: »Mittam piscatores meos, et piscabuntur eos: uenatores meos, et uenabuntur eos de omni monte et de omni colle .« Sed libet suauiter intueri quod Dominus, qui Petrum et Andream de arte piscandi elegit, Paulum quoque qui non minoris gratie fuit, de arte scenofactoria ad predicationis officium uocauit. Sicut enim isti conuenienter de piscatoribus piscium, piscatores hominum facti sunt, sic decenter ille, qui erat tabernaculorum  corporalium edificator, ad spiritalia tabernacula construenda translatus est. Aedificauit ergo spiritalia tabernacula, cum sua predicatione ab humanis mentibus culturam demonum expulit, ut habitaret Christus per fidem in cordibus eorum. Aedificauit etiam spiritaliter Christo tabernacula, quando ab Hierusalem usque Illyricum repleuit Euangelio Christi: ut qui corporalia tabernacula morituris hominibus edificabat, postmodum inciperet spiritualia Deo, ut diximus, construere in animabus in sempiternum uicturis. Aedificabat tabernacula Deo, quando predicabat, »Reddite omnibus debitum: cui tributum, tributum: cui uectigal, uectigal ,« etc. uel quando precipiebat  , qualiter uiri erga mulieres, et mulieres erga uiros deberent esse: qualiterque parentes erga liberos, et filii erga parentes: qualiter serui erga dominos, et domini erga seruos. Quarum pulchritudinem tabernaculorum admirabatur propheta, cum dicebat: »Quam pulchra tabernacula, Iacob, et tentoria tua, o Isrel .« Et Psalmista: »Quam dilecta tabernacula tua, Domine uirtutum ,« etc. Domini iussionem obedientia secuta est apostolorum. Nam sequitur:

»At illi continuo relictis retibus et naui, secuti sunt illum.« In quorum opere nostra superbia confunditur, nostra duritia redarguitur, qui quotidie flagellis atterimur, et minis terremur, signis prouocamur, promissionibus subleuamur et tamen uocantem sequi  contemnimus. At uero illi non hunc miracula facientem uiderant, non eius promissionibus subleuati fuerant, et tamen ad unius iussionem relictis omnibus secuti sunt illum. Sequamur ergo et nos eos, quos in Christo patronos habere meruimus, ut eorum exemplo incitati, saltem post multas admonitiones et promissiones sponte relinquamus quod quotidie amittimus, ut impleatur promissio Domini, dicentis: »Beati pauperes spiritu, quoniam ipsorum est regnum celorum .« Ille enim in celo sedet, qui adhuc in terris de conuersione nostra monet. Sed solent hi, qui proprias uoluntates abrenuntiare uolunt, paupertatis occasionem in sua excusatione pretendere, dicentes: Imitari contemptores mundi uolumus, sed quod relinquamus non habemus. Quibus nos respondemus,  quia Deus omnipotens in abrenuntiatione mundi, non censum, sed uotum pensat, nec perpendit quod habeas in arca, sed qualem habeas conscientiam. Unde si habeas temporalem rem, uende: si autem non habes, de magno onere liberatus es. Tanto ergo liberius Christum sequi potes, quanto minus diuitiarum funibus fueris illigatus. Considerare etiam tales monemus, quid et quantum nostri sancti patres reliquerint. Nonne retia et nauem? Et tamen postea Domino promittente audire meruerunt: »Omnis qui reliquerit domum, agros, patrem et matrem, uxorem et filios, fratres et sorores propter me, centuplum accipiet, et uitam eternam possidebit .« Petrus in persona omnium libere respondit: »Domine, ecce nos reliquimus  omnia et secuti sumus te, quid ergo erit nobis?« Et ille qui  non censum, sed uotum pensat, ait: »Amen dico uobis, quia uos qui reliquistis omnia et secuti estis me, in regeneratione cum sederit filius hominis in sede maiestatis sue, sedebitis et uos super sedes duodecim, iudicantes duodecim tribus Isrel .« Parum uidetur Petrus et Andreas reliquisse in retibus et naui, et magnam gratiam et premium a Domino accepisse. Sed tamen multum reliquerant, qui uoluntatem habendi abnegauerunt. Tantum enim a sequentibus relinquitur, quantum a non sequentibus concupisci potest. Quoniam regnum Dei, quantum habes, tantum ualet. ualuit Zacheo dimidium substantie, ualuit  Petro et Andree nauem et retia: sicut cum omnia que relinquerent, nichil profuit Hermogeni et Socrati, quia Christum non fuerunt imitati. ualet etiam calicem aque frigide, et si hec omnia defuerint, sola bona uoluntate comparari potest. Quia Domino nato, celi ciues in terris uisi sunt, qui clamarent: »Gloria in excelsis Deo, et in terra pax hominibus bone uoluntatis .« Bene autem postquam dixit, »relictis omnibus,« adiunxit, »secuti sunt eum.« Quoniam in uacuum omnia sua reliquit, qui Christum non sequitur, id est, imitatur. Sed inter hec omnia considerandum est, qualis artifex sit Spiritus sanctus, qui sine mora mentem, quam tangit, non solum immutat, sed etiam habet et docet. Tetigit puerum citharedum, et Psalmistam  fecit . Tetigit armentarium sycomoros uellicantem, et prophetam fecit . Tetigit abstinentem iuuenem, et iudicem senum fecit . Tetigit publicanum, et euangelistam fecit . Tetigit persecutorem, et doctorem gentium constituit . Tetigit Petrum et Andream, et piscatores piscium apostolos statuit. Rogandus est ergo a nobis artifex et deuotissimis precibus supplicandus, ut mentes nostras tangere dignetur, cuius solummodo tetigisse docuisse est.

»Et procedens inde uidit alios duos fratres, Iacobum Zebedei, et Ioannem fratrem eius, in naui cum Zebedeo patre eorum, reficientes retia sua, et uocauit eos. Illi autem statim, relictis retibus et patre, secuti sunt eum.« Geminata in binis uocatio  superiorem narrationem confirmat. Non solum enim semel, sed et iterum bini uocati sunt discipuli: quia duo sunt, que erga caritatem proximis sollicite seruare oportet. Primo, ut nullum ledamus: secundo, ut bonum, quod possumus, impendamus, quoniam qui dixit: »Quod tibi non uis fieri, alteri ne feceris ,« ipse alibi ait: »Quod uultis ut faciant uobis homines, et uos facite illis ,« Zebedeus interpretatur dealbatio, significat diabolum. Cui ideo recte nomen dealbationis conuenit, quia cum sit et merito tenebrosus, ut ait Apostolus, transfigurat se in angelum lucis . Filii ergo Zebedei isti discipuli, qui a Domino uocati sunt, fuisse memorantur: quia, ut ait Apostolus : Omnes ire filii sumus, antequam  redimeremur, non conditionis nature, sed imitatione et primi parentis preuaricatione. Nauis Zebedei, infidelitatem significat: cuius nauis instrumenta uitia sunt et peccata. Qualia Paulus apostolus enumerat, dicens: »Manifesta autem sunt opera carnis, que sunt fornicationes, immunditie, impudicitie, auaritie, idolorum seruitus, ueneficia, et his similia .« Sicut autem isti discipuli uocati a Domino, relicto patre, secuti fuerunt, et ultra ad patrem non dicuntur reuersi, sic et nos, qui de potestate diaboli per diuinam gratiam liberati ad celeste regnum sumus uocati, nec propter amorem parentum, nec cuiuscunque cupiditatis obtentu, ulterius ad eum debemus, redire propter illud quod Dominus  dicat: »Quia nemo mittens manum in aratrum et respiciens retro, aptus est regno Dei :« sed infatigabiliter usque in finem in bono opere perseuerare, quia, sicut ait Saluator: »Qui perseuerauerit usque in finem, hic saluus erit .« Unde cuidam dicenti: Domine, sequar te quocunque ieris, sed dimitte me prius sepelire patrem meum, respondit: »Sine mortuos sepelire mortuos suos .« Tu autem sequere Christum. Sed his de uocatione discipulorum breuiter dictis, libet intueri quod non frustra Dominus in prima sua uocatione quatuor discipulos elegit. Quaternarius enim numerus perfectus est, et in suis partibus diuisus, perfectionem significat. Diuiditur namque in unum, duos et tres. Unum ergo, quod est prima  pars eius, perfectionem significat. Quia »unus Dominus, una fides, unum baptisma, unus Deus et Pater omnium .« Duo, quod est alia pars eius, ad perfectionem pertinent, propter duo Testamenta, uel propter geminam dilectionem. Tres uero, propter indiuiduam Trinitatem, et propter tria tempora, ante legem, sub lege, et sub gratia: uel quia homo interior ex tribus rebus constat, memoria, sensu et uoluntate. Quaternarius autem numerus perfectus est, propter quatuor Euangelia, uel quatuor tempora anni, siue propter quatuor elementa, ex quibus constamus in exteriore homine, ere, igne, terra et aqua: frigida, calida, sicca et humida: seu propter quatuor flumina, que egrediuntur de paradiso: uel certe propter quatuor principales  uirtutes, prudentiam scilicet et temperantiam, fortitudinem et iustitiam. Has etiam uirtutes non solum in numero, sed etiam in nominibus isti discipuli significant. Petrus enim, qui a quibusdam agnoscens interpretatur, prudentiam significat: cuius uirtutis prima pars est, Deum eiusque uoluntatem cognoscere: quia sicut insipiens est, qui dicit in corde suo, non est Deus , ita prudens, qui cognoscit Deum. Hanc uirtutem in se habuit, qui corde, hominem uidens, Deum cognouit, dicens: »Tu es Christus Filius Dei uiui .« Andreas, qui uirilis interpretatur, fortitudinem significat. Quam uirtutem non solum in nomine, sed etiam in opere habuit, quia in fide recta usque ad passionem uiriliter perseuerauit in tantum, ut etiam cum  duceretur ad crucifigendum, uidens crucem, cum gaudio diceret: Salue, crux pretiosa, que in corpore Christi dedicata es, et ex membris eius tanquam margaritis ornata es, gaudens et exsultans uenio ad te, ut suscipias me ab hominibus, et reddas me magistro meo, ut per te me recipiat, qui per te redemit me. Per Iacobum, qui interpretatur supplantator, iustitia designatur, que iniquitatem supplantare et equitatem nouit diligere. Quam in omnibus actibus nostris habere debemus, sicut propheta dicit: »Indicabo tibi, homo ,« et reliqua. Ioannes qui interpretatur gratia Dei, uel in quo est gratia, temperantiam designat, que alio nomine discretio uocatur, et est mater omnium uirtutum. Hanc uirtutem  habebat ille qui dicebat: »Angelus noster es an aduersariorum ?« Ut enim homo prudens, fortis et temperatus sit, non a se habet, sed per diuinam gratiam accipit. Cum ergo Dominus in prima sua uocatione quatuor discipulos suos elegit, in ipso numero nobis innotuit, quia si eius discipuli esse uolumus, has quatuor uirtutes habere debemus: ut simus Petrus, bonum agnoscendo, ut uideamus preterita, presentia et futura, propter illud quod Dominus admonet, dicens: »Estote prudentes sicut serpentes .« Et ipse Petrus, »Estote prudentes et uigilate in orationibus .« Andreas, uiriliter, quod bonum cognoscimus, per fortitudinem tenendo, sicut angelus admonet Ioannem in Apocalypsi, dicens: »Estote fortes in bello,  et pugnate cum antiquo serpente ,« etc. Iacobus, uitia cum iustitia supplantando, ut in omnibus actibus iustitiam teneamus, sicut ait Apostolus: »Iuste et pie uiuamus .« Et Salomon: »Diligite iustitiam qui iudicatis terram .« Ioannes gratiam Dei adipiscendo. Et cum ipso discretionem habeamus, ut inter bonum malumque discernentes, bonum teneamus et malum relinquamus, propter illud Apostoli: »Omnia autem probate, quod bonum est tenete .« Quod cum fuerimus, habebimus in quadriga Cherubim faciem hominis per prudentiam, leonis per fortitudinem, uituli per iustitiam, aquile per discretionem. Allegorice autem per hos quatuor discipulos, ut quidam dicunt, duo populi figurantur. Petrus enim, qui interpretatur  agnoscens, populum Iudeorum significat, qui in ceremoniis obseruandis Deum cognouit. Id idem significat Iacobus, qui gentilem fratrem suum prius credendo supplantauit. Andreas, qui interpretatur uirilis, populum gentium significat, qui postquam Deum credidit, uiriliter in fide permansit. Eumdem significat Ioannes, qui interpretatur gratia Dei, quia gentilis populus, gratia Dei subueniente, saluari meruit, non suis meritis, sed sicut Paulus dicit: »Gratia Dei salue facte sunt gentes .« Imitemur ergo hos Dei apostolos, ut per gratiam ipsius mereamur saluari, quemadmodum et illi. Quod ipse prestare dignetur, qui sine fine uiuit et regnat, etc.



HOMILIA II. IN NATIuITATE SANCTI IOANNIS BAPTISTAE.


 »In illo tempore: Elizabeth impletum est tempus pariendi, et peperit filium. Et audierunt uicini et cognati eius.« Et reliqua. Non solum opera et uirtutes sanctorum plene sunt admirationibus, sed etiam ipsa uerba, quibus ad memoriam posterorum scribuntur, aliquando a mysteriis uacua non sunt. Quod in exordio huius lectionis euangelista ostendere uoluit, cum precursoris Domini natiuitatem descripturus, ait: »Elizabeth impletum est tempus pariendi, et peperit filium.« uerbum impletionis Scriptura sacra in bonorum tantum ortu, actu uel obitu ponere consueuit. Denique impleti sunt dies Marie parere filium. Et Elizabeth impletum est  tempus pariendi. Et Salomon impleuit edificare domum Domini . Mortuus est autem Abraham, uel alius aliquis patrum, senex et plenus dierum. Merito enim in operibus sanctorum impletio commemoratur, quia etiam in breui tempore ad cumulum perfectionis perueniunt, sicut de uno illorum scriptum est: »Consummatus in breui expleuit tempora multa ,« quia placita erunt Deo opera illius. Ut ergo ostenderet euangelista quante perfectionis precursor Domini futurus esset, in ipso ortu natiuitatis eius, uerbum impletionis ponere ratum duxit. At contra dies impiorum inanes et uacui, qui licet longo tempore feliciter uiuunt, nunquam tamen ad cumulum perfectionis perueniunt. De quibus Psalmista ait: »uiri sanguinum  et dolosi non dimidiabunt dies suos .« Et sicut de eorum principe per beatum Iob dicitur: »Antequam dies eius impleantur, peribit: et ut incaluerit sol, soluetur de loco suo .« Horum umbraticam felicitatem sine perfectione transitura despexerat Psalmista, cum dicebat: »uidi impium superexaltatum ,« etc.

»Et audierunt uicini eius quia magnificauit Dominus misericordiam suam cum illa, et congratulabantur ei.« Concordet autem hec euangeliste narratio cum premissa promissione euangelica. Cum enim angelus Zacarie nasciturum Ioannem promitteret, inter cetera ait: »Et erit tibi gaudium et exaltatio, et multi in natiuitate eius gaudebunt .« Nunc autem nato puero, euangelista  adiungit, dicens: »Et audierunt uicini et cognati eius,« et reliqua. Merito enim uicini et cognati Elizabeth congratulabantur, non solum quod in prouecta etate filium genuisset, sed etiam quia ad similitudinem Sare et Anne per repromissionem eum accepisset. Quod superius euangelista de Zacaria et Elizabeth protulerat. Qui erant ambo iusti ante Deum, incedentes in omnibus mandatis et iustificationibus Domini sine querela, hoc nunc in illorum operibus demonstrat, cum ait:

»Et factum est in die octauo, uenerunt circumcidere puerum, et uocabant eum nomine patris sui Zacariam.« Preceptum erat in lege, ut infans recens natus, octauo die circumcideretur, ubi declaratur, cum quanto studio alia precepta legalia obseruabant,  qui etiam in huius mandati custodia tam studiosi erant. Hi autem qui conuenerant uicini et cognati, uocabant eum nomine patris sui Zacariam, ut dignitas que in patre sene et muto uidebatur amissa, in filio recuperaretur. Quod autem die circumcisionis nomina pueris imponebantur, ex eo in auctoritatem credimus uenisse, quod beatus Abraham patriarcha cum signaculo circumcisionis, augmentum uel immutationem promeruit nominis .

»Et respondens mater eius, dixit: Nequaquam, sed uocabitur Ioannes.« Hec enim a marito non didicerat, quippe qui ex eo, quod sibi filium nasci non crediderat, mutus permanebat: sed quia ille ab  angelo, ista didicerat a Spiritu sancto. Decebat enim ut noue gratie preco, nouo uocaretur uocabulo, quod ei imponebat diuina electio, non autem carnalis cognatio.

»Et dixerunt ad illam: Quia nemo est in cognatione tua, qui uocetur hoc nomine. Innuebant autem patri eius quem uellet uocari eum. Et postulans pugillarem, scripsit dicens: Ioannes est nomen eius.« Hi qui conuenerant uicini et cognati, quia nomen patris filio imponere uolebant, nec mater ad hoc assensum prebebat, quibus nutibus ualebant, patrem mutum interrogare satagebant. At ille postulans pugillarem, id est stylum scriptorium quod uerbis non poterat, litteris expressit dicens: »Ioannes est nomen eius.« Ubi notandum quia non dixit:  Ioannes erit nomen eius, cum futurum uideret, sed, Ioannes est nomen eius. Ac si diceret: Non nos ei imponimus, quia habet uocabulum quod agnouimus, non quod eligimus. Hoc ergo nomen non tunc primum impositum est, sed antequam nasceretur, quando a Gabriele angelo Zacarie dictum est: Ne timeas, Zacaria, exaudita est oratio tua, et Elizabeth uxor tua pariet tibi filium, et uocabis nomen eius Ioannem . Ubi magnus precursor Domini futurus premonstratus est, quando eius nomen antequam nasceretur, predictum est. Nouum enim aliquid in eorum actibus futurum premonstratur, quibus nomina antea a Deo imponuntur, quam corporaliter nascantur: quod de Isaac et Ismel legimus, de Salomone et Iosia, de Ioanne Baptista, et de Domino  saluatore. Magnus ergo iste Ioannes futurus ostenditur, quia antea nominatus est quam natus. Cui illud conuenire potest, quod diuina uoce Ieremie dicitur: »Priusquam te formarem in utero, noui te: et antequam exires de uulua, sanctificaui te, et prophetam in gentibus dedi te .« Et illud: »Dominus ab utero uocauit me, de uentre matris mee recordatus est nominis mei: et posuit os meum Dominus ut gladium acutum sub umbra manus sue .« »Et mirati sunt uniuersi,« de tali scilicet concordia, quod mater uerbis, et pater scriptis in nomen filii concordarent. Mirati sunt tamen maxime, cum in eorum cognatione nemo uocaretur hoc nomine.

»Apertum est autem illico os eius et lingua eius,  et loquebatur.« Merito lingua quam infidelitas uinxerat, fides absoluit, ut impleretur quod ab angelo ei dictum fuerat: Pro eo quod non credidisti uerbis meis, eris mutus, nec poteris loqui usque in diem quo hec fiant. Quia enim uox clamantis in deserto nascebatur, merito in eius natiuitate lingua patris, qui prius obmutuerat, absoluitur. Loquebatur autem non uerba otiosa uel fabulosa, sed benedicens Deum. Quia consuetudo sanctorum est, ut cum semper benedicant Dominum, maxime tunc in eius benedictione ora relaxant, quando ab aliqua tribulatione liberati fuerint. Quod hymnus trium puerorum pleniter declarat , qui in camino ignis ardentis soluti deambulantes, non solum Deum benedicebant,  sed etiam creaturam ad cum laudandum prouocabant.

»Et factus est timor super omnes uicinos eorum, et super omnia montana Iudee diuulgabantur omnia uerba hec.« Quia preco iudicis nascebatur, non solum uicinis, sed etiam aliorum corda timore commouebantur: et quia audierant illum per repromissionem angelicam de sene patre et sterili matre natum, et quia uidebant in eius natiuitate linguam patris esse solutam, non solum admiratione, uerum etiam timore corda eorum commota sunt. Unde et dicunt:

»Quis putas puer iste erit?« Quod est dicere: qualis est? Sed ne putares Ioannem hanc gratiam sua uirtute adeptum esse, et non per diuinum auxilium,  recte subiungitur:

»Etenim manus Domini erat cum illo.« Manus Domini in Scripturis aliquod diuine protectionis auxilium significat, sicut in Psalmis legitur: »In manus tuas, Domine, commendo spiritum meum .«

»Et Zacarias pater eius impletus est Spiritu sancto, et prophetauit.« Igitur quia ille natus est, qui non solum propheta, sed etiam plus quam propheta futurus erat, de quo et Saluator ait in Euangelio: »Inter natos mulierum non surrexit maior Ioanne ,« non solum officium loquendi in eius natiuitate pater recepit, sed etiam spiritu prophetie repletus, aduentum Saluatoris pronuntiauit. Quod quia uicinum futurum prospexit: prophetico  more quasi iam factum narrauit, dicens:

»Benedictus Dominus Deus Isrel, quia uisitauit et fecit redemptionem plebis sue.« Ubi considerandum quod duo sunt que posuit: »uisitauit, et fecit redemptionem plebis sue.« uisitatio quippe ad infirmos pertinet: redemptio, ad captiuos. uisitauit ergo et fecit redemptionem plebis sue, per aduentum suum Dominus iehsu Christus, qui in se credentes et a languore anime liberauit, et a captiuitate diabolica pretioso sanguine redemit. Unde finis huius cantici ita concluditur: »uisitauit nos oriens ex alto. Illuminare his, qui in tenebris et in umbra mortis sedent.« Etc. Plebi sue dicit, non quod hanc ueniens suam inuenerit, sed quia eam uisitando et redimendo suam fecerit, sicut  ipse per Osee prophetam dicit: »uocabo non plebem meam ,« et reliqua. Hec de natiuitate precursoris Domini ad litteram breuiter dicta sunt. Spiritaliter cum Ioannis celebratur natiuitas, Noui Testamenti inchoatur sublimitas. »A diebus enim Ioannis, ait Saluator, regnum celorum uim patitur, et qui uim faciunt, diripiunt illud .« Congratulabantur uicini et cognati Elizabeth in natiuitate Ioannis, quia gaudium natum est in celo angelis de ablutione iustorum, Domino dicente: »Gaudium erit coram angelis Dei in celo ,« etc. Siue congratulabantur uicini et cognati genitrici in ortu noui pueri, quia Ecclesia spiritale gaudium habuit, cum fidelem populum per baptismum  genuit. Concinit autem gratia Noui Testamenti, quod eiusdem preconis circumcisio octaua die celebratur. Octonarius enim numerus ad fidem resurrectionis pertinet, dicente Salomone: »Da partes septem, necnon et octo .« Et Dominus iehsu Christus octaua die resurgens a mortuis, nostram resurrectionem in octaua etate seculi futuram demonstrauit. Recte cum Nouum Testamentum inchoatur, Ioannes octaua die circumciditur, pulchre etiam natiuitate noui preconis patris lingua absoluitur, quia et spiritualiter sacerdotii dignitas, et ueteris Testamenti mysterium, quod absconditum et ligatum erat, post Domini resurrectionem manifestatum et declaratum est. Hic autem qui patris nomen puero magis quam Ioannem imponere  uolebant, illam partem populi significant, qui magis ex operibus legis quam per fidem Christi hominem posse iustificari credebant. Sed mater hec prophetico spiritu prohibet, dicens: »Nequaquam, sed uocabitur Ioannes,« quia Ecclesia eorum ablutionem, quos per baptismum regenerat, magis per fidem et gratiam, quam per opera legis posse implere credit. Quod nomen Ioannis in nostra lingua sonare uidetur, quia gratia Dei, siue in quo est gratia, interpretatur. »Gratia enim Dei,« ait Apostolus, »salue facte sunt gentes .« Et sicut alibi ait: »Neque circumcisio aliquid ualet, neque preputium, sed fides que per dilectionem operatur .« Unde spiritaliter patris nomen puero imponere uolentibus, Petrus apostolus cum Elizabeth  contradicit, cum ait: »Quid uultis imponere iugum super ceruices discipulorum, quod neque nos neque patres nostri portare potuimus? sed per gratiam Domini Iesu credimus saluari, quemadmodum et illi .«



HOMILIA III. IN DIE SANCTO APOSTOLORUM PETRI ET PAULI.

 »In illo tempore: uenit iehsu in partes Cesaree Philippi.« Et reliqua. Cesareas tres legimus, duas in terra repromissionis, tertiam uero in Cappadocia. Est enim Cesarea Palestine regionis, in littore maris Magni, que prius turris stationis uocabatur, sed postea ab Herode in honorem  Cesaris nobilius reedificata, Cesarea est appellata. In qua idem Herodes in honore Cesaris magnificam domum albo marmore construxit: ubi Herodes ab angelo percussus, eo quod non dedisset honorem Deo, consumptus a uermibus exspirauit . In hac etiam Cornelius centurio a Simone Petro baptizatus est : in ea uero quatuor filiarum Philippi uirginum sepulcra usque hodie ostenduntur. Est et alia Cesarea quedam in Cappadocia, de qua Lucas euangelista in Actibus apostolorum meminit: »Descendit Cesaream, et salutauit ecclesiam .« Tertia autem Cesarea est Philippi, cuius in hoc loco euangelista meminit, et ipsa in terra repromissionis, quam Philippus Herodis filius in honore Cesaris ad radices  montis Libani edificauit: et hanc Cesaream Philippi cognominauit, ubi duo fontes oriuntur, unus nomine Ior, alter uero Dan, qui, simul iuncti, Iordanem efficiunt fluuium. In huius ergo partes ueniens iehsu cum discipulis suis interrogabat eos dicens: »Quem dicunt homines esse filium hominis?« Ut scilicet ubi Cesar nummum exigebat tributi, ibi Saluator nummum acciperet fidei. Notandum autem, quia non ait: Quem me dicunt homines esse, ne iactanter de se querere uideretur, sed »quem dicunt homines esse filium hominis.« Et cum maioris honoris uideretur Filium Dei se uocari, filium hominis se uoluit nominare, ut ostenderet in omnibus actibus humilitatem esse seruandam: siue certe, ne aliquis de ueritate assumpte carnis dubitaret, frequentius  filium hominis, quam Filium Dei se uocare maluit, sicut est illud: »ueniens filius hominis, putas inueniet fidem in terra?«  Et: Filius hominis uenturus est in gloria Patris sui cum angelis suis .« Et: »uulpes foueas habent ,« et his similia. Ubicunque enim in Latino filius hominis legitur, in Hebreo filius Adam habetur, sicut illud in Psalmo: »Filii hominum, usquequo graui corde?«  pro quo in Hebreo habetur filii Adam. Sed interrogati discipuli diuersorum opinionem proferunt, dicentes:

»Alii Ioannem Baptistam, alii uero Eliam, alii uero Ieremiam, aut unum ex prophetis.« Quid autem homines Eliam aut Ieremiam Christum putauerint, cum ante multa curricula annorum fuisse leguntur.  Sed hic error in populo ex stultitia gentilium descenderat, ut putarent aliquem magnum uirum post mortem suum spiritum dare posse cui uellet. Quo errore seductus fuerat Herodes, quando audita fama de Iesu, dixit: »Ioannes quem ego decollaui, surrexit a mortuis, et uirtutes multe operantur in eo .« Diuersorum autem opinionibus auditis, Saluator ad discipulos specialiter sermonem conuertit, et dicit:

»uos autem quem me esse dicitis?« Ac si diceret: Illis hominibus humana tantum de me opinantibus, uos, qui ex illis non estis, quia ego elegi uos de mundo, quem me esse dicitis? In quibus uerbis ostendit, eos in humana fragilitate humane nature meritum transcendisse, et ad imitationem ueri Dei quodammodo  deos uocari posse, iuxta illud Psalmographi: »Ego dixi, dii estis et filii excelsi omnes .«

»Respondens autem Simon Petrus, dixit: Tu es Christus Filius Dei uiui.« Non solum Petrus ordinem sui prioratus seruat, cum interrogatus primus respondit, sed etiam magnitudinem amoris ostendit. Merito ergo primus respondet, quia plus ceteris eum diligit. In multis namque Euangelii locis legimus, Petrum pre ceteris Dominum discipulis dilexisse, ipso Domino dicente: »Simon Ioannis, diligis me plus his? Et ille: Tu scis Domine, quia amo te ,« siue diligo. Et cum duodecim discipulis suam passionem prediceret, hoc Petrus pre magnitudine amoris ferre non ualens, assumpsit eum secreto, et  dixit ei: Propitius tibi esto, Domine, ne fiat istud. Non enim decet ut Filius Dei gustet mortem . Et cum imminente articulo passionis diceret: »Omnes uos scandalum patiemini in me in ista nocte.« Ille respondit: »Etsi omnes scandalizati fuerint in te, ego nunquam scandalizabor.« Cumque quod futurum erat prediceret, dicens: »Amen dico tibi, antequam gallus cantet, ter me negabis,« Petrus de se presumens ait: »Etiamsi oportuerit me mori tecum, non te negabo .« Et cum post resurrectionem stans in littore, discipulis piscantibus apparuisset, audiens Petrus quod Dominus est, tunica succinxit se, et misit se in mare, et uenit ad Iesum. Ceteri uero discipuli nauigio uenerunt. Eiusdem ergo amoris flamma Petrus succensus, omnibus  discipulis interrogatis, primus respondit, dicens: »Tu es Christus Filius Dei uiui.« In quibus uerbis fundamentum uere fidei decentissime declarauit. Christus enim Grece ab unctione chrismatis nomen accepit. Et cum Christum confitetur, uerum hominem credere docet, qui non materiali oleo, sed Spiritus sancti dono unctus est. Unde Psalmista ait: »Unxit te Deus tuus ,« etc. Cum uero adiunxit, »Filius Dei uiui« uerum Deum illum esse insinuat, quia quod est Pater, hoc genuit, id est Deus Deum. Deum autem uiuum appellat, ad comparationem falsorum deorum, qui ab hominibus dii putabantur, sed mortui erant, ut scilicet, Iupiter, Saturnus, Mars, Mercurius, uenus, et cetera idolorum portenta, de quibus per prophetam dicitur:  »Dii qui celum et terram non fecerunt, pereant ,« et reliqua. Et Psalmista: »Omnes dii gentium demonia .«

»Respondens autem iehsu, dixit ei: Beatus, es Simon Bariona.« Mercedem recipit uera confessio. Quia enim Petrus confessus est Christum Filium Dei uiui, merito beatificatur, et Bariona, quod in nostra lingua sonat filius columbe, a Domino cognominatur. Quod enim columba Spiritum sanctum significet, ipse manifestauit, quando Redemptore baptizato, in specie columbe apparuit. Bariona ergo, filius columbe, id est Spiritus sancti, dicitur: quia Spiritu sancto reuelante, Filium Dei uiui confessus est. Nonnulli autem Bariona, pro bar Ioanna scribendum putant, eo quod iuxta alii Euangelii locum, filius Ioannis  sit appellatus, Domino dicente: »Simon Ioannis, diligis me?«  Ioanna uero gratia Dei, siue in quo est gratia, interpretatur. Merito ergo primus apostolorum Ioannis filius dicitur, quia non propria uirtute, sed Patris gratia reuelante Filium Dei cognouit. Unde et subditur: »Quia caro et sanguis non reuelauit tibi, sed Pater meus qui in celis est.« Caro et sanguis in hoc loco carnalem doctrinam Scribarum et Phariseorum significant, iuxta illud quod apostolus Paulus protestatur, dicens: »Continuo non acquieui carni et sanguini .« Non ergo per doctrinam Phariseorum et Scribarum princeps apostolorum Christum Filium Dei cognouit, sed Patre reuelante, sicut idem Filius alibi Patrem glorificat,  dicens: »Confiteor tibi, Pater, Domine celi et terre .«

»Et ego dico tibi, quia tu es Petrus, et super hanc petram edificabo Ecclesiam meam.« Ac si diceret: Quia tu me confessus es Christum Filium Dei uiui, et ego dico tibi, non casso uel transitorio sermone, quoniam meum dixisse, fecisse est, dico, inquam tibi, quia tu es Petrus, etc. Ubi non est putandum, quod nunc ei primum Petri cognomen imposuerit, sed quando euangelizante Andrea ad eum uenit, cum intuitus eum, dixit: »Tu es Simon filius Ioanna, tu uocaberis Cephas, quod interpretatur Petrus ,« quod enim Syriace Cephas, Latine Petrus dicitur. Utrumque autem nomen ab illa petra deriuatur, de qua ait Apostolus: »Petra autem erat Christus ;«  quod autem ait, »Et super hanc petram edificabo Ecclesiam meam,« tale est ac si diceret, super hanc fidem, id est super me, quem tu confessus es, edificabo Ecclesiam meam. »Fundamentum enim aliud, ait Apostolus, nemo potest ponere, preter id quod positum est, quod est Christus iehsu .« Ea ergo que continentur, cadere non possunt, quia fixa sunt ea que continent. Unde et subinfertur: »Et porte inferi non preualebunt aduersus eam.« Per portas inferi in hoc loco doctrinam hereticorum accipere possumus, que suos auditores in infernum ruere facit. Porte ergo inferi contra Ecclesiam, que super Christum fundata est, non preualent, quia licet frequenter pulsata sit persecutionibus hereticorum, tamen a fide catholica euelli non potuit. Aliter  portas inferi, uitia et peccata intelligere possumus, qualia Apostolus commemorat, dicens: »Manifesta sunt opera carnis, que sunt fornicatio, et his similia :« que recte porte inferi nominantur, quia in se perseuerantes ad infernum dimergunt, sicut idem Apostolus concludit, dicens: »Quoniam qui talia agunt, regnum Dei non consequentur.« Porte enim inferi non preualebunt aduersus Ecclesiam, qualiter his uitiis et peccatis electi tentari possint, tamen in his usque ad finem perseuerare nesciunt. Aut enim antequam uincantur uincunt, aut post lapsum cito per penitentiam surgunt, iuxta quod Dominus alibi ait: »Omnis qui uenit ad me, et audit sermones meos, et facit eos, dicam uobis cui similis est: similis est homini edificanti domum, qui fodit in altum  ,« etc.

»Et tibi dabo claues regni celorum.« Claues regni celorum nichil aliud, nisi ligandi et soluendi potestatem significant. Sicut enim clauis ad hoc in ostio ponitur, ut amici recipiantur, extranei autem excludantur: sic ligandi atque soluendi potestas iustos recipit, iniustos uero excludit. De qua subditur: »Et quodcunque ligaueris super terram,« etc. Ubi considerandum, uir iste quia tanta humilitate uocatur, ad quantam gloriam sit perductus, quia enim relictis omnibus Christum ardentissimo amore secutus est, ad tantam celsitudinem peruenit, ut uice Dei quorumdam peccata relaxare, quorumdam etiam retinere posset. Nec tamen putandum  est, quod solum beato Petro hec potestas data est, sed sicut unus pro omnibus respondit: »Tu es Christus Filius Dei uiui,« ita in uno omnes audierunt: »Quodcunque ligaueris super terram,« et reliqua. Unde cum post resurrectionem Dominus discipulis suis Spiritum sanctum dedisset, omnibus generaliter ait: »Quorum remiseritis peccata, remittuntur eis.« Nec solum apostolis hec potestas data est, sed etiam episcopis et sacerdotibus, qui nunc eorum ordinem in Ecclesia retinent, et ligandi soluendique potestatem habent. Unde in lege de leprosis figuraliter precipitur, ut si quis lepra percussus esset, ostenderet se sacerdoti, et ad eius iudicium aut eiiceretur extra castra, aut reciperetur: non quod ipse leprosum mundare, aut mundatum leprosum facere  posset, sed quia ad ministerium ipsius sacerdotis pertinet, ut discernat inter lepram et lepram, id est, inter peccatum maius et minus. Hunc sensum require in Euangelio in octaua Pasche.



HOMILIA Iu. DE SANCTO LAURENTIO MARTYRE.

 »In illo tempore, loquebatur iehsu cum discipulis suis in parabolis: Amen, amen dico uobis, nisi granum frumenti cadens in terra mortuum fuerit.« Et reliqua. Hortaturus Dominus discipulos ad martyrium, sue passionis exemplum premisit, ut tanto minus pro eius nomine mortem pati timerent, quanto in hoc opere celestis magistri imitatores exsisterent. Ait enim: »Amen, amen dico  uobis,« reliqua. In quibus uerbis intelligimus, quia Dominus in similitudine grani frumenti seipsum dicit mortificandum et multiplicandum: mortificandum, in infidelitate Iudeorum: multiplicandum, in fide omnium populorum. Quod non solum facilius, sed etiam apertius intelligere possumus, si superiora huius Euangelii parumper attendamus. Supra enim retulit Euangelista, quia predicante Domino Hierosolymis in die festo, erant quidam gentiles, qui uenerant adorare in Ierusalem: hi accesserunt ad Philippum, qui erat a Bethsaida Galilee, et dixerunt ei: »Domine, uolumus uidere Iesum.« uenit Philippus et dixit Andree. Andreas rursum et Philippus dixerunt Iesu. iehsu autem respondens dixit eis: »uenit hora ut clarificetur Filius  hominis.« Ac deinde subiunxit: »Amen, amen dico uobis,« et reliqua. Qui ergo ex gentibus se uidere desirantibus dixit: »uenit hora ut clarificetur Filius hominis,« ac deinde subiunxit: »Amen, amen dico uobis: nisi granum frumenti cadens in terram,« etc., ordinem sue passionis profecto insinuauit, quia prius mortificandus erat a Iudeis, et postea predicandus gentibus. Nam eius nomen tanto magis crescit in fide credentium, quanto per mortem in perfidia Iudeorum est exstinctum. Nec indignum debet Redemptore nostro uideri, si in assumpta humanitate grano frumenti comparetur, in qua etiam uilibus uermibus assimilatur, sicut ipse per prophetam dicit:

»Ego sum uermis et non homo .« Et  pulchre Dominus grano tritici comparatur, quia sicut in omnibus annonis nichil frumento pulchrius, nichil est delectabilius: ita ipse omnes creaturas excellit, quia nichil eo suauius, nichil dulcius inuenitur. Siue certe grano frumenti comparatur, quia alimento corporis et sanguinis sui fidelium animas reficit. Ipse enim ait in Euangelio: »Ego sum panis uiuus qui de celo descendi .« Et iterum: »Panis quem ego dedero, caro mea est, pro seculi uita.« Et alibi: »Caro mea uere est cibus, et sanguis meus uere est potus .« Premisso autem mysterio sue passionis, mox ad constantiam martyrii discipulos suos hortatur, dicens:

»Qui amat animam suam, perdet eam, et qui odit animam suam in hoc mundo, in uitam eternam  custodit eam.« Anima in Scripturis, aliquando interiorem hominem, id est uitalem spiritum, significat, aliquando presentem uitam. Interiorem hominem, sicut Dominus dicit: »Quid prodest homini, si totum mundum lucretur, anime autem sue detrimentum patiatur ?« Presentem uitam, sicut alibi ait: »Nonne anima plus est quam esca, et corpus plus quam uestimentum?«  Ergo in hoc loco anime nomine presentem uitam designat, cum dicitur: »Qui amat animam suam, perdet eam.« Mira autem res est, ut amando anima pereat, et odiendo in hoc mundo, in uitam eternam custodiatur. Tunc enim nostram animam bene odimus, et odiendo custodimus, quando eius carnalibus desideriis contradicimus, eius appetitum frangimus, eius  passionibus reluctamur, et in comparatione future uite presentem uitam pro nichilo ducimus: illud sollicite considerantes, quod Dominus ait: »Si quis uenit ad me, et non odit patrem suum et matrem, et uxorem, filios et fratres, et sorores,« adhuc autem et animam suam, »non potest esse meus discipulus .« Taliter Paulus animam suam oderat, cum dicebat: »Ego autem non solum alligari, sed etiam mori paratus sum in Ierusalem pro nomine Domini nostri Iesu Christi .« Non enim facio animam meam pretiosiorem quam me. Et ut hoc quod dicimus etiam simpliciores intelligere possint, libet aliquos ad medium deducere, qui odientes animam suam amauerunt, et alios qui amantes, odio habuerunt. uerbi gratia, dictum est quibusdam:  Adorate idola, alioquin interficiemini. At illi odientes animam suam, id est presentem uitam pro nichilo ducentes, in mortem corporis inciderunt, sed ad uitam anime peruenerunt. Dictum est etiam aliis: Adorate idola, alioquin interficiemini. Illi uero male amantes animam suam, id est presentem uitam adorauerunt, et mortem perpetuam inuenerunt. Taliter beatus Laurentius leuita, cuius hodie festiuitatem colimus, animam suam oderat, et odiendo in uitam eternam custodiebat, quando expensis facultatibus Ecclesie propter nomen Domini nostri Iesu Christi in craticula positus, crudelissimo tyranno dicebat: »Assatum est, iam uersa et manduca,« nam facultates Ecclesie, quas requiris, in celestes  thesauros manus pauperum deportauerunt. Cuius autem imitatores in passione sint martyres, Dominus manifestat cum dicit: »Si quis mihi ministrat, me »sequatur.« Sequi enim Dominum imitari est, sicut ipse alibi dicit: »Qui uult uenire post me, abneget semetipsum et tollat crucem suam, et sequatur me .« Et iterum: »Qui non baiulat crucem suam, et uenit post me, non est me dignus .« uariis enim modis fideles Christo ministrant. Alii bene dicendo, ut confessores; alii pro eius nomine moriendo, ut martyres; alii iuste eleemosynas tribuendo, ut fideles laici. Sed qui Christo ministrat, Christum debet sequi. Quia sicut Ioannes apostolus ait: »Qui dicit se in Christo manere, debet sicut ille ambulauit, et ipse ambulare .« Qualem  autem remunerationem pro tali imitatione recipiat, ipse declarat, cum subiungit:

»Et ubi ego sum, ibi et minister meus erit.« Quid amplius potest promitti fideli ministro, quam ut mereatur esse cum Domino suo, nec solum uidere eius humanitatem, sed etiam contemplari ipsius diuinitatem. Unde et subditur:

»Si quis mihi ministrauerit, honorificabit eum Pater meus qui est in celis.« Honorificabit Pater ministrum Filii, quoniam pro fideli ministerio uitam eternam retribuet, dicens: »Euge, serue bone et fidelis ,« et reliqua. Et tunc implebitur oratio Saluatoris: »Pater, da ut sicut ego et tu unum sumus, ita et isti in nobis unum sint :« non equalitate nature, sed participatione glorie.  Ad quam nos adducere dignetur, qui cum Patre et Spiritu sancto uiuit et regnat in secula seculorum, Amen.



HOMILIA u. IN SOLEMNITATE PERPETUAE uIRGINIS MARIAE. Lectio libri Ecclesiastici, omnibus festis diebus beate uirgini dicatis communis.

 »Ab initio et ante secula creata sum, et usque ad futurum seculum non desinam.« Et reliqua. Lectionis huius capitulum, quod ex libro Sapientie sumptum cognoscitur, specialiter laudem eterne sapientie, per quem omnia creata sunt, commendare uidetur. Sed hec particula a catholicis et eruditis Patribus in solemnitate perpetue uirginis  Marie, de qua eadem Dei sapientia carnem assumpsit, ad legendum ordinata est. Potest pars quedam illius non incongrue eidem Dei genitrici aptari, que ab ipsa Dei sapientia talis creata est, ut per illam ad redimendam humanam naturam Dei Filius sine humana concupiscentia crearetur. Quid enim absurdum, quodue contrarium est, si hoc quod ait:

»In omnibus requiem quesiui et in hereditate Domini morabor,« Dei genitrici conuenire dicamus? ipsa quippe in omnibus requiem quesiuit, que ut in requie sempiterna patrem inuenire posset, prima omnium uirginitatem suam sine macula seruare deuouit, sicut angelo Gabrieli Domini conceptionem nuntianti respondit: »Quomodo fiet istud, quoniam  uirum non cognosco?«  id est, ne cognoscerem disposui. Ipsa in hereditate Domini morata est, que non peccando a passione Domini discessit, sed integram suam animam a concupiscentia, et carnem a corruptione seruans, portio hereditatis Dei effecta est, cantans cum Propheta, et dicens: »Etenim hereditas mea preclara est mihi .« Cuius persone conuenire uidetur quod sequitur:

»Tunc precepit et dixit mihi Creator omnium, et qui creauit me, requieuit in tabernaculo meo.« Quis autem Creator omnium credendus sit, Ioannes in Euangelio declarat, qui cum dixisset: »In principio erat uerbum, et uerbum erat apud Deum,« adiecit: »Omnia per ipsum facta sunt, et sine ipso factum est nichil .« Et Dauid: »Omnia in sapientia  fecisti .« Iste igitur Creator omnium in eius tabernaculo requieuit, quando uerbum Dei per quod omnia facta sunt, ut homo uerus fieret, intra uirginis uterum carnem suscepit. Quapropter cesset latrare Manicheorum heretico grunnitu presumptio, qui ausi sunt dicere Christum ex uirgine ueram non assumpsisse carnem. Dicat autem ipsa Dei sapientia in persona uirginis: »Qui creauit me, requieuit in tabernaculo meo, et dixit mihi, in Iacob inhabita et in Isrel hereditare.« Iacob qui supplantator interpretatur, illorum significat actiones, qui ut in uirtutibus anime proficere ualeant, uiriliter uitiorum blandimenta calcant. In illis ergo habet Dei sapientia habitaculum, qui uitia supplantantes, hoc habent in opere, quod Iacob signat in nomine. Sicut  ipse dicit: »Et inhabitabo in illis, et inambulabo .« Isrel uero idem Iacob appellatus est, postquam angelum superans, Deum uidere meruit. Unde merito uir uidens Deum interpretatur. Igitur post supplantationem uitiorum, ad contemplationem Dei tendens anima, hereditas efficitur Dei sapientie, id est Christi, iuxta illud Apostoli: »Heredes quidem Dei, coheredes autem Christi .« Iubetur nichilominus et in electis mittere radices, id est cogitationum suarum semina illorum mentibus occulta inspiratione immittere, quos nouit fructum boni operis germinare. Non ergo in reprobis, sed in electis radices mittit, in quorum cordibus ita radicibus spiritalibus bona ligatur uoluntas, ut antequam ad maturitatis fructum perueniat, non  arescant. Sed qui modo euntes et flentes mittunt semina sua, in furore uenientes, uenient cum exsultatione portantes manipulos , etc., a pio iudice audientes: »uenite, benedicti Patris mei, percipite regnum quod uobis paratum, etc. Esuriui enim, et dedistis mihi manducare ,« etc. Sequitur:

»Et sic in Sion firmata sum, et in ciuitate sanctificata similiter requieui, et in Ierusalem potestas mea.« Sion in ipsa Ierusalem posita est, non solum ad defensionem munitior, sed etiam ad contemplandum sublimior, unde congrue speculum uel speculatio interpretatur. Cuius nominis interpretatio congruit Ecclesie, que ne inuisibilium hostium insidiis  pateat, superior per spiritale desiderium petit, atque celestia per mentis munditiam contemplatur, orans cum Propheta et dicens: »Esto mihi, Domine, turris fortitudinis .« Ciuitas autem sanctificata sancta Ecclesia est, que ab illo sanctificari se optat, cui quotidie, in oratione dicit: »Sanctificetur nomen tuum ,« considerans sollicite admonitionem Domini, dicentis: »Sancti estote, quia ego sanctus sum Deus uester .« In ciuitate ergo sanctificata Dei sapientia requiescit, quia in illorum mentibus requiescit, qui sanctimoniam diligunt. Quod uero subditur: »Et in Ierusalem potestas mea.« Ad hoc pertinet, quia quondam potestatem in illorum cordibus tenet, qui uisionem intime pacis toto affectu diligunt. Sequitur:

 »Et radicaui in populo honorificato, et in partes Dei mei hereditas illius.« Populum honorificatum, populum dicit sanctum. Quia, ut ait Apostolus: »Gloria, honor et pax in omnem animam hominis operantis bonum .« In tali ergo populo radicasse dicitur, qui non flatu tentationis fleuit fauilla rapiuntur, sed firmiter in amore Dei radicati perseuerant, iuxta admonitionem Apostoli, dicentis: »In caritate radicati et fundati, ut possitis comprehendere cum omnibus sanctis, que sit longitudo, latitudo et sublimitas et profundum .« Huius igitur populi partes Dei hereditas est, qui eius amori nil anteponunt, et in eius comparatione nichil charum estimant, de quibus in lege dicitur: »Tribui autem Leui non dabis hereditatem, ego enim pars  et hereditas illius .« Et de quibus ait Psalmista: »Beata gens cuius est Dominus Deus eius ,« etc. Et ipse clamans dixit ad illum: »Dominus, pars hereditatis mee et calicis mei, tu es ,« etc. Qui ergo tales sunt, ad perseuerantiam tendere debent, unde et subditur: »Et in plenitudine sanctorum detentio mea.« Plenitudo sanctorum, perfectio est operum. Plenitudinem habent, qui in bonis operibus consummantur, quam plenitudinem concedere nobis dignetur, qui est benedictus in secula seculorum. Amen.



HOMILIA uI. IN DIE SANCTO ASSUMPTIONIS DEIPARAE uIRGINIS MARIAE.

  »In illo tempore. Intrauit iehsu in quoddam castellum, et mulier quedam Martha nomine excepit illum.« Et reliqua. Conditor et redemptor humane nature Dominus iehsu Christus, non solum ad se uenientibus uerbum uite annuntiabat, sed etiam circuiens ciuitates et castella, ut Euangelium refert, celeste regnum omnibus euangelizabat. Cumque iuxta hanc consuetudinem per diuersa discurreret loca, »intrauit in quoddam castellum,« ut presens Euangelii lectio narrat, »et mulier quedam Martha nomine, excepit illum in domum suam.« Excepit autem illum quasi hospitem, quasi peregrinum, quasi illum qui non haberet ubi caput reclinaret. Et adhuc excepit illum quasi uirum magnum et prophetam eadem  deuotione, qua uidua Sareptana quondam Eliam prophetam susceperat. Suscepit illum, suscipienda ab illo; seminans et sua carnalia, ut meteret illius spiritalia. Huius autem soror erat Maria nomine; quia Martha et Maria sorores erant, non solum spiritu, sed etiam carne germane, quarum fratrem Lazarum Dominus a mortuis resuscitauerat. Hec ergo Maria sedens secus pedes Domini uerbum de ore illius intenta auribus audiebat. Audierat enim prophetam dicentem: »uacate et uidete quoniam ipse est Deus .« Et illud quod per Moysen dicitur: »Et qui appropinquant pedibus eius, accipiunt de doctrina eius .« Sed quia omnis qui hospitem et peregrinum suscipit, iuxta possibilitatem suam temporale subsidium ministrare debet,  Martha circa frequens ministerium in tantum sollicita erat, ut non solum contra sororem, sed etiam contra ipsum Dominum querelam assumeret, dicens:

»Domine, non est tibi cure quod soror mea reliquit me ministrare solam; dic ergo illi ut me adiuuet.« Ille uero qui non est personarum acceptor, sed subtiliter singulorum merita diiudicat, et uirtutes discernit, ut ostenderet meliorem esse cibum spiritalem quam carnalem, ita unius opus laudat, ut alterius non uituperet.

»Ait uero: Martha, Martha, sollicita es et turbaris erga plurima. Porro unum est necessarium.« Ubi non opus Marthe reprehenditur, sed Marie laudatur, cum dicitur: »Maria optimam partem elegit,  que non auferetur ab ea.« Quod autem ait: »Martha, Martha,« repetitio istius nominis admonitio est pie intentionis. Hec ad litteram breuiter dicta sunt. Spiritaliter autem castellum quod Dominus ingressus est, mundum significat. Quasi enim castellum intrauit, quando mundo uisibilis apparuit, quando »exinaniuit semetipsum, formam serui accipiens in similitudine hominum factus, et habitu inuentus ut homo .« Due autem deuote sorores que Dominum susceperunt in domum suam, duas Ecclesie uitas significant, actiuam scilicet et contemplatiuam. Quarum proprietatem in suis actibus demonstrant. Cum una circa frequens ministerium satagebat, actiue uite labor exprimitur: ad quam pertinet reficere esurientem, potare sitientem,  uestire nudum, suscipere hospitem, uisitare infirmum, sepelire mortuum; his etiam que in regimine sunt subiectorum necessaria, laboriosa sollicitudine preuidere. Per Mariam uero que sedens secus pedes Domini uerbum illius audiebat, comtemplatiue uite dulcedo designatur. Cuius sapor quanto magis degustatur, eo amplius a rebus uisibilibus, et curarum tumultibus atque negotiis animus separatur. Spretis enim omnibus curis, calcatis omnibus uitiis, sola mens cum solo Deo esse desiderat. Libet ei audire precepta celestia, lectioni et orationi frequenter incumbere, et quantum mortalis fragilitas permittit, cetibus angelorum interesse; et quia ab illorum consortio aliquantulum separatur, cum spiritali  gaudio amarissime deflet. Hanc gratiam inestimabilem, hanc felicitatem incomprehensibilem Dominus significare uoluit, cum dixit: »Porro unum est necessarium, Maria,« etc. Tantum autem eius suauitas est necessaria, ut etiam ea que hic bona esse uidentur, ad illius comparationem superflua iudicentur. Ibi est enim quod »nec oculus uidit, nec auris audiuit, nec in cor hominis ascendit que preparauit Deus diligentibus se .« Quam suauitatem optabat ille habere, qui dicebat: »Unam petii a Domino ,« etc. Et actiua quidem uita in uia est, contemplatiua in patria. Actiua in necessitate, contemplatiua in dilectione. Actiua in labore, contemplatiua in requie. Actiua namque in presenti uita incipit, et cum presenti finitur, mercede restante.  Quis enim in illa patria esurientem reficiet, ubi esurit nemo? Quis nudum uestiet, ubi uestis est immortalis? Quis infirmum uisitabit, ubi qui infirmetur est nullus? Quis mortuum sepeliet, ubi perpetua uita est? Contemplatiua uero uita in presenti incipit, sed in futuro perficietur. Unde bene de Maria dicitur:

»Optimam partem elegit Maria, que non auferetur ab ea.« Quia quod hic animus parumper degustare incipit, illic pleniter percipiet, ubi uidebitur Deus deorum in Sion, Apostolo teste qui ait : »Quod nunc uidimus per speculum in enigmate, tunc autem facie ad faciem.« Et iterum: »Nunc cognosco ex parte,« etc. Hoc ergo inter actiuam et contemplatiuam uitam distat, quia actiua  communis est et multorum. Contemplatiua uero speculatio quanto sublimior tanto est rarior. Raro enim inueniuntur, qui in ueritate dicere possint: »Nostra autem conuersatio in celis est .« Et illud: »Siue mente excidimus Deo, siue sobrii sumus, uobis .« Ordo autem harum uirtutum exposcit, ut per actiuum laborem studeat quisque peruenire ad contemplatiuam dulcedinem. Plerisque enim, postquam in actiue uite labore bene desudauerint, contemplatiue uite suauitas in mercede datur. Unde in lege figuraliter precipitur: »Si emeris seruum Hebreum, sex annis seruiet tibi, et in septimo egredietur liber gratis .« Hebreus quippe transiens interpretatur. Et seruus Hebreus spiritaliter emitur, quando mens de  terrena conuersatione ad celeste desiderium transit. Senarius enim numerus ad actiue uite laborem pertinet, quia sex sunt dies in quibus operari licet, septenarius autem propter sabbati requiem, dulcedinem contemplatiue uite exprimit. Seruus Hebreus emptus sex annis seruire precipitur, et in septimo liber gratis egredi iubetur, quia sunt nonnulli qui post diuturnum actiue uite laborem ad requiem contemplationis transeunt. Quod quia non propria uirtute, sed diuino fit munere, recte dicitur, egredietur liber gratis. Quod proprie illorum est, qui post longa exercitia monastice uite, post diuturnam monasterialem probationem, secreta sibi loca eligunt, in quibus illud Apostolicum implere possint: »Sine intermissione  orate, in omnibus gratias agite .« Liber egreditur gratis, quia hi, postquam omnia fecerint, dicunt se inutiles seruos eius. Procul dubio sicut ipsa actiua fuit ex munere, ita erit ex gratia etiam contemplatiua. Cum quali ueste intrauerit, cum tali respondeat, quia omnino necesse est ut unusquisque nostrum in hoc quod incipit perseueret, atque usque ad finem operis in ea qua inchoauit intentione perduret. Ille quippe bene ad contemplatiuam uitam transiit, qui in hac uita intentionis sue uestem non mutauerit. Sunt autem nonnulli, qui diuino feruentes amore, in ipso exordio conuersionis ad contemplatiue uite suauitatem incipiunt conuolare, sed diuina dispensatione prius in actiua uita liberari permittuntur. In tanto securius, imo et felicius,  ad contemplatiuam uitam perueniunt, quanto perfectius in actiua fuerunt uita comprobati. Quales significauerunt due uxores sancti Iacob patriarche, Liam scilicet et Rachel. Quarum una Lia lippis erat oculis, sed fecunda prole. Rachel autem pulchra facie, sed infecunda erat. Per Liam ergo que lippis erat oculis, sed fecunda prole, actiua uita designatur. Que cum mundo cordis oculo Deum contemplari non possit, tamen per predicationis bone exemplum, spiritales filios Deo generat. Unde bene Lia laboriosa interpretatur, quia actiua uita in multis laboribus et sollicitudinibus est occupata. Per Rachel uero que pulchra erat facie, sed infecunda, contemplatiue uite dulcedo exprimitur. Quia mens, dum ad uidendum Deum se undique colligit, minus per predicationem  filios parit. Unde bene Rachel, ouis uel uisus principium interpretatur, quia mens contemplationi dedita, illum uidere desiderat qui ait: »Ego principium, qui et loquor uobis .« Iacob igitur Rachel concupiuit, sed Liam nocte nesciens accepit: quia sunt nonnulli, ut supra diximus, qui ad contemplatiuam peruenire desiderant, sed prius diuino iudicio in nocte presentis uite, pro multorum utilitate laborare permittuntur. Postquam autem Liam accepit, ad amplexus Rachel peruenit: quia qui bene in actiua uita laborauerint, diuino munere quandoque ad contemplatiuam uitam peruenient. In utraque firmi, et in utraque inueniuntur perfecti. Qualis erat Paulus apostolus, qui cum haberet sollicitudinem omnium Ecclesiarum, quod pertinet ad  actiuam uitam, raptus est usque ad tertium celum, quod pertinet ad contemplatiuam. Has autem duas uitas significauerunt due deuote sorores, que Dominum susceperunt in domum suam, Martha scilicet et Maria. Utrasque enim sanctas, utrasque bonas et iustas esse credimus. Sed qualis sit melior, ipse declarare dignatus est, qui teste non eget, dicens: »Maria optimam partem sibi elegit, que non auferetur ab ea,« etc.



HOMILIA uII. IN FESTO SANCTI MICHAELIS ARCHANGELI.

 »In illo tempore, accesserunt discipuli ad Iesum, dicentes: Quis putas maior est  »in regno celorum?« Et reliqua. Quoties legimus discipulos Domini de ordine prioratus inter se contendisse uel interrogasse, non liuori et inuidie deputare debemus, sed humane fragilitati ac infirmitati, quippe qui rudes erant ac nouelli, quia enim audierant eum suam resurrectionem predicantem, et nondum Spiritus sancti gratia illuminati, celeste regnum perfecte amare didicerant, (quia, ut ait euangelista Ioannes  putabant quod ipse resurgens a mortuis, corporaliter regnum teneret, et ipsi honoribus sublimarentur. Unde passionis illius tempore facta est contentio inter eos, quis eorum maior esset in regno celorum. Hac suspicione seducta fuerat mater filiorum Zebedei,  quando accessit ad Dominum, dicens: »Domine, dic ut sedeant hi duo filii mei, unus ad dexteram tuam, et alius ad sinistram tuam in regno tuo .« Hinc Cleophas et alius discipulus, quibus cum Dominus post resurrectionem in specie peregrini apparuisset, dicebant: »Nos autem sperabamus quod ipse esset redempturus Isrel .« Et quidam discipulorum interrogantes eum, dicebant: »Domine, si in tempore hoc restitues regnum Isrel?«  Occasio autem interrogandi Dominum, quis illorum maior esset in regno celorum, fortassis ex superioribus acciderat. Nam, ut supra euangelista retulit, accesserunt ad Petrum qui didrachma accipiebant, et dixerunt ei: »Magister uester non soluit didrachma? Ait, Etiam. Et  cum intrasset domum, preuenit eum iehsu, dicens: Quid tibi uidetur Simon? Reges terre a quibus suscipiunt tributum uel censum? a filiis suis, an ab alienis? Et ille dixit: Ab alienis. Dixit illi iehsu: Ergo liberi sunt filii. Ne autem scandalizemus eos, uade ad mare et mitte hamum, et eum piscem qui primus ascenderit, tolle: et aperto eius ore, inuenies staterem; illum sumens, da eis pro me et te .« Quia ergo alii discipuli uiderant Petrum in redditione census Domino cequari, computantes eum illis omnibus esse prelatum, in illa hora accesserunt ad Iesum, dicentes: »Quis, putas, maior est in regno celorum?« Sed magister humilitatis, qui ait in Euangelio: »Discite a me quia mitis sum et humilis corde, et inuenietis requiem animabus  uestris ,« ut ostenderet regnum celorum non per superbiam, sed per humilitatem esse querendum, illumque fore maiorem in eo, qui propter Deum se humiliat:

»Aduocans paruulum, statuit eum in medio eorum et dixit: Amen dico uobis, nisi conuersi fueritis et efficiamini sicut paruuli, non intrabitis in regnum celorum.« Quod duobus modis potest intelligi. possumus enim hic paruulum Dominum Iesum Christum accipere, qui cum sit magnus et laudabilis nimis, et magnitudinis eius non est finis , ut nos excelsos faceret, paruulus natus est nobis, et filius datus est nobis. Et est sensus: Nisi meo exemplo uos humiliaueritis, qui non ueni ministrari,  sed ministrare, et factus sum in medio uestrum sicut qui ministrat, sed non qui uel quasi recumbens, regnum celorum quod humilibus est preparatum, intrare non potestis. Si autem simpliciter quemlibet paruulum intelligamus, facile patet, quia non solum ad humilitatem, sed etiam ad simplicitatem seruandam hoc exemplo nos hortatur. Ac si diceret: Sicut paruulus iste cuius uobis exemplum proposui, uidens mulierem pulchram non concupiscit, non alienas diuitias appetit, lesus non reledit, non aliud cogitat, aliud loquitur, et iratus non perpetuas tenet discordias, ita et uos nisi talem habueritis innocentiam in mente, qualem iste habet in corpore, regnum celorum, quod humilibus et simplicibus est preparatum, intrare nequaquam potestis. Cuius uiam nemo  superbus graditur, nemo tumidus incedit, quia »ardua uia est et angusta, que ducit ad uitam, et pauci sunt qui inueniunt eam .« Cum ergo ait, »Nisi conuersi fueritis et efficiamini sicut paruuli, non intrabitis in regnum celorum:«

»Quicunque ergo humiliauerit se sicut paruulus iste, hic est maior in regno celorum. Et qui susceperit unum paruulum talem in nomine meo, me suscipit. Qui autem scandalizauerit unum ex pusillis istis,« etc. Tale est ac si dixisset: iam si uos delectat locus sublimis, prius exerceat humiliationem uite innocentis, non quod apostolos corpore uellet esse paruulos, sed ut innocentiam paruulorum in mente possiderent. Huiuscemodi paruulos, Dominus suos uolebat esse discipulos, quibus dicebat:  »Sinite paruulos uenire ad me, talium est enim regnum celorum .« Et Paulus apostolus talium innocentiam paruulorum suos uolebat habere discipulos, quibus per Epistolam precipiebat: »Nolite pueri effici sensibus, sed malitia paruuli estote, sensibus autem perfecti sitis .« Talem se nouerat rex propheticus, qui in regali solio sublimis, sed mente humilis dicebat : »Custodiens. paruulos Dominus, humiliatus sum et liberauit me.« Et iterum: »Ludam et uilior fiam plusquam factus sum, et ero humilis in oculis meis .« Paruulus est enim, qui sibi displicet ut Deo placeat, tantoque ante Deum erit pulchrior, quanto apud semetipsum erit humilior. Unde et subditur: »Quicunque ergo humiliauerit se sicut paruulus iste, hic  maior erit in regno celorum.« Habeamus ergo uirtutem humilitatis, si uolumus habere in regno celorum locum celsitudinis, quoniam sicut Saluator ait in Euangelio: »Omnis qui se humiliat, exaltabitur: et qui se exaltat, humiliabitur .« Unde et nos alibi Scriptura admonet, dicens: »Quanto magnus es, humilia te in omnibus, et coram Deo inuenies gratiam .« Et iterum: »Humiliamini sub potenti manu Dei, ut uos exaltet in tempore uisitationis .« Et ne putares illum esse contemnendum, qui propter Deum hic se humiliat, congruam sententiam adiunxit, dicens: »Et qui susceperit unum paruulum talem in nomine meo, me suscipit.« Hoc est quod Dominus in futurum se premisit  dicturum: »Quandiu fecistis uni ex minimis meis, mihi fecistis.« Et signanter ait: »Qui susceperit unum paruulum talem in nomine meo, me suscipit .« Quamuis enim non sit eligendum cui iuxta Scripture uocem benefacere debeamus, illis tamen qui propter Deum parui et humiles esse eligunt, in cuius uite moribus Christum esse cognoscimus, specialem beneuolentiam impendere debemus. Unde cum pius pater filium instrueret, ait : »Panem tuum et uinum tuum super sepulturam iusti constitue, et ne communicaueris ex eo cum peccatoribus.« Et iterum: »Desudet eleemosyna in manu tua, donec inuenias iustum cui tradas eam.« Hinc et Apostolus ait: »Dum tempus habemus, operemur bonum ad omnes, maxime autem  ad domesticos fidei .« Qui enim bona temporalia illis impendit, in quorum uita et moribus Christum habitare cognoscit, profecto illi tribuit, pro cuius amore impendit. Unde bene dicitur, »in nomine meo.« Multi enim bona temporalia non in nomine Christi, sed ut laudem hominum captare possint tribuunt, de quibus scriptum est: »Quesierunt gloriam hominum magis quam Dei :« Et Dominus alibi: »Omnia opera sua faciunt ut uideantur ab hominibus .« Et iterum: »Amen dico uobis, receperunt mercedem suam .« Et ne ad suscipiendos hospites uel peregrinos pigri remaneremus, seipsum in his suscipi promisit cum ait: »Qui susceperit unum paruulum talem in nomine meo, me suscipit.« Unde et ipse alibi dicit:  »Qui suscipit prophetam in nomine prophete, mercedem prophete accipiet, et qui suscipit iustum in nomine iusti, mercedem iusti accipiet .« Et iterum: »Qui uos recipit, me recipit; et qui uos spernit, me spernit .« Sicut autem suscipientibus merces promittitur, ita duris et auaris pena indicitur, cum subinfertur:

»Qui autem scandalizauerit unum de pusillis istis qui in me credunt, expedit ei ut suspendatur mola asinaria in collo eius, et demergatur in profundum maris.« Ubi considerandum est, quam graue peccatum sit scandalizare fratrem, quando etiam scandalizantibus talis uindicta comminatur. Quod autem ait: »Expedit ei ut suspendatur mola asinaria in collo eius, et in profundo maris demergatur,« iuxta  morem prouincie loquitur, ubi apud ueteres Iudeos capitalia crimina hoc supplicio puniebantur. Non ergo arbitretur leue peccatum esse scandalum fratris, cum scandalizantibus talis pena predicitur, quoniam sicut alibi in Euangelio ait: »Qui dixerit fratri suo, fatue, reus erit gehenne ignis .« Quod se cauere omnino Apostolus ostendit, cum ait: »Melius enim mihi est non manducare carnem, neque bibere uinum, neque aliquid in quo fratrem scandalizem .« A quo peccato etiam discipulos suos compescit, dicens: »Quare tu scandalizas fratrem tuum, aut quare spernis illum?«  Igitur in quantum possumus, iuxta Apostoli admonitionem, scandalum fratrum uitare debemus; si autem pro  ueritate scandalum oriatur, magis ueritas eligenda est quam scandalum uitandum. uel certe per molam asinariam que pondus habet, sed nullum iter explicat, uolubilis amor seculi exprimitur. Cum ergo ait: »Expedit ei ut suspendatur mola asinaria in collo eius, et demergatur in profundum maris,« carnales quoque et mundi amatores a regimine ecclesiastico prohibet, quoniam melius est, quod mundi amator in seculo uiuens carnaliter, se solum perdat, quam in regimine ecclesiastico constitutus se et alios peruerse uiuendo ad interitum trahat: quia cuius uita despicitur, restat ut eius predicatio contemnatur, quoniam dum infirmi discipuli patroni sequuntur exemplum, et ipsi pereunt, et illorum perditio in eius caput redundat, qui auctor est criminis. Siue  certe per molam asinariam doctores intelliguntur, quia sicut mola granum tritici frangitur, ut medulla eius: ad sustentationem uel refectionem humane nature ostendatur, ita quoque et doctores occultas sententias Scripture sacre aperientes, interiorem sensum eorum manifestant uel uitam siue refectionem animarum sanctarum.

»ue mundo ab scandalis.« Mundus cui ue dicitur, non ille est quem uenit Filius hominis querere et saluare, sed ille qui in maligno positus est, id est mundi amotores, de quo Dominus alibi ait: »Pater iuste, mundus te non cognouit .« Qui enim mente et desiderio seculum incolunt, recte mundus appellantur, de quibus Ioannes ait: »Mundus transibit et concupiscentia eius .«  Mundi enim amatores dum propter cupiditates seculi alios non metuunt scandalizare, tamen ipsi scandalum sustinent, aliquando autem corpore, semper autem mente. Et ideo ue illis, quia »ducunt in bonis dies suos, et in puncto ad inferna descendunt .« Quibus per Iacobum dicitur: »Qui uoluerit esse amicus huius seculi, inimicus Dei constituitur ,« ad quos pertinet quod adhuc subiungitur: »Necesse est enim ut ueniant scandala; uerumtamen ue homini per quem scandalum uenit.« Quod autem ait, »necesse est,« tale est ac si diceret: Non potest esse ut scandala non ueniant. »Oportet enim et hereses esse,« sicut ait Apostolus, »ut qui probati sunt, manifesti fiant .« Et alia Scriptura: »uasa figuli probat fornax, et  homines iustos tentatio tribulationis .« Pacis autem tempore non facile discerni potest, quis bonus malusue sit. Sed cum scandalizatorum flauerit uentus, faciles et tenues proiiciet quasi paleas ante faciem uenti, grana uero congregabit in horrea Christi. ue ergo homini illi qui talem se exhibet, ut malum quod uenturum est per eius ministerium impleatur, de quibus Dominus ait: »Mittet Filius hominis angelos suos, et colligent de regno eius omnia scandala, et tradent ea in caminum ignis ardentis .« Quod facilius intelligimus, si unum ad medium deducamus, Iudam scilicet Domini proditorem, de quo ipse tempore passionis sue ait: »Filius hominis uadit sicut scriptum est de illo,  ue homini illi per quem tradetur .« Necesse enim erat, ut Filius Dei pro nobis passionem sustineret, sed ue Iude, qui nostrum bonum, suum fecit malum. Et ne aliquis sub occasione proximorum uel amicorum a uia Dei sibi recedendum putaret, omnem magister ueritatis errorem tollit cum subiungitur: »Si autem manus tua, uel pes tuus scandalizat te, abscinde eum et proiice abs te. Bonum est tibi ad uitam ingredi debilem uel claudum, quam duas manus uel duos pedes habentem mitti in gehennam ignis. Et si oculus tuus scandalizat te, erue illum et proiice abs te. Bonum est tibi cum uno oculo intrare ad uitam, quam duos oculos habentem, mitti in gehennam ignis.« Iuxta litteram quantum abhorreat hoc, facile patet. Sed  cum a littera excludimur, spiritualis sensus est requirendus. Per hoc quod manus, pes, oculus, nostris necessitatibus necessariora sunt, propinquorum et carissimorum affectus in hoc loco designatur. Ac si diceret Dominus: Si quis tibi fuerit pretiosus ut oculus, propinquus ut pes, necessarius ut manus, et a uia Dei te recedere persuaserit, huius amorem abscinde et abs te proiice. Melius est te solum intrare ad uitam, quam cum multa turba propinquorum mitti in ignem eternum. »Quid proficit homini si totum lucretur mundum, anime autem sue detrimentum patiatur?«  uerbi gratia: Blanditur uxor, minatur pater, persuadet mater, lacrymatur frater et soror, ut autem in uia Domini sta firmus, ne illos inutiliter amando a Dei amore recedas,  sed iuxta illud quod alibi ait: »Sine mortuos, mortuos suos sepelire, tu autem sequere me .« Neque hoc diximus, quod parentibus et amicis ingrati et inobedientes esse debeamus, sed quando a uia Dei remouere uoluerint, tunc eorum amorem abscindamus a nobis. Ceterum cum eos Deum amare cognouerimus, dupliciter a nobis honorandi sunt. Primum, quia iusti sunt: deinde, quia propinqui, Domino dicente in lege: »Honora patrem tuum et matrem, ut bene sit tibi, et longo uiuas tempore .« Hinc Apostolus ait: »Si quis suorum curam non habet, et maxime fidelium, fidem negauit, et est infideli deterior .« Quantam autem sollicitudinem et curam Dominus de his habeat, qui totam spem in eo ponunt, manifestat cum  subiungit: »uidete ne contemnatis unum ex his pusillis.« Qui enim pusilli et humiles in presenti uita propter Deum sunt, nequaquam contemnendi sunt. Pusilli namque sunt, ut diximus, qui coram oculis suis humiles sunt et despecti, de quibus Saluator ait in Euangelio: »Nolite timere, pusillus grex, quia complacuit Patri uestro dare uobis regnum .« Quisquis ergo tales scandalizare non metuit, offendit Deum qui habitat in illis, sicut ipse per prophetam dicit: »Qui tangit uos, quasi qui tangit pupillam oculi mei .« Et iterum: »Nolite tangere christos meos, et in prophetis meis nolite malignari .« De quibus ualde  dulce est quod adhuc subinfertur, quare non sint contemnendi:

»Dico enim uobis, quia angeli eorum in celis semper uident faciem Patris mei qui in celis est.« In hoc loco discimus, quia unusquisque fidelium, angelum ob sui custodiam deputatum habet, qui et eum a tentationibus defendit, et in uirtutibus iuuat, sicut Apostolus in epistola ad Hebreos ait: »Angeli sunt administratorii spiritus, in ministerium missi propter eos, qui hereditatem capient salutis .« Et Psalmista de iusto quolibet: »Angelis suis mandauit de te, ut custodiant te in omnibus uiis tuis, et in manibus tollent te, ne forte offendas ad lapidem pedem tuum .« Hinc de Petre in Actibus apostolorum legimus, quia cum ab angelo  de carcere eductus ianuam pulsare cepisset, fideles qui conuenerant, dicebant: »Non est Petrus, sed angelus eius .« Angeli ergo paruulorum semper uident faciem Patris, quia si propter nos foras exeunt, ut ab eius uisione nunquam recedant, sicut ipse angelus Raphel ad Tobiam ait: »Ego sum unus de septem spiritibus, qui assistimus ante Deum .« Et Daniel: »Millia millium ministrabant ei, et decies millies centena millia assistebant ei .« Angeli enim qui custodes sunt uite nostre, orationes et opera nostra Deo nuntiare creduntur, sicut angelus ait Tobie: »Cum orares, ego obtuli orationes tuas ante Deum . « Et Daniel: »Ex die qua posuisti cor tuum ad intelligendum, ut te affligeres in conspectu Dei, exaudita  sunt uerba tua, et ego ueni propter sermones tuos .« Tu autem Domine, etc.



HOMILIA uIII. DE MARTYRIBUS.

 »In illo tempore: Descendens iehsu de monte, stetit in loco campestri, et turba discipulorum eius, et multitudo copiosa plebis ab omni Iudea et Ierusalem.« Et reliqua. Non solum per mysterium incarnationis de celo in terram descendens Dominus iehsu Christus, humane infirmitati condescendere dignatus est, sed etiam in sanctis suis sermonibus ad humanam ignorantiam instruendam ita doctrinam suam temperauit, ut non solum perfecti, sed etiam minus perfecti cibum uite inuenire possent. Denique ut supra euangelista retulit, cum  ascendissent in montem, secuti sunt eum eius discipuli , ubi cum perfectiora mandata quasi capere ualentibus dedisset, nolens propter eos simpliciores turbas relinquere, iterum descendens de monte, stetit in loco campestri. In quo suo facto ostendit, in predicatione iuxta capacitatem auditorum temperandum esse sermonem doctorum. Mons enim in hoc loco perfectiorem significat doctrinam, loca uero campestria, humiliorem predicationem, atque communiorem. Qui enim tales sunt, ut cum apostolis audire possint: »uobis datum est nosse mysterium regni Dei ,« sublimius instruendi sunt. Qui uero propter mentis infirmitatem, ad altiorem non possunt ascendere doctrinam, minimis  preceptis sunt erudiendi, ut qui idonei nequaquam existunt ad facienda bona, saltem non sint procliues ad perpetranda mala. Quod alibi Dominus suo exemplo ostendit, cum cuidam querenti , »Magister, quid faciendo uitam eternam possidebo,« quasi in conuallibus moranti respondit: »Mandata nosti? Non occides, non mechaberis, non falsum testimonium dices, non concupisces rem proximi tui, honora patrem et matrem.« Sed illo respondente, »Hec omnia custodiui a iuuentute mea,« ostendit ei montem perfectioris doctrine, dicens: »Adhuc unum tibi deest. Si uis perfectus esse, uade et uende omnia que habes, et da pauperibus, et habebis thesaurum in celo, et ueni, sequere me.« Sed quia hunc montem difficile qui seculi diuitiis onerati  sunt, ascendere possunt, subiunctum est illico: »ille autem abiit tristis, quia multas habebat possessiones.« Huius quoque exemplum Paulus apostolus secutus est, quando cum discipulis montem ascenderat, quibus dicebat: »Sapientiam loquimur inter perfectos .« Quasi cum quibusdam in conuallibus morabatur, quando dicebat; »Ego, fratres, non potui uobis loqui quasi spiritalibus, sed quasi carnalibus; tanquam paruulis in Christo lac uobis potum dedi, non escam .« Non enim omnes omnia capiunt, neque enim omnes equaliter instruuntur. Aliter quippe admonendi sunt superbi, aliter humiles, aliter casti, aliter adulteri, aliter ebriosi, aliter sobrii, aliter uiri, aliter femine, aliter coniugati, aliter uirgines, aliter pii, aliter impii, aliter contemptores  mundi, aliter amatores, aliter pacifici, aliter discordes, aliter sua dantes, aliter aliena rapientes, ut et isti audiant de promissione eterne uite quod ament, et illi de supplicio eterno quod timeant. Sepe etenim quod uni morbo prodest, alteri nocet: et uenenum cum sit mors hominis, uita est serpentis: et leuis sibilus equos mitigat, catulos instigat. Iuxta hoc ergo exemplum doctores suam predicationem debent temperare, ut et perfecti inueniant quod semper discant: infirmi talia audiant, in quibus non refugiant. Quod suo nobis exemplo beatus patriarcha Iacob ostendit , qui cum oues auunculi sui Laban pasceret, et uaria queque pro mercede recepturus esset, tulit uirgas populeas et amygdalinas, quas ex parte decorticauit,  et ex parte cum corticibus reliquit, posuitque eas in canalibus tempore quo ducebantur ad aquandum oues, ut in earum aspectu conciperent uarios fetus. Iacob enim pastor ouium, pastores significat animarum. Quorum primo dictum est: »Si diligis me, pasce oues meas .« Aqua autem Scripturam sanctam significat, iuxta illud Salomonis: »Aqua profunda uerba ex ore uiri, et torrens redundans fons sapientie .« uirge autem uarie, sententie sunt Scripturarum. Ducuntur ad aquandum oues, cum ad audiendum uerbum Dei conueniunt fideles. Cumque ex eloquiis diuinis diuerse sententie ad medium proferuntur, quasi uirge in canalibus ponuntur. Que ex parte decorticande  sunt, et ex parte cum corticibus relinquende. Quia, ut diximus, perfectiores allegorico sensu instruendi, simplices uero et minus intelligentes iuxta ueritatem historie sunt pascendi. Unde et Dominus cum discipulos in monte docuit, et turbas in conuallibus curare uoluit, ostendit ut illi qui ex doctrina uerborum credere non poterant, saltem ex uirtutibus miraculorum crederent. Quod, ut diximus, suo Dominus exemplo declarauit, quando, »descendens de monte, stetit in loco campestri, et turba discipulorum eius, et multitudo copiosa plebis ab omni Iudea et Ierusalem, et maritima, et Tyri, et Sidonis, qui uenerant ut audirent eum.« Maritima enim hic Magni maris loca intelligere debemus, maxime cum de Tyro et Sidone, que in corde maris site sunt, affuisse memorantur.  In quo loco cognoscimus, quia uirtutes eius non solum ad Iudeorum regnum, sed etiam ad uicinas et exteras regiones peruenerant, quando omnes concurrebant, non solum ut audirent uerbum Dei, sed ut sanarentur a languoribus suis; unde et subditur:

»Et omnis turba querebat eum tangere, quia uirtus de illo exibat, et sanabat omnes.« Multi enim eum tangere cupiebant, a quo omnis uirtus procedit, et qui est Dei uirtus et Dei sapientia, in quo habitat omnis plenitudo Diuinitatis corporaliter. Et ideo, quia de illo omnis uirtus exibat, omnes uolebant eum tangere. Nam et supra tangendo leprosum curauerat, et nunc omnis turba querebat eum tangere, ut intelligamus quia tactus sanitas est. Quod experta est illa mulier, que sanguinis fluxum patiebatur  duodecim annis, et cum tetigisset fimbriam uestimenti eius statim, sanata est ab infirmitate sua. Ad cuius tactum uirtus de illo exibat in tantum ut quasi nescius Dominus quereret, »Quis me tetigit?« Et discipuli eius ad eum: »Rabbi, turbe te comprimunt et affligunt, et dicis, Quis me tetigit?« Et ille: »Tetigit me aliquis, nam ego noui uirtutem de me exisse .« Spiritualiter uero Christum tangit, qui eum uerum Deum credit, et recta fide confitetur. At uero pagani, Iudei et heretici Christum minime tangunt, quia eum uerum Deum credere contemnunt, et fide recta hunc confiteri nolunt. Unde et Marie que Dominum surrexisse non credebat, sed eum mortuum inter mortuos querebat, uolenti illum tangere, dictum est: »Noli me  tangere, nondum enim ascendi ad Patrem meum .« Ac si diceretur: Quia manu fidei me tangere noluisti, manu corporis me tangere noli. Curatio uero demonum non solum per eius presentiam fiebat, sed etiam inuocatione ipsius nominis in sui absentia, sicut discipuli quoque Domino gaudentes dicunt: »Domine, in tuo nomine etiam demonia nobis subiiciuntur .« Sequitur:

»Et ipse eleuatis oculis in discipulos dicebat: Beati pauperes, quia uestrum est regnum Dei.« Etsi generaliter Dominus loquebatur, specialiter in discipulos oculos leuauit, quos maiori gratia digniores fecit. Eleuatio quippe oculorum Iesu Christi, amplioris misericordie munera significat. Et in  discipulos oculos leuauit, quos specialius uirtutibus ditauit, iuxta quod alibi legimus: Quia cum dixisset ei quidam: »Ecce mater tua et fratres tui foris stant querentes loqui tecum,« ipse eleuatis oculis in discipulos suos, dicebat: »Ecce mater mea et fratres mei .« Quid autem eleuatis oculis dicat, audiamus: »Beati pauperes, quia uestrum est regnum Dei.« Et que uirtus talem inter reliquas beatitudines tenere debet principatum, nisi spontanea paupertas? Ex ipsa enim cetere uirtutes exordium quoddam et originem sumunt. Sicut denique ex una radice arboris multi rami et folia prodeunt, sic ex spontanea paupertate multe uirtutes generantur. Qui enim spontaneam amat paupertatem, erit misericors per largitatem, et non tenax per auaritiam.  Erit consequenter et mitis, quia diuitias non querit per iactantiam, qui paupertatem diligit cum humilitate. Erit et pacificus, quia non erit occasio rixandi, ubi non est uoluntas acquirendi. Habebit etiam et cordis munditiam, quia sicut illi qui diuitias diligunt, turbulenti sunt animo, ita qui spontaneam paupertatem amant, solliciti sunt que Dei sunt, quomodo placeant Deo. Sed illud diligenter considerandum, quia illa paupertas laudabilis est, que aut habere non cupit, aut si forte habet, propter Deum distribuenda relinquit. Unde Mattheus euangelista, ut hanc paupertatem ad beatitudinem pertinere ostenderet, cum additamento ait: »Beati pauperes spiritu, quoniam ipsorum est regnum celorum .« Alii enim sunt pauperes spiritu et  rebus, alii nec rebus nec spiritu, alii rebus et non spiritu, alii spiritu et non rebus. Rebus sunt pauperes et non spiritu, qui nichil habentes, multa habere concupiscunt. Spiritu sunt pauperes et non rebus; sicut illi qui secundum Apostolum, tanquam nichil habentes, et omnia possidentes sunt, quales fuerunt Abraham, Iacob et Dauid: qui regali solio sublimatus erat, pauperem se ostendit spiritu, dicens: »Ego autem mendicus sum et pauper .« Et iterum: »Egens sum, et in laboribus a iuuentute mea .« Nec rebus nec spiritu sunt pauperes, diuites superbi, qui facultatibus locupletati, nichilominus mente sunt turgidi. De quibus dicitur in Psalmo: »Ecce ipsi peccatores et abundantes in seculo obtinuerunt diuitias .«  Rebus et spiritu sunt pauperes perfecti monachi, qui propter Deum omnia relinquentes, nec corporis proprii potestatem in suo arbitrio relinquunt, et ideo quanto hic propter Deum sunt pauperiores, tanto in futura gloria erunt ditiores, iuxta promissionem Domini dicentis: »Omnis qui reliquerit domum, agros, patrem et matrem, fratres et sorores, uxorem et filios propter me, centuplum accipiet, et uitam eternam possidebit .«

»Beati qui nunc esuritis, quia saturabimini.« Quid esurire uel sitire debeant qui ad beatitudinem peruenire desiderant, alius euangelista manifestius declarat, dicens: »Beati qui esuriunt et sitiunt iustitiam, quoniam ipsi saturabuntur .« Iustitiam  quippe esurire et sitire, est precepta Dei libenter audire, et libentius opere implere. Tales enim saturabuntur, quando ad uidendum Deum cuius hic mandata cum magna mentis esurie susceperunt, perducentur, dicentes cum Psalmista: »Ego autem in iustitia apparebo, et in conspectu tuo satiabor dum manifestabitur gloria tua .« Unde et Salomon ait: »Diligite iustitiam qui iudicatis terram .«

»Beati qui nunc fletis, quia ridebitis.« Beati dicuntur flentes, non illi qui flent propter temporalium damna commodorum, propter amissionem charorum, sed qui flent propter remissionem peccatorum, uel pro exspectatione regni celorum, qui ueraciter cum Psalmista dicere possunt: »Deus, uitam meam annuntiaui  tibi, posuisti lacrymas meas in conspectu tuo .« Et iterum: »Fuerunt mihi lacryme mee panes die ac nocte, dum dicitur mihi quotidie: Ubi est Deus tuus?«  Tales enim ridebunt, quando implebitur illud quod Dominus ait: »Nunc quidem tristitiam habetis, iterum autem uidebo uos, et gaudebit cor uestrum, et gaudium uestrum nemo tollet a uobis .« Risum autem hic non pueriliter accipere debemus, sed mentis exsultationem et gaudium. Unde et Sara ex repromissione prolis letabunda ait: »Risum mihi fecit Deus .« De quo per beatum Iob dicitur: »Et os ueracium implebitur risu .« De quo etiam risu in laudibus Ecclesie dicitur: »Accinxit fortitudine lumbos suos, et ridebit  in die nouissimo .« Quia uero per humilitatis meritum peruenitur ad martyrii premia, recte post alias beatitudines subinfertur:

»Beati eritis cum uos oderint homines, et cum separauerint uos et exprobrauerint, et eiecerint nomen uestrum tanquam malum propter Filium hominis.« Ubi ostenditur quia persecutio prauorum non est timenda, sed potius cum adfuerit, toleranda, quia, sicut dixit Iacobus apostolus, »Beatus uir qui suffert tentationem, quoniam cum probatus fuerit, accipiet coronam uite, quam repromisit Deus diligentibus se .« uerum subtilius discutiendum est, quia non nos ad nostram persecutionem prauos homines commouere debemus, sed potius cum iustitia et rectitudine quantum possumus, cum fuerint  commoti, mitigare. Quod si quiescere noluerint, magis persecutionem tolerandam, quam iustitiam relinquendam. Quod alius euangelista manifestius declarat, dicens: »Beati qui persecutionem patiuntur propter iustitiam, quoniam ipsorum est regnum celorum .« Sustinent enim multas tribulationes homicide, adulteri, fures, alienarum rerum inuasores. Nec tamen talis persecutio ad beatitudinem perducit, que propter iustitiam sustinetur. Unde nos admonet beatus Petrus, dicens: »Nemo uestrum patiatur quasi homicida, aut fur, aut adulter, aut rapax. Si autem ut Christianus, non erubescat, sed glorificet Deum in isto nomine .« Et quis est qui uobis noceat, si boni emulatores  fueritis? Sed et si quid patimini propter iustitiam, beati. Unde recte Saluator concludit, dicens:

»Gaudete in illa die et exsultate, ecce enim merces uestra multa est in celo.« Non enim dolendum est in persecutionibus, sed potius gaudendum, ut quanto hic quisque propter iustitiam durius affligitur, tanto dulcius in celo remunerabitur. Unde Iacobus admonet, dicens: »Omne gaudium existimate, fratres, cum in tentationes uarias incideritis, scientes quod probatio fidei uestre multo pretiosor est auro, quod per ignem probatur .« Et alia scriptura: »uasa figuli probat fornax, et homines iustos tentatio tribulationis .« Hinc et Saluator cum discipulos ad persecutionem tolerandam hortaretur, sui exemplum posuit, dicens: »Si me persecuti  sunt, et uos persequentur. Si sermonem meum seruauerunt, et uestrum seruabunt .« Et iterum: »Si de mundo fuissetis, mundus quod suum erat diligeret, quia uero de mundo non estis, sed ego elegi uos de mundo, propterea odit uos mundus .« Quapropter studeamus iuxta Domini preceptum uel exemplum seculi huius cunctas aduersitates equanimiter ferre, scientes quia si electi sumus ab eo, non ad gaudium mundi, sed  ad passiones mittimur in mundum. Inter scandala igitur persecutorum tolerantia sit passionum, terrena desideria que separant a Deo fugientes, ut celestia mereamur consequi premia. Amen.



HOMILIA IX. DE CONFESSORIBUS.


 »In illo tempore, dixit iehsu discipulis suis parabolam hanc: Homo quidam peregre proficiscens uocauit seruos suos, et tradidit illis bona sua. Et uni dedit quinque talenta, alii duo, alii uero unum, unicuique secundum propriam uirtutem, et profectus est.« Et reliqua. In similitudinibus, quas ad ignorantiam nostram instruendam Dominus proposuit, sollicite considerandum est, quia sic quedam ad nostram proponuntur admonitionem, ut specialiter ad ipsum Dei et hominum pertineant Mediatorem. Quod in huius lectionis serie comprobatur, cum dicitur: »Homo quidam peregre proficiscens  uocauit seruos suos, et tradidit illis bona sua.« Homo enim iste per similitudinem Dominus iehsu Christus accipiendus est, qui cum sit Deus ante secula, factus est homo in fine seculorum, de quo scriptum est: »Homo factus est in ea, et ipse fundauit eam Altissimus .« Iste autem homo peregre profectus est, quando carnem suam quam ex hominibus assumpsit ascendendo in celum eleuauit. Ex eo enim tempore quo primo homini dictum est: »Terra es, et in terram ibis ,« proprie locus carnis terra est. Sed iste homo peregre profectus est, quia caro quam assumpsit, non corruptionem uidit, sed post resurrectionem in celos ascendit. Huius hominis serui homines sunt, quos  sibi ad seruiendum, seque laudandum rationabiles condidit. Huic autem homini seruire summa libertas est: ab eius seruitute recedere turpissima seruitus est. Huius se seruum gloriabatur Paulus, cum dicebat ; »Paulus seruus Christi Iesu.« Et iterum: »Gratias ago Deo meo, cui seruio a progenitoribus meis.« Et Psalmista: »Ego seruus tuus, et filius ancille tue .« Et iterum: »Seruus tuus sum ego .« Bona autem huius hominis, spiritalia dona sunt, id est uirtutes anime, que de eius bonitate sunt nate, et illius largitate nobis collate, qualis est caritas, pax, patientia, humilitas, castitas, sobrietas, et his similia. Ergo peregre profecturus uocatis seruis tradidit bona sua, quia spiritalibus spiritalia dona concessit. Et quia  eadem dona non omnes equaliter accipiunt, sed secundum dantis distributionem, alius plus, alius minus proficit, recte dicitur:

»Et uni dedit quinque talenta, alii duo, alii uero unum, unicuique secundum propriam uirtutem, et profectus est statim.« Sicut talentum apud antiquos uariis modis librabatur, ita dona Spiritus sancti diuersa sunt iuxta accipientium merita, non in se, sed in aliis, qui ea accipiunt. Nam ab uno Domino diuersa dona seruis dantur, iuxta illud quod ait Apostolus: »Alii quidem per spiritum datur sermo sapientie, alii autem sermo scientie, secundum eumdem spiritum, alteri fides in eodem spiritu, alii gratia sanitatum in uno spiritu, alii operatio uirtutum, alii prophetia, alii discretio spirituum, alii  genera linguarum, alii interpretatio sermonum. Hec autem omnia operatur unus atque idem Spiritus, diuidens singulis prout uult .« In quinque ergo talentis, quinque sensus corporis designantur, per quos exterior homo regitur, uisus uidelicet, auditus, gustus, odoratus et tactus, in duobus autem intellectus et operatio designatur. Et unius talenti nomine intellectus solummodo exprimitur. Plus ergo accipit cui duo, quam cui quinque talenta commissa sunt: quia sunt nonnulli qui per exteriores sensus opera que possunt operantur, et tamen in intellectu spirituali minus proficiunt. Sunt uero et aliqui, qui extrinsecus magna agunt, et interius maiora intelligunt. Sunt etiam aliqui qui unum tantum talentum accipiunt, quia bona quidem intelligunt, sed operari  minime student. De quibus scriptum est: »Sapientes sunt ut faciant mala, bene autem facere nescierunt .« Quod autem studio in multiplicandis bonis operibus insistere debeamus, manifestatur cum subditur:

»Abiit autem qui quinque talenta acceperat, et operatus est in eis, et lucratus est alia quinque. Similiter qui duo acceperat, lucratus est alia duo.« Iam superius per quinque talenta, quinque corporis sensus: et per duo, intellectum et operationem diximus designari. Quinque ergo talenta geminare, est per exteriores sensus deuotissime Deo seruire, tribuendo esurienti cibum, sitienti potum, nudo uestitum, in carcere positum requirendo, infirmum uisitando,  mortuum sepeliendo, aliaque pietatis opera implendo. Quasi enim talenta multiplicando geminantur, quando nonnulli tardiores in sensu per consuetudinem boni operis, in intellectu spirituali proficiunt. Duo quoque talenta geminant, qui bene uiuendo et docendo, Ecclesiam Dei multiplicare non negligunt, illud attendentes quod ad Timotheum scribitur: »Doctrinam quam accepisti a me, commenda fidelibus hominibus, qui idonei sunt et alios docere .« Taliter accepta talenta seruis spiritualibus geminare suadebat Apostolus, cum dicebat: »Habentes donationes secundum gratiam que data est nobis, differentes, siue prophetiam secundum rationem fidei, siue ministerium in ministrando, siue qui docet in doctrina, qui exhortatur  in exhortando, qui tribuit in simplicitate, qui preest in sollicitudine, qui miseretur in hilaritate .«

»Qui autem unum acceperat, abiens fodit in terram, et abscondit pecuniam domini sui.« Quasi enim unum talentum in terra abscondit, qui ingenium, quod a Deo accepit, in terrenis actibus occupat, seseque totum in mundi amore obligat. Sed ueniet tempus quando spiritales de acquisito lucro gaudeant, et mundi amatores pro suis cupiditatibus erubescant, unde et subditur:

»Post multum uero temporis uenit dominus seruorum illorum, et posuit rationem cum eis.« Post multum tempus Dominus redire dicitur, quia longum spatium est inter Domini ascensionem et secundum  eius aduentum. Tunc enim ratio cum seruis ponetur, quando districte a nobis exiget dona, que misericorditer nobis tribuit, quando astabimus ante tribunal Christi, ut Apostolus ait, rationem pro his que gessimus reddituri . Felix autem qui in illa hora discussionis talis inuentus fuerit, qualis iste memoratur, de quo subditur:

»Et accedens qui quinque talenta acceperat, obtulit alia quinque talenta dicens: Domine, quinque talenta tradidisti mihi, ecce alia quinque superlucratus sum.« Ex quinque enim talentis alia quinque lucratur, qui per quinque sensus corporeos, quos supra diximus, bona que potest operatur. Sunt enim nonnulli in Ecclesia, qui cum tardiores uideantur  ingenio, tamen cum per exterius ministerium fideliter seruiunt, eius munere ad spiritualem intellectum perducuntur, in tantum ut etiam aliquando in ecclesiasticum magisterium eligantur. Qualem autem mercedem sit recepturus, manifestatur cum subditur:

»Ait illi dominus eius: Euge, serue bone et fidelis, quia super pauca fuisti fidelis, supra multa te constituam; intra in gaudium domini tui.« Pauca enim sunt omnia presentis uite ad comparationem futurorum bonorum, quamuis magna esse uideantur. Qui ergo super pauca fidelis fuit, super multa constituitur, quia is qui terrenam substantiam bene dispensauit, pro rebus transitoriis perpetuam accipiet mercedem, audiens ab ipso iudice: »uenite,  benedicti Patris mei, percipite regnum quod uobis paratum est a constitutione mundi .«

»Accessit autem et qui duo talenta acceperat, et ait: Domine, duo talenta tradidisti mihi, ecce alia duo superlucratus sum.« Similiter alia duo lucratur talenta, qui a domino duo acceperat, quando is qui intellectum et operationem habet, non solum bene uiuendo, sed etiam bene docendo plurimos ad amorem Dei uocat. Notandum autem, quod et is qui de quinque talentis decem, et is qui de duobus quatuor reportauit, equali uoce collaudantur, cum utrique a domino dicitur: »Euge, serue bone et fidelis,« quod est, bene gaude. Et qualiter seruus cum domino gaudeat, declaratur cum subinfertur: »Quia super pauca fuisti fidelis, super multa te constituam.«  Cui recte dicitur: »Intra in gaudium domini tui.« Quia cum tantis et pro tantis mercedem accipiet, quantos bene uiuendo, bene docendo lucratus est. In quibus uerbis intelligimus, quia illi maiorem mercedem sunt a Domino in eterna uita recepturi, qui bene uiuendo, ut diximus, et bene docendo, ad aliorum eruditionem uel doctrinam spiritualiter inuigilant. Quod alibi Dominus apertius declarat, cum dicentibus apostolis, »Domine, ad nos dicis hanc parabolam, an et ad omnes?« respondit: »Quis putas est fidelis seruus et prudens, quem constituit dominus super familiam suam, ut det illis cibum in tempore? Beatus ille seruus, quem cum uenerit dominus, inuenerit sic facientem. Amen dico uobis, quoniam super omnia  bona sua constituet eum .« Qui enim super omnia bona constituitur, duplicem mercedem accipiet, non solum qui sancte uixit, sed etiam qui digne docuit. Unde Daniel cum de resurrectione mortuorum loqueretur, ut ostenderet magistros spirituales super omnia constituendos, ait: »Qui autem docti fuerint, fulgebunt quasi splendor firmamenti, et qui ad iustitiam erudiunt multos, quasi stelle in perpetuas eternitates .« Quam desiderabilem uocem et ineffabile gaudium audire desiderans beatissimus pater noster, cuius hodie festiuitatem celebramus, talentum sibi creditum bene docendo et bene uiuendo studuit erogare, ut geminatum illud Domino reportaret, non tantum monendo pios, sed etiam comprimendo reprobos. Et ideo quia iuxta  Scripture uocem, gaudium patris est filius sapiens, tanta huius excrescunt merita gaudiorum, quanta incrementa proficiunt spiritualium filiorum. Unde necesse est, ut unusquisque nostrum, fratres karissimi, huius beatissimi patris nostri uestigia sequentes, talentum quod a Deo accepimus, non in terra abscondamus, sed cum magno desiderio erogare studeamus, ut geminatum Domino referamus. Et quia alius artem legendi, alius cantandi, alius predicandi, alius pingendi, alius ea que ad ornamentum ecclesie pertinent fabricandi talentum accepit, alius hoc quod didicit studeat erogare. Nec solum in ecclesiasticis ministeriis, sed etiam sunt tales in hoc populo, qui diuersas artes  habent quibus uictitant, alii cementarii, alii lignarii, alii fabri, alii sectores, et unicuique ars qua pascitur, pro talenti commendatione reputabitur: et si in hoc quod scit alios instruit, mercedem in futuro recipiet. Qualiter autem huiusmodi talenta quod accepit, erogare debeat, Dominus ostendit cum ait: »Gratis accepistis, gratis date .« Unde necesse est, fratres dilectissimi, unicuique nostrum, ut cum summa diligentia uigilanter cogitet, quatenus talentum quod accipit, duplicatum Domino representet. Si autem sue talentum utilitatis prodesse aliis non uult, timeat increpationem quam is qui talentum unum in terra abscondit, a Domino audiuit: »Serue male et piger, quare non dedisti pecuniam meam nummulariis, et ego ueniens,  recepissem utique quod meum est cum usura?« Et implebitur quod sequitur:

»Tollite ab eo talentum, et date illi qui habet decem talenta.« Quia quecunque sine caritate operatus est, bona in conspectu Dei non sunt, quamuis bona coram hominibus uideantur. Tanto enim quisque ampliorem gloriam cum Domino possidebit, quanto largius talentum acceptum pro eius amore erogauerit, quod ipse prestare dignetur, qui cum Patre et Spiritu sancto uiuit, etc.



HOMILIA X. ITEM DE CONFESSORIBUS.

 »In illo tempore, dixit iehsu discipulis  suis: Sint lumbi uestri precincti, et lucerne ardentes in manibus uestris.« Et reliqua. Inter ceteras uirtutes, quas Dominus noster iehsu Christus discipulis tradidit, et per discipulos nobis, maximam et precipuam castitatem ostendit. Nam cum superius ad spontaneam paupertatem amandam nos incitasset, dicens: »Facite uobis sacculos qui non ueterascunt, thesaurum non deficientem in celis, quo fur non appropiat, nec tinea corrumpit ,« continuo de seruanda castitate adiecit, dicens: »Sint lumbi uestri precincti.« Quod enim luxuria uiris in lumbis sit, et feminis in umbilico, Dominus testatur, cum de diabolo loquitur ad beatum Iob: »uirtus eius in lumbis eius, et fortitudo illius in umbilico uentris eius .« Lumborum  enim nomine hic luxuria designatur cum dicitur: »Sint lumbi uestri precincti.« Lumbos enim precingimus, cum ardorem libidinis amore castitatis refrenamus. Taliter lumbos precinctos habebat Ioannes Baptista, de quo scriptum est, quia erat uestitus pilis cameli, et zona pellicea circa lumbos eius . Nec erat de immundis, qui propter fluxum seminis eiiciebantur extra castra, sed castitatem quam in mente habebat, in ipso habitu corporis demonstrabat. Sic et Elias zonam circa lumbos habebat. Qui enim non propter amorem filiorum iunguntur, sed propter libidinem explendam, lumbos precinctos non habent, sed potius de illis sunt, qui propter immunditiam extra castra  eiiciuntur, comparati iumentis insipientibus. Qui uero tollens membra Christi, facit ea membra meretricis, nequaquam lumbos habet precinctos, quoniam sicut uere ait apostolus Paulus: »Sine pace et castimonia nemo uidebit Deum .« Quantum enim incorruptio carnis Deo placeat, ipse per prophetam testatur, dicens: »Hec dicit Dominus eunuchis qui custodierint sabbata mea et elegerint que uolui, tenuerintque fedus meum: dabo eis in domo mea et in muris meis locum nominatum, et nomen melius a filiis et filiabus, nomen sempiternum, quod non peribit .« Et in Apocalypsi de talibus dicitur: »Hi sunt qui cum mulieribus non sunt coinquinati, uirgines enim sunt .« Quod cum omnibus fidelibus generaliter obseruandum sit,  specialiter tamen ministris ecclesiastici ordinis custodiendum iniungitur, quando in ueteri lege carnes agni, qui in figura corporis et sanguinis Domini immolatus est, non prius credere permissi sunt, quam renes accinctos haberent, Domino dicente: »Sic ergo comedetis illum, renes uestros accingetis, calceamenta habebitis in pedibus .« Item: »Dixit Dominus ad Moysen: Loquere ad Aaron, et ad filios eius: Homo de semine uestro, in quo fuerit macula, non accedat ad altare. Si gibbus fuerit, si lippus, si albuginem habens in oculo, si impetiginem in corpore, uel iugem scabiem; si cecus fuerit uel claudus, si fracto pede uel torto naso, si fuerit ponderosus uel herniosus .« Qui enim sacra mysteria manibus tractare et aliis ministrare  debent, dignum est ut ab omni immunda pollutione sint alieni, ut scilicet et mente sint casti et corpore pudici. Quod in opere Dauid discimus, qui cum uenisset ad Achimelech sacerdotem, non prius panes sanctificatos accipere uoluit, quam se suosque mundos a mulieribus testaretur, non utique solum ab alienis neque a concubinis, sed etiam a propriis uxoribus. Ait enim: »Et quidem si de mulieribus agitur, continuimus nos ab heri et nudius tertius quando egrediebamur, et fuerunt uasa puerorum munda .« Quapropter consideret unusquisque conscientiam suam, et si se incontinentem senserit in corpore, abstineat se a sacra communione, ne forte ad iudicium accipiat, quod fidelibus datum est ad remedium, timens illud quod terribiliter  clamat Apostolus, dicens: »Quicunque manducauerit panem, uel biberit calicem Domini indigne, reus erit corporis et sanguinis Domini. Probet autem seipsum homo, et sic de pane illo edat et de calice bibat. Qui enim manducat et bibit indigne, iudicium sibi manducat et bibit, non diiudicans corpus Domini .« uel certe aliter lumbos precingimus, cum omnia impedimenta mundi postponimus, ut in uia mandatorum Dei gressum mentis firmiter figere ualeamus. Qui enim discinctus est, ipsis suis uestimentis impeditur ne libere ambulet. Qui uero precinctus est, quaquauersus liber discurrere potest. Precingitur ad prelium miles, et circa renes gladium portat, quo aduersarium suum percutiat.  Et tu ergo qui cupis esse miles Dei, precinge umbos tuos, id est omnia fluxa et impedimenta mundi postpone, ut pugnare ualeas non »aduersus carnem et sanguinem, sed aduersus mundi rectores tenebrarum harum, contra spiritualia nequitie in celestibus,« ut impleatur in te quod idem Apostolus subiungit: »State ergo succincti lumbos uestros in ueritate, et induti lorica iustitie, et calceati pedes in preparatione Euangelii pacis .« Taliter miles castrorum lumbos precinxerat, quando audiuit: »Accinge sicut uir lumbos tuos .« Unde et in laude Ecclesie dicitur: »Accinxit fortitudine lumbos suos, et roborauit brachium suum .« Quisquis autem talis est, aliis ad exemplum imitationis proponendus est, quia sicut  ait Dominus: »Nemo accendit lucernam et ponit eam sub modio, sed super candelabrum, ut luceat omnibus qui in domo sunt .« Unde postquam dixit: »Sint lumbi uestri precincti et lucerne ardentes,« quid per lucernas, nisi opera bona designantur? Lucernas ardentes habere, est bona opera aliis ad imitandum ostendere, iuxta illud quod Dominus alibi ait: »Luceat lux uestra coram hominibus, ut uideant opera uestra bona, et glorificent Patrem uestrum qui in celis est .« Considerandum autem illud est, quo duo sunt que precipiuntur, lumbos scilicet precingere, et lucernas ardentes habere, quia nec castitas prodest sine bono opere, nec bonum opus aliquid ualet sine castitate. Primum enim precipimur lumbos restringere, et  post lucernas tenere: quia ille ad aliorum exempla promouendus est, in cuius pectore salutaria desideria uigent, et cuius mentem carnalis uoluptas non occupat. Quod in lege prefiguratum est, cum per Moysen precipitur, ut leuite usque ad quinquagesimum annum ministrent, post annum uero quinquagesimum custodes uasorum fiant, legitimum tempus attendentes, siue ad regendum, siue ad officium predicationis suscipiendum . Sed queritur quare precipiat lucernas tenere, cum alibi dicat: »Tu autem cum oraueris, intra in cubiculum tuum, et clauso ostio ora Patrem tuum .« Ad quod dicendum, quia illis precipitur bonum opus ad exemplum aliorum ostendere, qui tam perfecti sunt, ut ab hominibus laudati non extollantur.  Illis autem qui imperfecti sunt, aut quos fauor humanus extollit, precipitur: »Tu autem cum oraueris, intra in cubiculum tuum. Et cum facis eleemosynam, nesciat sinistra tua quid faciat dextera tua .« Et quia iuxta Ioannis uocem: »Si cor nostrum non reprehenderit nos, fiduciam habemus in die iudicii ,« quicunque lumbos habent precinctos et lucernas ardentes, aduentum Domini non tam timere debent quam diligere. Unde et subditur:

»Et uos similes hominibus exspectantibus dominum suum, quando reuertatur a nuptiis, ut cum uenerit et pulsauerit, confestim aperiant ei.« Ad nuptias quippe Dominus noster abiit, quando ascendens  in celum, multitudinem angelorum nouus homo sibi sociauit. Tunc autem reuertetur ad seruos suos, quando per iudicium manifestari ceperit. Siue aliter: Certe Dominus nobis quotidie uenit, cum conscientias nostras per suam gratiam uisitat, et cor nostrum suo amore inflammat. Pulsat uero, quando per egritudinis molestiam, uicinam mortem denuntiat. Cui ille statim aperit, qui letus de corpore exit, et eius speciem, quem semper desiderauit, uidere concupiscit. Pulsanti iudici aperire timet, qui eius preceptis se minime obtemperasse cognoscit: et uidere eum exiens de corpore trepidat, quem contempsisse se meminit: et quasi iudicem uidere metuit, cuius iussis se obtemperasse non cognoscit. Sicut enim iudicis aduentum in ciuitate eius iusti diligunt,  fures et latrones timent: ita et aduentum Domini illi timent, qui eius preceptis se minime obtemperasse sciunt. Soli autem illi diligunt, qui recte se uiuere recolunt: quod illorum est facere, qui uitam suam quantum humana fragilitas patitur, inculpabilem custodiunt, et cor suum de terreno amore in celestis patrie gaudio ponunt. Talis erat Paulus apostolus, qui de bonis actibus securus dicebat: »Ego autem iam delibor, et tempus mee resolutionis instat. Bonum certamen certaui, cursum consummaui, fidem seruaui, de reliquo reposita est mihi corona iustitie .« Et iterum: »Cupio dissolui, et esse cum Christo multo melius est .« Et rursus: »uiuo autem iam non ego, uiuit uero in me Christus .« Taliter  pulsanti iudici beatus Martinus aperire paratus erat, quando inter egritudinis molestiam constitutus, discipulorum fletibus commotus, dicebat: Grauis est, Domine, pugna laboris, qua hucusque certaui, sed si adhuc populo tuo sum necessarius, non recuso propter eos laborem: fiat uoluntas tua. Talibus qualis remuneratio preparata sit, Dominus manifestat cum subdit:

»Beati serui illi, quos cum uenerit dominus inuenerit uigilantes.« uigilare enim est, in bono opere unumquemque sollicitum esse. Ille uero bene uigilat, qui recte credit et recte uiuit. uigilat, qui ad aspectum ueri luminis apertos tenet oculos mentis. uel certe uigilat, qui torporem et negligentiam a se excutit, et diuinis mandatis ardenti animo inheret.  Taliter Paulus apostolus uigilare monebat, quibus dicebat; »Euigilate, iusti, et nolite peccare .« Et iterum: »Hora est iam nos de somno surgere .« Et rursus: »uigilate et orate, et state in fide .« Adhuc etiam ipsius remunerationis qualitas insinuatur cum subditur: »Amen dico uobis quod precinget se et faciet illos discumbere et transiens ministrabit illis.« Precingi uero Dei, est ad retributionem se preparare. Nostrum autem discumbere, est in eterna beatitudine quiescere, iuxta quod ipse alibi ait: »Multi uenient oriente et occidente, et recumbent cum Abraham, et Isaac, et Iacob in regno celorum .« Transire uero dicitur, cum post iudicium  ad regnum properat. uel certe Dominus transiens nobis ministrabit, cum de forma humanitatis usque ad contemplandam caritatem Diuinitatis nos perducet. Omnibus enim in iudicio in forma humanitatis apparebit, iustis scilicet et iniustis, sicut scriptum est: »Et uidebit omnis caro salutare Dei nostri .:« Sed reprobis iusto iudicio damnatis, iuxta illud quod scriptum est: »Tollatur impius, ne uideat gloriam Dei ,« solis electis transiet, quos de uisione humanitatis usque ad contemplandam caritatem Diuinitatis sublimabit, ut qui modo intuentur tantum hominem, tunc facie ad faciem mereantur uidere Deum, qualiter Pater in Filio, et Filius manet in Patre. Sed quia omnibus presentis uite terminus incertus est, recte subiungitur:

 »Et si uenerit in secunda uigilia, et si in tertia uigilia uenerit, et ita inuenerit, beati sunt serui illi.« Antiqui enim noctem in quatuor uigilias diuidebant, ita ut unaqueque uigilia trinas haberet horas. uarietates namque horarum, diuersitatem significant humane uocationis. Prima enim uigilia, primeuum est tempus nostre etatis, id est pueritia. Secunda uigilia, adolescentia uel iuuentus, que pene idem sunt, Salomone dicente: »Letare, iuuenis, in adolescentia tua .« Tertia uigilia senectus est. Cum uero Dominus nonnullos in pueritia bene operantes ab hac uita uocat, quasi ad seruos uigilantes in prima uigilia uenit. Cum uero alios in adolescentia uel iuuentute ab hac uita ducit, quasi  in secunda uigilia uenit. Si quis ergo in prima uigilia uigilare noluerit, saltem hic in secunda uigilet, id est, si quis in pueritia a bono opere torpuit, saltem in adolescentia uel iuuentute somnum torporis a se excutiat, et dum uirtus corporis uiget, in bono opere se exerceat. Si quis autem tam negligens et desidiosus fuerit inuentus, ut nec in prima, nec in secunda uigilia uigilauerit, saltem in tertia, id est in senectute iam resipiscat, et tunc uigilare non timeat cum parum uigilaturus est. Neque enim sero conuersos diuina pietas despicit, qui per prophetam ait : »uiuo ego, dicit Dominus; nolo mortem peccatoris, sed ut conuertatur et uiuat.« Et iterum: »Peccator quacunque die conuersus fuerit et ingemuerit, saluus erit.« Sed quia solet antiquus hostis  in hac parte tepidos decipere Christianos, ut quibus suadet culpam, longam promittat uitam, adhuc Dominus admonendo similitudinem incerti finis subdit, dicens:

»Hoc autem scitote, quoniam si sciret paterfamilias qua hora fur ueniret, uigilaret utique et non sineret perfodi domum suam.« Iuxta litteram ita est, quia paterfamilias thesaurum reconditum habens in domo, si furis aduentum sciret, uigilias instrueret, custodias adhiberet, infirmiora loca muniret, et ne sua domus aliqua fraude perfodi posset, sollicitus precaueret. Spiritualiter autem paterfamilias iste, noster est animus, qui tunc male securus dormit, quando diem mortis obliuiscens, a bono  opere torpet, et breuissimum tempus uite presentis, quasi longum sibi promittit. Furis autem aduentus mors est, que improuisa subito dum non speratur ueniens, thesaurum anime nostre ad penas rapit. Huius ergo furis aduentum, ut precauere possimus, necesse est ut diem mortis semper ante oculos habeamus. Multum enim nos aduersus peccatum iuuat, si finis uite a memoria non recedat, monente Scriptura: »In omnibus operibus tuis memorare nouissima tua, et in eternum non peccabis .« Unde et Dominus admonendo subiungit, dicens:

»Et uos estote parati, quia qua hora non putatis, Filius hominis ueniet.« Si autem terminum uite nostre sciremus, aliud tempus penitentie deputaremus.  Cum uero omnibus incerta sit hora mortis, non debet esse conscientia secura a bono opere, quia Dominus omnipotens, qui neminem uult perire, sed omnes ad cognitionem ueritatis uenire, ideo uoluit nos latere ultimum diem, ut dum ignoratur unus, obseruentur omnes. Quod autem ait, »quia qua hora non putatis Filius hominis ueniet,« si ad diem iudicii referamus, manifestum est, quia incertus est omnibus et incognitus, sicut ipse dicit in Euangelio: »De die autem illa et hora nemo scit, neque angeli in celo, neque Filius hominis, nisi Pater solus .« Et iterum: »Sicut fuit in diebus Ne, sic erit aduentus Filii hominis .« Et rursum: »Sicut fulgur egreditur ab oriente, et penetrat in occidentem, sic erit aduentus  Filii hominis .« Et post suam resurrectionem, querentibus discipulis ait: »Non est uestrum nosse tempora uel momenta que Pater posuit in sua potestate .« Hinc Petrus apostolus dicit: »Dies Domini sicut fur in nocte, ita ueniet .« Sed quod tunc generaliter futurum est omnibus in resurrectione animarum et corporum, quotidie fit singulis in animabus. Dum enim non putamus, Filius hominis uenit, quando subita morte preuenti, ipsum habemus terminum peccandi, quem et uiuendi. Et dum mala non deserimus, sed a malis deserimur, seram agimus penitentiam, non attendentes illud quod scriptum est: »Ne tardes conuerti ad Deum, neque differas de die in diem, ne subito ueniat ira eius, et in tempore uindicte disperdat te .«



HOMILIA XI. DE uIRGINIBUS.


 »In illo tempore dixit iehsu discipulis suis parabolam hanc: Simile est regnum celorum thesauro abscondito in agro, quem qui inuenit homo, abscondit.« Et reliqua. uirtus et sapientia Dei Dominus iehsu Christus non solum ad suscipiendam humanam naturam hominibus compati dignatus est, sed etiam humane ignorantie condescendens, suis sanctis sermonibus rerum temporalium similitudines frequenter adhibuit, ut ex collatione rerum uisibilium, ad inuisibilium amorem animos audientium incitaret. Unde cum celestem gloriam studiose  amandam docet, illa rerum similitudinem adhibuit, quas homines plurimum diligere solent, dicens: »Simile est regnum celorum thesauro abscondito in agro, quem qui inuenit homo, abscondit.« Ubi thesauri nomine spiritualiter celestis patrie amorem intelligere debemus, ubi sunt diuitie que non deficiunt, thesaurus qui nunquam marcescit, ubi nos Dominus thesaurizare admonet, iuxta quod alibi loquitur, dicens: »Thesaurizate uobis thesauros in celo, ubi neque erugo, neque tinea demolitur, et ubi fures non effodiunt, nec furantur;« et, »Ubi thesaurus tuus, ibi et cor tuum .« Qui profecto thesaurus tanto magis cumulatur, quanto magis temporalis thesaurus atque facultas studiosius pro Deo expenditur. Unde de eo qui thesaurum  inuenit, dicitur: »Et pre gaudio illius uadit, et uendit uniuersa que habet et emit agrum illum.« Ager in quo thesaurus absconditus inuenitur nos sumus, si tamen in nobis manet celeste desiderium. Quem ille uenditis omnibus comparat, qui corpus suum per celestis patrie disciplinam affligit in ieiuniis, uigiliis et orationibus. Sed et ille agrum cum thesauro inuento, datis omnibus emit, qui crucifigens membra sua cum uitiis et concupiscentiis, Christum sequitur, et quodammodo spirituali uenundatione seipsum mutat, declinando a malo et faciendo bonum. Hunc enim thesaurum absconditum in agro, cuidam Dominus emere persuadebat cum dicebat: »Si uis perfectus esse, uade et uende omnia que habes, et da pauperibus, et  habebis thesaurum in celo; et ueni, sequere me .« Illud autem notandum, quod thesaurus inuentus custoditur ut seruetur, quatenus intelligamus quam studiose in bono opere uanam gloriam cauere debeamus. Sic est enim presens uita quasi uia, latrones autem iuxta uiam, immundi sunt spiritus, qui illis maxime inuident, quos cum spirituali thesauro ad celestem patriam tendere cognoscunt, sicut per Prophetam de eorum capite dicitur: »Sedet in insidiis cum diuitibus in occultis, ut interficiat innocentem .« Illorum ergo diuitias isti latrones rapiunt, qui per inanem iactantiam bona sua opera coram hominibus denudant. Unde necesse est, ut cum opus bonum exterius agimus, intentionem Deo placendi semper in occulto teneamus, iuxta  quod ipse nos admonet, dicens: »Cum facis eleemosynam, nesciat sinistra tua quid faciat dextera tua .« Et iterum: »Tu autem cum oraueris, intra in cubiculum, et clauso ostio, ora Patrem tuum, et Pater tuus qui uidet in abscondito, reddet tibi .« Ad accendendum autem mentem in amorem celestis desiderii, alia similitudo datur cum subinfertur:

»Iterum simile est regnum celorum homini negotiatori querenti bonas margaritas: inuenta autem una pretiosa margarita, abiit et uendidit omnia que habuit et emit eam.« Ubi pretiose margarite nomine dulcedo uel claritas eterne patrie intelligitur, que pretiosior est cunctis pretiosis rebus,  et suauior omnibus delectationibus. Negotiatores autem spiritualiter nos sumus, qui de terrenis facultatibus celestem gloriam mereari iubemur. Notandum autem quod ait, »uendidit omnia que habuit et emit eam,« quia ille pretiosam margaritam unam, id est celestem patriam, datis omnibus emit, qui non solum terrenis facultatibus, sed etiam propriis renuntiat facultatibus. Qui uero sua pauperibus tribuit, sed adhuc propriis uoluntatibus seruit, pretiosam margaritam nondum emit: quia quod carius Deo poterat offerre, retinuit. Non enim Deus nostra, sed nos querit, qui terrenam substantiam non nisi propter lucrum animarum dare precepit. Quia ergo negotiatori bonas margaritas querenti, bonisque margaritis sumus comparati, seruare debemus in  opere quod accepimus in nomine. Et sicut terrenos negotiatores non maris pericula ab officio negotiandi prohibent, non latronum insidie terrent, non asperi casus itineris uetant, non hyemis frigus, non estatis calor retinet, tantum ut terrenum lucrum acquirere possint: ita et nos, qui spirituales sumus negotiatores, ab amore celestis patrie nulla mundi blandimenta retineant, nulla eius aduersitas terreat, nec aliqua tribulatio prohibeat, ut pretiosam margaritam amantes, cum Apostolo dicere ualeamus: »Quis ergo nos separabit a caritate Christi? Tribulatio? an angustia? an persecutio? an fames? an nuditas? an periculum? an gladius? Certus sum autem quia neque mors, neque uita, neque angeli, neque principatus, neque potestates, neque instantia, neque  futura, neque fortitudo, neque altitudo, neque profundum, neque creatura alia poterit nos separare a caritate Dei, que est in Christo Iesu Domino nostro .« Imitemur et aliud negotiatorum opus. Habent enim hoc proprium hi, qui negotiandi operibus insistunt, ut si in uno negotio damna incurrerint, studiosius negotiandi operibus insistant, quoadusque quod in una re perdiderunt, in alia acquirant. Ita ergo et nos, si in aliquo casu damnum anime inciderimus, studiosius incepto bono operi instamus, ut quod per negligentiam amisimus, per bonum opus recuperemus, quatenus ad pretiose margarite lucrum peruenire possimus, et uocem Domini audire mereamur, dicentis: »Euge, serue bone et fidelis, quia in pauca fuisti fidelis, supra multa te constituam,  intra in gaudium Domini tui .« Hec autem margarita tam cara est, ut nullis terrenis diuitiis possit comparari: tam uilis, ut sola bona uoluntate possit acquiri. Hanc margaritam pretiosam multis facultatibus Zacheus comparare studuit, qui cum huius margarite largitorem in domo sua suscepisset, pre nimio gaudio dixit: »Domine, dimidium bonorum meorum do pauperibus, et si cui aliquid tuli, in quadruplum restituo .« Hanc quoque margaritam uidua illa duobus eris minutis, in gazophylacio iactatis comparauit. Cuius pretium ipse testis conscientie, Dominus scilicet, collaudauit, dicens: »Amen dico uobis, quia uidua hec pauper plus omnibus misit, qui miserunt in gazophylacium. Omnes  enim ex eo quod abundauit illis, miserunt: hec uero de penuria sua quod habuit, misit totum uictum suum .« Huius margarite pulchritudinem beatissima N. cuius hodie festiuam celebramus festiuitatem, multis diuitiis datis comparauit, quando pro eius amore regni potentiam derelinquens, et thorum regalis matrimonii spernens, ad spontaneam paupertatem se contulit. Unde sine dubio, quia regis terreni coniugium contempsit, sponsa effecta est regis celestis: et que noluit cum terreno rege regnare in mundo, regnat cum Christo in celo. Et quia salutationes et officia refugit regalium ministrorum, ministrat nunc cum Christo, coniuncta cetibus angelorum. Et ideo dignum est, ut qui temporalem reginam honore debito ueneramur, hanc Deo acceptam  reginam deuotis precibus supplicemus: ut quia nos suo exemplo in nomine Christi congregauit, suis nos meritis et orationibus in presenti uita iucundos efficiat, et in futuro acceptos reddat.

»Iterum simile est regnum celorum sagene misse in mari et ex omni genere piscium congreganti.« Pulchre sagene assimilatur Ecclesia, quia et piscatori est commissa, et intra rete fidei quotidie homines capit. Sicut enim piscatorum est, cum sagena de profundis gurgitibus pisces ad littus trahere, sic quotidie Ecclesia, per doctrinam predicatorum, de turbulentis et amaris gurgitibus mundi, mentes hominum ad ueram lucem trahere studet. Et quoniam quandiu in presenti uita Ecclesia cum bonis colligit et malos, recte de eadem sagena subditur:

»Quam, cum impleta esset, educentes et secus littus sedentes elegerunt bonos in uasa sua, malos autem foras miserunt.« Ubi cum boni et mali nominantur, presentis temporis Ecclesia designatur. Boni enim soli nusquam sunt nisi in celo, mali autem nusquam soli sunt nisi in inferno. Hec autem Ecclesia que in medio consistit, utriusque patrie ciues recipit, sicut per Psalmistam dicitur: «Annuntiaui et locutus sum, multiplicati sunt super numerum .« Ubi considerandum est quia super numerum electorum modo in Ecclesia multi reprobi intrare possunt, sed in regnum celorum non possunt. Unde et bene dicitur: »Elegerunt bonos in uasa sua, malos autem foras miserunt.« In quibus uerbis manifeste discretio electorum et reproborum  in fine seculi futura esse ostenditur. Sicut enim mare seculum, sic littus maris finem significat seculi. In littore enim sedentes, »elegerunt bonos in uasa sua, malos autem foras miserunt,« quia in fine seculi electi assumentur ad gloriam, et reprobi separabuntur ad penam, iuxta quod alibi Dominus ait in Euangelio: »In illa nocte erunt duo in lecto uno: unus assumetur, et unus relinquetur .« Unde et exponens Dominus similitudinem, adiunxit:

Sic erit in consummatione seculi. Exibunt angeli »et separabunt malos de medio iustorum, et mittent eos in caminum ignis, ibi erit fletus et stridor dentium.« Hoc est quod Dominus in alibi  Euangelio dicit: »Mittet Filius hominis angelos suos, et colligent de regno eius omnia scandala .« Et item de zizaniis que inimicus homo superseminauit tritico, interrogatus ait: »Sinite utraque crescere usque ad messem, et in tempore messis dicam messoribus: Colligite primum zizania, alligate ea in fasciculos ad comburendum, triticum autem congregate in horreum meum .« Idipsum est quod alibi dicitur a Domino:« Cum sederit Filius hominis in sede maiestatis sue, congregabuntur ante eum omnes gentes, et separabit eos ab inuicem, sicut pastor segregat oues ab hedis ,« etc. In eo autem quod subditur: »Ibi erit fletus et stridor dentium,« manifeste qualitas penarum describitur. Oculi enim pre nimio fumo  fluere lacrymas solent, dentes uehementi frigore stridescere. Cum uero ait, »Ibi erit fletus et stridor dentium,« ostendit quia reprobi in gehenna, et frigus intolerabile, et calorem inestimabilem sustinebunt, iuxta illud quod per beatum Iob dicitur : »Ad calorem nimium transibunt ab aquis niuium, et usque ad inferos peccatum illius, obliuiscatur eius misericordia, dulcedo illius uermis.« Finita autem similitudine, de eius intellectu Saluator discipulos requirit, ostendens piis magistris, ut alios possint erudire, aliquando interrogare debere. Ait enim:

»Intellexistis hec omnia?« Illisque dicentibus, »Etiam,« de profectu illorum gloriabatur, dicens:

 »Ideo omnis scriba doctus in regno celorum, similis est homini patrifamilias, qui profert de thesauro suo noua et uetera.« Quod specialiter ad apostolos pertinere ex eo manifestum est quod homini patrifamilias comparantur, »proferenti de thesauro suo noua et uetera.« Si enim per noua et uetera uetus et Nouum Testamentum accipimus, Abraham et Moysen ceterosque Patres qui ante Domini aduentum fuerunt, noua cum ueteribus non protulisse cognoscimus: quia etsi noua narrauerunt, Domini tamen incarnationem nouam corporalibus oculis non uiderunt, sicut ipse discipulis suis ait: »Multi reges et prophete uoluerunt uidere que uos uidetis, et non uiderunt: et audire que auditis, et non audierunt .« Apostoli autem noua et  uetera spiritualiter intellexerunt, et noua corporalibus oculis uiderunt. Quibus ipse ait: »Mandatum nouum do uobis, ut diligatis inuicem .« Siue aliter: uetera ad penam, noua pertinent ad gloriam. uetustum enim erat homini post peccatum ire ad penam, cui aliquid nouum per Redemptoris aduentum contigit, quando bene operantibus gloria est repromissa. Cum ergo Dominus discipulos collaudat, dicens: »Omnis scriba doctus in regno celorum, similis est homini patrifamilias, qui profert de thesauro suo noua et uetera.« Ostendit hunc ordinem doctoribus in predicatione seruandum, ut uetera proferant de terrore supplicii, et noua de promissione premii. Quod et in huius lectionis serie suo exemplo  Dominus ostendit, cum in prioribus similitudinibus incitauit ad premium, et in sequentibus comminatur supplicium, ostendens, ut dictum est, doctoribus quia sic bene operantibus debent promittere gloriam, ut non cessent peccantibus comminari penam. Quod etiam in lege figurate ostendit, quando per Moysen tale preceptum dedit, dicens: »Non accipies loco pignoris superiorem et inferiorem molam, quia apposuit tibi animam suam .« Superior enim et inferior mola spes et timor accipitur. Quasi enim a debitoribus pignus accipimus, cum confessionem peccatoris accipimus. Cui si penitenti spem non repromittimus, ueniam negamus, superiorem molam tollimus. Si autem peccatori securitatem damus, inferiorem abstrahimus. Sed utrumque  obseruandum est, ut sic penitentibus promittamus ueniam, quatenus in peccato perseuerantibus comminemur penam, ut quos non prouocant ad bene agendum premia promissa, saltem denuntiata terreant supplicia. Tu autem, Domine, miserere nostri.



HOMILIA XII. SERMO DE CONFESSIONE IESU AD PATREM, ET DE IUGI EIUS SUAuITATE ET ONERIS LEuITATE.

 »In illo tempore, respondens iehsu dixit: Confiteor tibi, Pater, Domine celi et terre, quia abscondisti hec a sapientibus et prudentibus.« Et reliqua. In fronte huius lectionis euangelice questio  suboritur, cum nec superius nec inferius describatur, quod aliquis eum interrogasset. Legimus enim in aliis locis, quod interrogatus est a discipulis, et respondit. Interrogauerunt eum Scribe et Pharisei, et respondit. Hic datur intelligi quia nichil tale reperitur, sed tantummodo absolute dicit, respondit iehsu. Concordia Luce euangeliste facienda est, qui hoc aptius manifestat, cum dicit : »Designauit Dominus et alios septuaginta duos, et misit illos binos ante faciem suam in omnem ciuitatem et locum, quo erat ipse uenturus, »et dedit eis« potestatem calcandi super serpentes et scorpiones, et supra omnem uirtutem inimici, et nichil uobis nocebit,« et ut sanarent infirmos et ceteras uirtutes facerent. Quod idem Lucas in sequentibus testatur, cum dicit: Qui  euntes, fecerunt sicut constituit eis iehsu, et faciebant multa miracula, et inter cetera demonia eiiciebant. Unde reuersi cum gaudio ad Dominum dixerunt: »Domine, etiam demonia subiiciuntur nobis in nomine tuo.« Et ait illis iehsu: »uidebam Satanam sicut fulgur de celo cadentem. uerumtamen nolite in hoc gaudere quia spiritus uobis subiiciuntur; gaudete autem quod nomina uestra scripta sunt in celis .« Inde subinfert et dicit: »In ipsa hora exsultauit iehsu Spiritu sancto, et dicit :«---»Confiteor tibi, Domine.« Hoc est quod dicit iehsu: sciendum est enim quia in uno homine duo homines sunt, interior et exterior. Solet enim interior exteriori respondere, et exterior interiori,  sicut legimus de Nabuchodonosor, qui dum deambularet dominus in aula regni sui in Babylonia tumens superbia, respondit: »Nonne hec est Babylon illa, quam ego edificaui in robore et in brachio fortitudinis mee?«  Sed Dominus non taliter respondit sicut Nabuchodonosor: sed respondit humanitas Diuinitati, imo Filius ad Patrem. uidebat enim simulacra demoniorum destrui, principem mundi eiici foras, et suum numerum crescere, et ideo exsultauit et dixit: »Confiteor.« Tribus enim modis confessio dicitur. Est confessio in fide, et confessio in peccatis, est et confessio in laude. In fide, sicut confitetur uniuersalis Ecclesia cum dicit: »Credo in Deum.« Est confessio in peccatis, de qua apostolus dicit: »Confitemini alterutrum peccata  uestra .« Est et in laude, de qua Propheta dicit: »Confitemini Domino quoniam bonus, quoniam in seculum misericordia eius .« Sed Dominus nec in fide, nec in peccatis dicitur confiteri, sed tantummodo in laude. uel certe dicitur confiteri, eo quod sanctis hoc faciat facere. »Confitetor tibi, Domine.« Ad hec surgentes, heretici dixerunt quod Dominus iehsu Christus non fuisset uerus Filius Dei per proprietatem nature, dicentes quia si fuisset Filius Dei uerus, nunquam eum Dominum appellasset, non considerantes illud, quoniam ipse per humanitatem minor est Patre, sicut ipse ait: »Pater maior me est ,« in diuinitate namque equalis est Patri, ueluti ipse dicit: »Ego et Pater unum sumus .« Secundum  enim humanitatem Dominum appellat. Unde et Pater ad eum per Prophetam dicit: Noli timere, serue meus. Et beata Maria se ancillam illius appellat et dicit: »Ecce ancilla Domini .«--- »Pater celi et terre.« Et recte eum Patrem appellat, quia ipse ascendens in celum, dixit: »Ascendo ad Patrem meum .« Quidam per hyperbaton hoc uolunt intelligere, id est, per transcensionem uerborum, dicentes: »Confiteor tibi, Pater.« Deinde subinferrent et dicerent: Domine celi et terre. Ut sit sensus: quod sit ipsius Pater, et Dominus celi et terre. Quanquam ita possit intelligi, tamen secundum prefatum sensum accipiendum est, quia ipse equalis est Patri per diuinitatem. Pater celi, id est, angelorum: terre uero, hominum. Aliter autem  Pater celi, id est, sacrarum animarum. Unde scriptum est: »Celi enarrant gloriam Dei, et opera manuum ,« etc.; terre uero hominum, qui adhuc in terrenis sunt implicati, necdum possunt contemplari celestia per oculum mentis, nec ualent dicere cum Apostolo: »Nostra autem conuersatio in celis est .« Et recte Pater celi et terre appellatur, quia ipse cuncta creauit ex nichilo uisibilia et inuisibilia, sicut scriptum est: »In principio creauit Deus celum et terram .« Et alibi: »Qui manet in eternum, creauit omnia simul « Unde et nos quotidie in oratione dicimus: »Pater noster. .« Et ipse alibi ait: »Unus est enim Pater uester .«---»Qui  abscondisti hec a sapientibus et prudentibus.« Ubi perquirere debemus, quid absconderit Dominus a sapientibus et prudentibus, nunquid abscondita est humanitas a Scribis et Phariseis, cum Simeon dicat: »Quia uiderunt oculi mei salutare tuum .« Et in alio loco scriptum sit: Et uidebit eum omnis oculus. Non utique humanitatem, sed diuinitatem eis abscondit: quia Scribe et Pharisei diuinitatem in humanitate latitantem non cognoscebant. Quia »si cognouissent, nunquam Dominum glorie crucifixissent .« Nam sapientes et prudentes sancti apostoli fuerunt, de quibus Dominus Iudeis ait: »Ecce ego mitto ad uos prophetas et sapientes et scribas .« Et iterum apostolis: »Estote ergo prudentes sicut serpentes  .« Et Petrus apostolus: »Estote prudentes et uigilate in orationibus .« Sed nunquid istis Diuinitas abscondita fuit? Non. Sed illis de quibus per prophetam Dominus dicit: »ue qui sapientes estis in oculis uestris, et coram uobismetipsis prudentes .« Et iterum: »Sapientes sunt ut faciant mala .« Et Apostolus: Quia non potuit mundus per sapientiam credere Deum, placuit Deo per stultitiam saluos facere credentes. »Quoniam stulta mundi elegit Deus, ut confundat fortia ,« etc. »Et reuelasti ea paruulis.« Qui sunt isti paruuli? nimirum sancti apostoli. Habes enim in Euangelio, quia conuocans iehsu paruulum, statuit eum in medio, et dixit: »Nisi conuersi fueritis et efficiamini sicut paruuli ,« etc.  Et iterum: »Sinite paruulos uenire ad me .« Paruulos autem non propter modicitatem corporis, uel propter insipientiam dicit, sed propter innocentiam. Unde Apostolus discipulis suis ait: »Nolite pueri effici sensibus .« Reuelauit Dominus Filium suum sanctis apostolis, sicut Thome, qui dixit: »Dominus meus et Deus meus .« Et sicut Petro ait: »Caro et sanguis non reuelauit tibi .« Regnum enim Dei possidebunt beati oculi iustorum, quibus Dominus se et Patrem reuelare dignatus est.

»Ita, Pater, sicut fuit placitum ante te.« Sic enim placitum fuit Deo Patri, ut Filium suum unigenitum mitteret pro salute generis humani. Siue etiam ut sapientibus et prudentibus huius seculi absconderet  Filium suum, et paruulis reuelaret. uel certe in presentia Dei Patris fuit ante omnia secula, quos eligeret de mundo, mittens Filium suum in mundum. Quia, sicut Apostolus dicit: »Quos presciuit, hos et predestinauit, quos autem predestinauit, hos et uocauit, et quos uocauit, illos et iustificauit .«

»Omnia mihi tradita sunt a Patre meo.« In Christo semper duas naturas et duas operationes intelligere debemus, diuinam scilicet et humanam: secundum diuinam equalis est Patri, et omnia habet cum Patre, sicut ipse dicit ad Patrem: »Pater, omnia mea tua sunt .« Secundum uero humanam, qua minor est Patre, omnia ei subiecta sunt  a Patre. Unde Pater ad eum ait: »Pete a me, et dabo tibi .« Et in hoc loco: »Omnia mihi tradita sunt a Patre meo.« Et in Psalmo: »Omnia subiecisti sub pedibus eius .« Unde et ipse Dominus post resurrectionem suam gratulabundus ait discipulis: »Data est mihi omnis potestas ,« etc. Habet enim Pater quod non habet Filius; habet Filius quod non habet Pater, habet Spiritus sanctus quod habet Pater et Filius. Pater habet eternitatem sine natiuitate. Filius habet eternitatem cum natiuitate. Spiritus uero sanctus a Patre Filioque procedit. Ergo Pater ingenitus, Filius genitus, Spiritus sanctus nec genitus, caue ne fallaris, sed nec ingenitus, sed a Patre et a Filio procedit.

 »Et nemo nouit Filium nisi Pater, neque Patrem quis nouit nisi Filius, et cui Filius uoluerit reuelare.« ualde perquirere debemus cur dicit: »Nemo nouit Filium,« et cetera, cum Apostolus dicat: »Cum autem placuerit ei qui me segregauit ,« etc. Nam et Ioannes uidisse eum testatur indutum podere ad mamillam eius . Et non solum in Nouo Testamento, uerum etiam et in ueteri inueniuntur sancti qui se Deum uidisse testati sunt, sicut Abraham qui tres uidit, et unum adorauit. Et sicut Iacob qui dixit: »uidimus facie ad faciem .« Nam et Moyses loquebatur cum illo facie ad faciem . Et Isaias : »uidi Dominum sedentem super solium excelsum;« et Ioannes apostolus dicit: »Quod uidimus, quod audiuimus .«  Et hic dicit: »Nemo uidit Filium nisi Pater .« Si nemo nouit Filium nisi Pater, ergo sancti frustra credunt illuc ascendere ubi Christus est. Sed ista questio facile soluitur, si hoc consideremus quod superius diximus, in Christo duas naturas inesse, diuinam et humanam. Sciendum namque est, quia, sicut ille ceternus est et cequalis Patri, nullus eum nouit nec nosse potest, Ioanne dicente: »Deum nemo uidit unquam .« Quomodo enim Deus lumen de lumine, omnipotens de omnipotente, nemo nouit, neque scire potest, sicut propheta dicit: »Generationem illius quis enarrabit? « Hoc est quod Apostolus considerans ait: »O altitudo diuitiarum sapientie et scientie Dei ,« etc. Ad Moysen enim Dominus dicit: »Non  enim uidebit me homo, et uiuet .« uel etiam quomodo in utero beate Marie uirginis, nullus nouit. Angelus enim ad beatam Mariam ait: »Spiritus sanctus superueniet in te .« Unde Ioannes dicit: »Post me uenit uir ,« et propheta: »Brachium Domini cui reuelabo?«  Ergo Pater nouit Filium, quem ceternum et consubstantialem sibi genuit. »Et cui uoluerit Filius reuelare.« Quia, quamuis modo non uideant sancti corporaliter, tamen restat tempus quando uidebunt. Unde Ioannes dicit: »Filioli, nunc filii Dei sumus .« Cui uult et quantum uult se et Patrem ostendit.

»uenite ad me omnes.« Quatuor uocationes in  sacro eloquio reperimus, duas in ueteri Testamento, duas et in Nouo. Prima in ueteri Testamento: »uenite, filii, audite me .« Secunda: »uenite, adoremus .« Prima in Nouo Testamento, ista que in presenti recitatur, cum dicitur: »uenite ad me omnes .« Secunda: »uenite, benedicti Patris mei ,« et reliqua. Sicut enim synagoga admonebat filios suos, ut uenirent atque timorem discerent, dicens: »uenite, filii, audite me,« et cetera. Postea uero hortabatur adorare, inquiens: »uenite, adoremus:« ita etiam sancta Ecclesia hortatur, cum ait: »uenite ad me omnes.« Quod enim synagoga dicebat: »uenite, filii, audite me,« hoc Ecclesia dicit: »uenite ad me omnes.« Et quod illi dicebant: »uenite, adoremus,«  ita et Christus dicturus erat sanctis: »uenite, benedicti Patris mei.« Tres uocationes iam implete sunt, et adimplentur quotidie. Restat quarta, que in die iudicii adimplebitur, quam qui audire meruerint sine fine gaudebunt. »Qui laboratis et onerati estis.« Laborabat enim plebs gentilium in culturis demoniorum et in delubris idolorum, siue etiam in desideriis carnis, de quibus scriptum est : »Telas aranee texuerunt.« Et Apostolus dicit : »Scitis, quoniam cum gentes essetis, ad simulacra muta,« et reliqua. »Et ego reficiam uos.« Quid promisit: Refectionem non solum in cibo carnali, sed in spiritali. De qua refectione in Apocalypsi scriptum est : »Beati qui ad cenam nuptiarum Agni uocati sunt.« Quam sancti  accipientes, dicent: »Quam magna multitudo dulcedinis tue Domine! ,« et cetera. De hac refectione Dominus mulieri Samaritane ait: »Qui biberit aquam quam ego do, fiet in eo fons aque salientis in uitam eternam .«

»Tollite iugum meum super uos.« Nunquam poterit homo sine iugo esse aut Christi, aut diaboli. Dudum autem Iudaica plebs iugum legis sustinebat, de quo iugo Petrus apostolus ait: »Quid uultis imponere iugum super nos?«  et cetera. Quia ait Dominus postea: »Onera grauia et importabilia imponunt in humeros hominum .« Plebs autem gentium iugum diaboli portabat, uidelicet sarcinam peccatorum in dorso. De hoc namque superius dictum est: »uenite ad me, omnes qui laboratis  et onerati estis .« Notandum autem, quia non onus diaboli suum iugum dixit. Iugum enim Christi eius doctrinam intelligere possumus, quam omnes sancti, qui eum sequi uoluerunt, portabunt, sicut ipse dicit: »Qui uult uenire post me ,« et cetera. Notandum autem quia homines qui alios ad se uenire faciunt et eos erudire cupiunt, dicunt eis: Discite a nobis; ita et Dominus suam doctrinam nos erudire cupit, cum dicit: »Discite a me quia mitis sum et humilis corde.« Non dixit uirtutes facere, infirmos sanare, mortuos suscitare, et cetera talia. Iam enim supra dederat illis potestatem ad hoc faciendum. Hic nichil tale reperitur, sed tantum dixit: »Discite a me.« Quid nisi  humilitatem? Et notandum est quia se mitem dixit esse. Iam enim mitibus terram promiserat, dicens: »Beati mites, quoniam ipsi possidebunt terram.« Et ne graue uideretur quod Dominus percipiebat facere, ipse superius exemplis monstrabat, et recte dicitur »humilis corde,« quia semetipsum humiliauit, sicut ait Apostolus: »Qui cum in forma Dei esset, non rapinam arbitratus est esse se equalem Deo, sed semetipsum exinaniuit ,« etc. Multi uidentur humiles exterius, sed interius tumidi, sunt. Bona conscientia, que talem fert fructum, que semper intus seruat humilitatem. »Et inuenietis requiem animabus uestris.« Et alibi dicit: »Nolite timere eos qui occidunt corpus, animam autem non possunt occidere .« Sancti post  tribulationem requiem percepturi sunt.

»Iugum enim meum suaue est, et onus meum leue.« Iugum ipsius suaue est; quare suaue? aut quare leue? Quia quod docuit ipse, prius impleuit, sicut Lucas dicit : Quia »cepit iehsu facere et docere.« Precepit nobis humiles esse, ipse prius in semetipso humilitatem exhibuit, nullam rem iussit quam ipse non demonstraret. Solent etiam nonnulli magistri »grauia et importabilia« discipulis iniungere, quod ipsi facere non ualent. Loquuntur ore, et opere destruunt, ideo discipulis grauia uidentur: sed Dominus talia non fecit. »Iugum eius leue est.« Sancti namque quidquid in hoc seculo patiuntur, leue sustinent, quod iugum perfidi Iudei portare noluerunt, dicentes: »Disrumpamus uincula eorum  .« Ergo nec scientia Patris, nec Filii, nec Spiritus sancti portare uoluerunt, dicentes: »Scientiam uiarum tuarum nolumus .«



HOMILIA XIII. SERMO DE ORATIONE DOMINICA.

 »In illo tempore, dixit unus ex discipulis Iesu ad eum: Domine, doce nos orare, sicut docuit Ioannes discipulos suos.« Et reliqua. Lucas euangelista refert quia cum Dominus ab oratione surrexisset, accessit ad eum unus ex discipulis eius, dicens: »Domine, doce nos orare, sicut et Ioannes docuit discipulos suos.« Quibus cum dixisset: »Orantes autem nolite multum loqui, sicut ethnici faciunt, qui putant in multiloquio se exaudiri  ,« breuem quidem uerbis, sed plenam mysterii docuit orationem, dicens:

»Sic ergo orabitis, dicentes: Pater noster, qui es in celis,« etc. In qua oratione septem specialiter petitiones commendantur, quarum tres priores ad futuram uitam pertinent, relique quatuor ad presentem pertinere uidentur, propter futuram tamen accipiendam. Quod enim ait, »Sanctificetur nomen tuum, fiat uoluntas tua, sicut in celo et in terra,« ad future uite beatitudinem pertinet. Quod uero subiungitur:

»Panem nostrum quotidianum da nobis hodie,« etiam usque in finem, ad presentis uite necessaria pertinere uidetur. Sed cuncta per ordinem uideamus.  Ait enim: »Pater noster qui es in celis.« Ubi considerandum est, quia cum singulis hanc orationem dicendam docuit, non dicimus, Pater meus singulariter, sed »Pater noster« pluraliter, ut intelligamus hanc paternitatem non ad naturam pertinere, sed ad gratiam. Hoc enim dicit imperator, hoc etiam miles, hoc dominus, hoc seruus, hoc diues, hoc pauper. Omnes equaliter dicunt, Pater noster, »quia non est personarum acceptor Deus, sed in omni gente qui operatur iustitiam, acceptus est illi .« Ubi reuera magna dignatio hominibus datur, ut Dominum et Creatorem suum patrem audeant appellare. Siue, certe eum communiter patrem inuocandum esse docuit, spiritaliter nos fratres esse debere insinuat, iuxta illud quod ipse alibi ait:  »Omnes enim uos fratres estis .« Qui enim unum inuocant patrem, unanimem debent habere fraternitatem, secundum illud quod per Psalmistam dicitur: »Ecce quam bonum et quam iucundum habitare fratres in unum .« Cum uero Deus ubique sit totus, ubique presens, specialiter in celis esse dicitur, ubi angelorum agminibus uicinus apparet, et sublimius collaudatur: ubi nobis innuit, quia qui Patrem nos habere gloriamur in celis, iuste debemus uiuere in terris, ut quandoque terreno puluere exuti, ascendere mereamur in celos, ubi Patrem quotidie inuocamus. Quod uero subditur: »Sanctificetur nomen tuum,« cum nomen Dei in se semper sanctum sit, in nobis sanctificari petimus, ut scilicet nos in quibus nomen eius inuocatum  est, sancte et iuste uiuamus. Unde diligentissime cauendum, ne ad nos illa sententia terribilis dirigatur, qua dicitur: »uos polluistis nomen sanctum meum ,« sed potius tales simus, ut ad nos pertineat uel in nobis impleatur quod ipse alibi dicit: »Sancti estote, quia ego sanctus sum Dominus Deus uester .«

»Adueniat regnum tuum.« Regnum Dei illud hic commemorat specialiter, quod uenturum est per uniuersale iudicium, ubi regnabunt sancti cum Domino in gloria, qui non permittunt modo regnare in suo mortali corpore peccata. Quales erant apostoli, quibus a Domino dictum est: »uos estis qui permansistis mecum in tentationibus meis, et ego dispono uobis, sicut disposuit mihi Pater meus regnum, ut  sedeatis super thronos duodecim, iudicantes duodecim tribus Isrel .« Hoc ergo regnum, uelimus nolimus, uenturum est: tamen si ad illud nos pertinere confidimus, totis uiribus, ut ueniat optare debemus. Cum uero subiungimus: »Fiat uoluntas tua.« Cognoscimus quia non nostris uoluptatibus obtemperare, sed uoluntatem Dei in omnibus debemus querere, ut iuxta admonitionem Apostoli, probantes que sit uoluntas Dei bona, et bene placens et perfecta, hoc impleamus in opere, quod illius uoluntati placere fuerit comprobatum. Quod autem dicimus: »Sicut in celo et in terra,« celi nomine angelicam creaturam possumus accipere: terre, humanam, cui dictum est: »Terra es, et in terram  ibis .« Et hoc petimus, ut sicut angeli eius uoluntatem faciunt in celo, ita et nos faciamus in terris. Siue aliter celi nomine, iustos accipimus, de quibus scriptum est: »Celi enarrant gloriam Dei :« terre nomine, peccatores. Et cum dicimus: »Fiat uoluntas tua sicut in celo et in terra,« hoc petimus, ut sicut iusti eius faciunt uoluntatem, ita ad eius uoluntatem sequendam conuertantur etiam peccatores. uel certe, celi nomine Ecclesiam, terre uero incredulos et paganos possumus accipere. Et cum dicimus: »Fiat uoluntas tua,« etc., hoc petimus, ut etiam increduli et pagani conuertantur ad fidem.

»Panem nostrum quotidianum da nobis hodie.« Panis quotidianus ad uictum pertinet et uestitum,  quibus secundum Apostolum contenti esse debemus, in quibus uerbis spontanea paupertas poscitur. Quoniam sicut Dominus ait: »Beati pauperes spiritu, quoniam ipsorum est regnum celorum .« Qui enim panem quotidianum petit, superfluitatem diuitiarum non querit. »Hodie« uero cum dicitur, omne tempus uite presentis significat. Qui ergo dicunt: »Panem nostrum quotidianum da nobis hodie,« iubentur de crastino non cogitare: uel certe, quia iuxta Domini uocem, »non in solo pane uiuit homo, sed in omni uerbo quod procedit ab ore Dei .« Cum enim dicimus, panem nostrum, hoc oramus, ut anime cibum spiritalem tribuat, id est uerbum Dei. Et sicut quotidie moriture carni carnale tribuit alimentum, sic anime sine fine uicture  tribuat esurire uerbum Dei: quia »beati,« ut Dominus ait, »qui esuriunt et sitiunt iustitiam, quia ipsi saturabuntur .« Siue aliter: Cum dicimus »panem nostrum quotidianum da nobis hodie,« possumus de perceptione eucaristie accipere, de acceptione corporis et sanguinis Domini. Et hoc oramus, ut quia sine peccato esse non possumus, sic nobis uitam presentem tribuat sine crimine transire, ut ab eucaristie perceptione non separemur.

»Et dimitte nobis debita nostra.« Quod debitum in Scripturis ad peccatum pertineat, illa parabola Euangelii indicat, ubi seruus qui decem millia talenta debebat, ad unam petitionem impetrauit absolutionem. Cum ergo dicimus: »Dimitte nobis debita  nostra,« hoc precamur, ut dimittat nobis peccata nostra; quod sine dubio non negabit, si nos fecerimus quod subditur: »Sicut et nos dimittimus debitoribus nostris.« Regulam enim dimittendi peccata nostra in nobisipsis habemus, ut sicut uolumus nostra a Deo dimitti nobis peccata, sic dimittamus et proximis quecunque in nobis peccauerint. Et sicut uolumus post peccatum benignum inuenire Deum, sic nos his qui in nobis peccauerint, clementes simus et benigni, propter illud quod Dominus ait: »Cum stabitis ad orandum, dimittite si quid habetis aduersus aliquem, ut et Pater uester qui in celis est, dimittat uobis peccata uestra .« Ubi et discretio necessaria est, ut discernamus quia  alia sunt peccata que in nobis fratres committunt, et alia que in Deum: ut scilicet cum in nobis peccauerint, facile dimittamus: cum uero in Deum, non sine castigatione uel correptione, uel si necessitas fuerit, districtiorem adhibeamus disciplinam. Peruerso enim itinere graditur, qui in se peccantibus uindictam, et his qui in Deum peccant, exhibent patientiam. Notandum autem quia non solum per baptismum, sed etiam post baptismum aliis modis in Ecclesia remissio tribuitur peccatorum. Septem enim modis remissio peccatorum dari creditur. Primo per baptismum, sicut Dominus ait: »Qui crediderit et baptizatus fuerit, saluus erit .« Secundo per penitentiam, de qua Dominus alibi ait: »Penitentiam agite, appropinquabit enim regnum  celorum ,« etc. Tertio fit per eleemosynam, iuxta quod Dominus alibi ait: »Date eleemosynam, et ecce omnia munda sunt uobis .« Quarto fit per indulgentiam proximorum, de qua Dominus dicit: »Si dimiseritis hominibus peccata eorum, et Pater uester celestis ,« etc. Quinto per correptionem uere caritatis, de qua per Iacobum apostolum dicitur: »Qui conuerti fecerit peccatorem ab errore uie sue, saluabit animam eius a morte ,« etc. Sexto fit per assumptionem corporis et sanguinis Domini, sicut Dominus, cum eiusdem sacramentum discipulis traderet,  ait: »Hic calix Nouum Testamentum est in  meo sanguine, qui pro uobis et pro multis effundetur in remissionem peccatorum. Hec facite quotiescunque feceritis, in meam ,« etc. Septimo uero fit per sanguinis effusionem in martyrio, sicut angeli uoce in Apocalypsi dicitur: »Isti sunt qui uenerunt ex magna tribulatione, et lauerunt stolas suas in sanguine Agni .« In eo quod subditur: »Et ne nos inducas in tentationem,« hoc petimus, ne nos permittat incidere in tentationem. Quasi enim Deus nos in tentationem inducere dicitur, quando a tentatione non liberat, sicut de Pharaone dictum est: »Ego indurabo cor Pharaonis ,« cum nichil aliud sit Deo indurare, nisi a duritia non liberare. Quapropter considerantes fragilitatem nostram cordis uocibus supplicemus, ne  nos inducat in tentationem, sed, iuxta Apostoli sententiam, faciat cum tentatione etiam prouentum, ut possimus sustinere . Quod uero subdimus, »Sed libera nos a malo,« uel generaliter ab omni quod malum est, nos liberari petimus, uel specialiter a diabolo, qui est inuentor omnium malorum. De quo alibi Dominus ait: »Omnis qui audit uerbum regni, et non intelligit, uenit malus et rapit .« Ab huius ergo malitia nequaquam possimus liberari, nisi per eius adiutorium, qui ait: »Nemo bonus, nisi solus Deus ,« qui est benedictus in secula seculorum. Amen.



HOMILIAE IN ALIQUOT EPISTOLAS PAULI.



HOMILIA PRIMA. DOMINICA DECIMA NONA POST TRINITATIS.


 »Fratres: Renouamini spiritu mentis uestre, et induite nouum hominem, qui secundum Deum creatus est, in iustitia et sanctitate ueritatis.« Hec uerba Apostoli ex superioribus pendent. Sic namque loquitur Ephesiis:

»Deponite uos secundum pristinam conuersationem ueterem hominem, qui corrumpitur secundum desideria erroris.« Ac deinde subdit: »Renouamini autem spiritu mentis uestre.« Pristina conuersatio, est peccatorem in peccatis manere, uetus autem homo, ueteris conuersatio hominis Ade. Quicunque enim in peccato manet, conuersationem ueteris  hominis habet, qui homo, id est conuersatio illa, corrumpitur et deprauatur secundum desideria errorum et uitiorum. »Renouamini,« inquit, »spiritu mentis uestre.« Spiritum et mentem pro bono debemus accipere, secundum beatum Augustinum, Id est, pro rationabilitate mentis. Due autem sunt renouationes. Una est subitanea ac momentanea, que fit in baptismate, in qua renouamur ab omnibus peccatis originalibus et actualibus. Altera que fit per spatium temporis, et per assiduitatem lectionis,  et per operationem bonorum operum, de qua hic dicit. Dum enim ea animus quotidie per studium lectionis de Deo intelligit, que ante ignorabat, et dum proficit quotidie de uirtute in uirtutem, quotidie innouatur. Tale est ergo ac si diceret: Estis renouati in baptismate, quotidie renouamini per studium lectionis, ea de Deo intelligendo, que ante nos latebant, et crescendo de uirtute in uirtutem. »Et induite,« inquit, »nouum hominem,« id est, noui hominis conuersationem, uel ipsum Dominum Iesum. uideamus quomodo sit ipse nouus homo, et quomodo secundum Deum creatus est. Conceptus est in utero uirginali opere sancti Spiritus, ex semine mulieris sine semine uiri; hoc nouum fuit. Fecit miracula que  nemo alius fecit, conuersatus est sine peccato in hoc mundo uerus Deus et uerus homo, resurrexit a mortuis, et hec noua omnia fuerunt et sunt. »Secundum Deum creatus est in iustitia,« quia iustus est, »in sanctitate et ueritate,« quia sanctus et uerus est. Et non solum sanctus, iustus, et uerus, sed insuper ipsa iustitia, ipsa sanctitas et ueritas. Quod ergo dicit: »Induite nouum hominem,« tale est ac si diceret: Induite Dominum Iesum Christum, id est, conuersationem noui hominis, et omnes uirtutes quas intelligitis in Christo esse. Quicunque enim assumunt  iustitiam, sanctitatem, ueritatem, sapientiam, caritatem, omnesque uirtutes quas in Christo cognoscit esse, Christum utique induit.

»Propter quod deponentes mendacium, loquimini ueritatem unusquisque cum proximo suo.« Quia omne mendacium a diabolo est, qui est mendax et pater mendacii . Quicunque filii ueritatis sunt, debent deponere et abiicere mendacium, dolositatem et duplicitatem, et loqui ueritatem de animo puro, cum omni homine, non solum cum Christiano, uerum etiam cum heretico et pagano, quia omnes sunt nostri proximi . Et quare debemus loqui ueritatem cum proximo? »Quoniam sumus inuicem membra.« Est Christus caput, membra illius sunt electi. Et sicut membra nostri corporis sunt sibi  inuicem necessaria, et sibi ministrant inuicem que necessaria sunt: uerbi gratia : Oculus est necessarius manui et pedi, et manus, pes, oculo, ideoque ministrat oculus manui et pedi lumen, manus autem abstergit illum et lauat a sordibus; sic in sancta Ecclesia predicator quilibet qui est oculus, debet ministrare lumen scientie et predicationis aliis qui sunt manus et pedes, id est, qui sunt eleemosynarii, et qui currunt ad sepeliendum mortuum, et qui actiue uite sunt dediti. Econtra illi debent de substantia sustentare oculum predicatorem, prebendo ei cibum et potum, et ministrando cetera que necessaria sunt illi. Hec faciendo, erunt sibi inuicem membra. Sequitur:

»Irascimini, et nolite peccare .« Dupliciter  possumus hoc intelligere. Si quando peccatis et a uia rectitudinis diabolo suadente receditis, irascimini uobis ipsis, et indignemini, ne amplius talia faciatis, castigando corpus uestrum uigiliis et ieiuniis; aliter: Et si, inquit, irascimini, nolite iram perficere. Permittit quidem Apostolus irasci quod humanum est, sed prohibet uindictam expetere, quod iam non est humanum, quia ira uiri iustitiam Dei non operatur. »Sol non occidat super iracundiam uestram.« Similiter et duplici modo potest intelligi, dicamus simpliciter. Sol non occidat super iracundiam uestram, id est, si commoti fueritis ad tempus aduersus proximum, ante solis occasum reconciliamini, et recedat ira a uobis; aliter: Sol appellatur Christus in Scripturis sacris, ut ibi: »uobis timentibus  nomen meum, orietur sol iustitie .« Qui sol plerumque propter iram, que uindictam expetit, et propter discordiam, occidit uobis, id est, recedit a uobis, sicut occidit filiis prophetis, de quibus dicitur: »Occidit eis sol, cum adhuc dies esset media .« Sol non occidat super iracundiam uestram, id est, cauete ne propter iram uestram, et propter uestrum peccatum recedat sol iustitie Christus a uobis.

»Et nolite locum dare diabolo,« id est, nolite uindictam expetere, neque ultra modum irasci , ne recedat sol a uobis Christus, et ueniat diabolus princeps tenebrarum. Quandocunque enim peccamus, locum diabolo in nobis damus.

 »Qui furabatur« bona aliorum, »iam non furetur.« uel, qui furabatur uerba et doctrinam Euangelii, per hereticam prauitatem, sicut prophete filii, de quibus dicitur: »uident uana et diuinant mendacium, dicentes: Hec dicit Dominus Deus, cum Dominus non miserit eos ;« iam non furetur, sed recedat ab errore suo. »Magis autem laboret, operando manibus suis quod bonum est, ut habeat unde tribuat necessitatem patienti.« Ille qui ante furabatur, non solum debet a furto cessare, sed debet operari manibus suis, ut habeat unde sustentet alios inopiam patientes.



HOMILIA II. DOMINICA uIGESIMA POST TRINITATIS.

  »Fratres, uidete quomodo caute ambuletis, non quasi insipientes, sed ut sapientes.« Loquitur Apostolus Ephesiis, in illis omnes homines hortatur, ut caute et considerate uiuant sicut sapientes, et non sicut insipientes. Fratres autem illos uocat in fide, in societate dilectionis, quia unum Patrem Deum omnipotentem omnes habemus, non per naturam, sed per adoptionem . »uidete, fratres,« id est, considerate, »quomodo caute« et ordinate »ambuletis,« uiuatis et conuersemini in medio nationis praue et peruerse, et »non quasi insipientes,« id est infideles qui non habent sapientiam ueram, id est Christum in se habitantem, »sed ut sapientes«, id est fideles qui sapientiam substantialem in uobis habetis. Quanta enim distantia est  inter tenebras et lumen, inter fidelem et infidelem, tanta distantia est inter insipientem et sapientem, quia lumen et sapientia non potest esse in eo, nisi fidem omnipotentis Dei habeat. »Redimentes tempus, quoniam dies mali sunt.« Quomodo est tempus malum, quod secundum dispositionem Dei semper uoluitur, mensibus, diebus, et noctibus, horis, momentisque currentibus. Sicut ergo dicitur mala esse domus, que malos habitatores habet, ita dicuntur mali dies, in quibus mala fiunt a malis hominibus. Quid est quod dicit, »redimentes tempus?« id est, uestrum illud facite. uerbi gratia: Alii uendunt illud, mala operando ad malum suum: uos redimite illud, talia opera faciendo, pro quibus remunerationem capiatis. Quicunque enim hoc facit quod sibi est  utile, tempus sibi redimit, et acquirit, quia suum illud facit, et ad suam salutem illud occupat.

»Propterea,« subaudis, quia dies mali, »tunc nolite fieri imprudentes, sed intelligentes, que sit uoluntas Dei.« Prudens homo dicitur quasi prouidens, quia longe considerat quem finem sua opera habitura sint, et qui scit quid debeat petere, et quid uitare, qui considerant etiam que placeant aut que displiceant Deo. Econtra ille qui inconsiderate et improuide omnia agit, et qui non considerat ad quem finem opera sua deducat, et quod placeat uoluntati Dei, appellatur imprudens et stultus. Unde dicit Apostolus: »Propterea,« inquiens, quia dies mali sunt, in quibus multa mala fiunt: »Nolite fieri imprudentes  siue inconsiderati,« sed »estote« intelligentes que sit uoluntas Dei,« id est, quid placeat Deo et in quibus operibus uoluntas Dei impleatur.

»Et nolite inebriari uino in quo est luxuria.« Per luxuriam debemus intelligere omnia uitia que per ebrietatem solent euenire, quia, ut quidam doctor dicit, ebrietas nullum uitium excusat. Sed hic notandum est, quia sicut illi qui replentur uino, replentur inuerecundia, impatientia, luxuria, impudicitia, superbia, ceterisque uitiis: ita illi qui replentur Spiritu sancto, replentur castitate, humilitate, mansuetudine, ceterisque uirtutibus.

»Loquentes uobismetipsis in psalmis et hymnis et canticis spiritualibus.« Nobismetipsis loquimur, quando alternatim canimus psalmos. Psalmi dicuntur  a psallendo, quia in psalterio inueniuntur. Hymnus Grece, Latino eloquio sonat laus Dei. Hymnus autem si componitur et cantatur in laudem Dei, tunc est hymnus. Hymnos autem apud Latinos, precipue Ambrosius et Hilarius, clarissimi uiri composuerunt. Unde igitur cum dixit canticis, subiunxit spiritualibus, quia sunt cantica que non sunt spiritalia, neque in laudem Dei cantantur. Sicut sunt cantica secularium hominum. Cantica autem spiritalia sunt, que composuerunt prophete Spiritu sancto afflati et repleti, ut sunt cantica Moysi, canticum Anne, canticum Debore, canticum Isaie, canticum Ezechie, ceterorumque prophetarum. Hoc uero distat inter canticum et psalmum, quia canticum ne solummodo profertur, sed et decantatur: psalmus autem addito  quodam instrumento musice artis, id est psalterio. »Cantantes et psallentes in cordibus uestris Domino.« Ideo dixit cantantes in cordibus uestris, quia multi sunt qui cantant solummodo ore, quorum mens non concordat uoci, et qui magis attendunt ad sonoritatem uocis ut auditoribus placeant, quam considerent mente quid dicant. Illi uero cantant in corde, quorum mens concordat uoci, iuxta illud beati Benedicti: Sic stemus ad psallendum, ut mens nostra concordet uoci nostre.

»Gratias agentes semper pro omnibus in nomine Domini nostri Iesu Christi Deo et Patri.« Pro omnibus beneficiis nobis a Deo gratis datis, uel pro omnibus prosperis et aduersis debemus semper gratias referre Deo Patri, id est, Deo omnipotenti Patri, qui  omnibus creaturis est Deus Pater, id est, creator et factor. Et quomodo? In nomine Domini nostri Iesu Christi, dicentes ei: Gratias tibi referimus, Domine sancte Pater, qui nos per Filium tuum fecisti et redemisti et uiam patrie celestis aperuisti. Et ideo in nomine Domini nostri Iesu Christi gratias referre debemus Deo Patri, quia per illum qui mediator noster est, preces et sacrificia nostra offerimus et transmittimus ad Deum Patrem, dicentes: Suspice, Domine, preces populi tui, per Dominum nostrum Iesum Christum Filium tuum, qui tecum, etc.

»Subiecti inuicem in timore Christi.« Sicut auditores et subiecti suis prelatis subditi sunt causa obedientie et reuerentie: sic debent etiam prelati  humiliare se erga subiectos, in quantum uident illos equales sibi in uirtutibus et uite meritis, in quantum autem uident illos erigi in superbiam contra se et uitia sectari, debent officium sue prepositure ostendere et fortiter redarguere et increpare. Quod probari potest ex factis apostoli Petri, qui cum uidisset Cornelium centurionem cum omni domo sua humiliter uelle se adorare, econtra ille humiliauit se illi, dicens: »Surge, nam et ego homo sum .« Ubi autem uidit Ananiam et Sapphiram a uia ueritatis recedere, et uitiis subiacere, potentiam sui officii et prepositure ostendit solo uerbo illos interficiens . Sed ista omnia in timore Christi sunt agenda, id est, per amorem Dei, non causa adulationis neque patrocinationis, quod quidam faciunt, ut  possint inuenire gratiam prelati, et liberius quod eos delectat operentur.



HOMILIA III. DOMINICA uIGESIMA PRIMA POST TRINITATIS.

 »Fratres, confortamini in Domino, et in potentia uirtutis eius. Induite uos armaturam Dei.« Et reliqua. Post spiritalia precepta, quibus admonuit Apostolus uiros et mulieres, patres et filios, dominos et seruos, subiunxit ista generalia, non solum ad Ephesios quibus mittebat hanc epistolam, sed ad omnem sexum, et ad omnem conditionem, et dixit: »De cetero,« id est, deinceps et preter illa que superius diximus, »Fratres« mei in fide et dilectione, et qui unum Deum Patrem omnipotentem  habemus , »confortamini in Domino et in potentia uirtutis eius.« Nolite confidere in uestra fortitudine, neque in meritis uestris, neque in potentia principum huius seculi, sed in Domino et in potentia uirtutis eius confortamini. »Induite armaturam Dei.«

»Ut possitis stare aduersus insidias diaboli.« In hoc nomine quod est armatura comprehenduntur omnia uasa bellica, ut lorica, galea, scutum, lancea, tela, ceteraque instrumenta armorum. Specialiter autem debemus intelligere per armaturam Dei, Dominum Iesum Christum, cuius protectione defenduntur omnes electi, et quem induunt, iuxta quod idem Apostolus alias dicit: »Quotquot in Christo baptizati estis, Christum induistis .« Tunc induunt electi Christum, quando uirtutes que in Christo sunt, per adiutorium illius assumunt. Quod ergo dicit: Induite armaturam Dei, tale est ac si diceret: Induite Dominum Iesum Christum. id est, omnes uirtutes quas scitis in illo esse in uos assumite. uerbi gratia: Et ille iustus, uerus, patiens, castus, mansuetus. Appellatur agnus et leo et uitulus. Induite uos iustitiam, ueritatem, patientiam, caritatem, castitatem, mansuetudinem. Estote agnus, id est, mites; leo, fortes in fide, in bono opere contra diabolum. Estote et uitulus, mortificantes uosmetipsos cum uitiis et concupiscentiis, ut possitis stare aduersus insidias diaboli. Multus enim modis insidiatur nobis diabolus. Denique insidiatur nobis  per malas suggestiones. Insidiatur per uitia carnis nostre, et incentiua malarum delectationum. Insidiatur per ministros suos ut per hereticos et falsos fratres atque paganos. Sed contra hos omnes debemus nos uiriliter pugnare, ut possimus superare. Poterat aliquis dicere: O Paule, quare precipis omnem armaturam Dei induere? Ad hec ille subiungit:

»Quia non est nobis,« inquiens, »colluctatio aduersus carnem et sanguinem, sed aduersus principes et potestates,« etc. Carnem et sanguinem appellat Apostolus isto loco omnes homines, qui constant ex carne et sanguine, a quibus plerumque, suadente diabolo, impugnamur: et dicit, quia non est nobis colluctatio, id est pugna, aduersus illos solummodo,  sed aduersus demones, qui principantur malis hominibus, et potestatem exercendo super illos, regunt illos potius ad malum quam ad bonum. Ipsique appellantur spiritalia, subaudis demonia, nequitia, id est malitia, qui morantur in hoc ere . Celum denique appellatur er in Scripturis sacris. Unde et aues celi dicuntur. Qui, ut philosophi dixerunt, et doctores nostri opinantur, ita plenus est demonibus et malignis spiritibus, sicuti radius solis minutissimis atomis. Contra hos ergo tam pugnandum est nobis, quam etiam contra homines constantes ex carne et sanguine, quia quidquid mali contra nos homines machinantur, ab illis suggeritur. Et si superauerimus illos qui sunt principes malitie, et quorum instinctu uitia carnis nostre contra nos seuiunt,  tunc facile superare poterimus omnes ministros illius; uerbi gratia: Sicut, superato principe, exercitus facile fugatur. Quod probari potest ex libro Iudith, quo narrante discimus, quia Holoferno principe militie interempto, multitudo exercituum in fugam uersa, et a Iudeis est facillime superata . Sed querendum est quomodo pugnare possimus contra demones qui spiritus sunt? Nam omnibus patet, contra spiritum armis materialibus non posse pugnari . Quapropter quia spiritus sunt et inuisibiles, necesse est ut arma spiritualia assumantur, uirtutes uidelicet supra memorate, et detractemus eo modo, quomodo legimus Iacob luctatum esse cum angelo orando, ieiunando, uigilando, ceterisque bonis operibus insistendo, ut  sicut meruit ab angelo sancto benedici cum quo luctabatur orando , ita et nos superando diabolum a Domino benedici mereamur. Ceterum queri potest, ubi acceperit Apostolus ut demones et malignos spiritus, principes et potestates et rectores tenebrarum harum appellaret, id est hominum infidelium, Deum ignorantium et peccatorum, de quorum ministerio fuerant illi quondam, quibus dicebat: »Fuistis aliquando tenebre ,« id est, infideles Deum ignorantes et peccatores. Ad quod dicendum, quod ex libro Danielis illud accepit, ubi legitur: »Princeps Grecorum, et princeps Persarum .« Ex libro quoque Ezechielis, ubi dicitur ad principem Tyri: »Tu signaculum similitudinis  in paradiso Dei fuisti ,« et cetera que ibi dicuntur de hoc et de principibus aliarum gentium Aegyptiorum, Assyriorum, Idumeorum. Nam per principes illi demones intelliguntur illis gentibus prepositi. Sicut enim unusquisque fidelium habet bonum angelum delegatum ad custodiam sui, ita et pagani habent malos angelos, qui eis principantur permissione Dei. Et sicut Michel prepositius est genti Iudeorum, de quo dicitur: »Et nemo est mihi adiutor, nisi Michel princeps noster ,« ita habent et gentes in infidelitate manentes malos principes. Dicamus altius: Apostolus, repletus gratia Dei, cognouit per Spiritum sanctum, quia sicut boni reges Isrelitarum significabant Dominum Iesum Christum, et principes qui sunt in Ecclesia, uerbi  gratia: qualis fuit Dauid qui interpretatur manu forits, siue desiderabilis, aliique quamplurimi; et sicut populus Isrel significabat populum credentium qui sunt ueri Isrelite, sic mali reges et principes cum suis gentibus qui contra populum Dei pugnabant, et fuerunt reges Ismelitarum et Idumeorum atque Philisthinorum significabant demones, qui principantur paganis et hereticis, qui Ecclesiam Dei semper impugnant. »Propterea« subaudis, quia colluctatio est nobis aduersus principes et potestates, ideo »accipite armaturam Dei,« de qua superius diximus, id est, omnes uirtutes, »ut possitis resistere in die malo, et in omnibus perfecti stare,« id est, in omnibus prosperis et in aduersis perseuerare firmi in fide bonisque operibus. Diem malum  appellat presens tempus, non quod per se sit malum, sed quia multa mala in eo fiant. uel etiam diem malum dicit diem iudicii, in quo omnes mali damnabuntur.

»State ergo succincti lumbos uestros in ueritate.« Lumbos siccingimus, cum luxuriam, refrenamus. State, inquit, in fide, id est in bono opere, restringentes lumbos a luxuria ubi maxime uiget, et hoc in ueritate facite, non in mendacio neque per hypocrisim, nec ut laudem humanam capiatis. uel in ueritate dicit, pro amore nominis Christi, qui est ueritas . »Induite loricam iustitie.« Recte iustitia lorice comparatur, quia sicut lorica multis circulis contexitur, ita iustitia multis uirtutibus constat. Aliter: Iustitia enim bene lorice potest  comparari, quia sicut lorica pectus munit, uentrem stringit, femora protegit, ita iustitia superfluas cogitationes, que in pectore uersari solent, repellit, ingluuiem uentris restringit, luxuriam quoque comprimit.

»Et calceati pedes,« subaudis sint uobis, »in preparatione Euangelii pacis.« Et est sensus: Sicut ille qui calceatos habet pedes, serpentes spernit, spinas, omnemque asperitatem uie pro nichilo ducit: ita et uos diabolum serpentem antiquum, spinas quoque, id est passiones punctionum, omnem asperitatem huius uite contemnite, et liberi ad predicationem Euangelii incedite. Aliter: Per calceamenta, que ex mortuis animantibus fiunt, debemus intelligere  dicta et exempla precedentium patrum. Calceatos ergo pedes habemus, cum dictis et exemplis precedentium patrum muniti, securi ad predicandum Euangelium pacis pergimus. Dicitur autem Euangelium pacis, quia ibi continetur pax quam Christus apostolis commendauit , et in apostolis omnibus fidelibus, uel etiam quia per obseruantiam Euangelii, meremur reconciliari Deo.

»In omnibus« preliis et certaminibus »sumentes scutum fidei, in quo possitis omnia tela nequissimi ignea exstinguere.« Quidquid missile est et iacitur, telum potest appellari, proprie tamen illud quod in longum protenditur, ut lancea. Nam telon dicunt Greci longum. Unde mustela dicitur mus longus. Sicut scutum se tenentem protegit, et tela repellit,  ita fides hominem munit, et a diabolo iaculis et infestationibus defendit, illa tamen que fuerit bonis operibus adornata. Tela autem diaboli ignea appellat suggestionem prauam, qua nos incendunt ad mala opera agenda, que exstinguuntur, id est superantur, per uirtutem fidei.

»Et galeam salutis assumite.« Galea in capite ponitur, que omnes sensus corporis munit, id est protegit: uisum uidelicet in oculis, auditum in auribus, gustum in ore, olfactum in naribus, tactum in toto capite. Quid ergo debemus intelligere per galeam, que ut diximus, omnes sensus corporis protegit? Dominum nostrum Iesum Christum et protectionem illius. Per caput uero mentem, quia sicut capite reguntur membra, ita cogitationes mente disponuntur.  Ponamus igitur in capite, id est mente, protectionem Christi, recordemur ipsius in secreto mentis nostre, habentes in illo fiduciam non in nosipsos, et ipse tuebitur omnes sensus nostros, ne a diabolo hoste antiquo possint uulnerari. »Et gladium spiritus quod est uerbum Dei,« subaudis assumite. Gladius sancti Spiritus intelligitur uerbum Dei, ut Apostolus ait , id est, doctrina et scientia diuinarum Scripturarum que per Spiritum nobis tribuuntur. Idcirco autem gladius appellatur, quia sicut gladio fugantur hostes, ita per cogitationem diuinarum Scripturarum, que per Spiritum sanctum nobis tribuitur, possumus fugare omnes insidias et omnia machinamenta diaboli, appetendo que Scriptura sacra docet, et uitando que prohibet. Et non solum  demones per eius cognitionem et adiutorium possumus superare, sed etiam auctoritate illius hereticos conuincere, et errorem illorum destruere.

»Gratia,« id est fides et remissio peccatorum, »sit in incorruptione,« id est integritate fidei, »cum omnibus qui diligunt Dominum Iesum Christum.« uel aliter: Gratia, id est fides, remissio peccatorum, societas eterna, sint cum omnibus sanctis in incorruptione, hoc est in resurrectione generali, ubi omnes accipient electi incorruptionem et immortalitatem in corpore, et incommutabilitatem in anima , fulgentes sicut sol in regno patris sui : cum quo felices in secula seculorum manebunt.



HOMILIA Iu. DOMINICA uIGESIMA SECUNDA POST TRINITATIS.


 »Fratres, confidimus in Domino Iesu, quia qui cepit in nobis opus bonum, perficiet usque in diem Iesu Christi.« Christus, qui dedit nobis initium fidei et bone conuersationis, dabit et perseuerantiam usque in diem mortis nostre, uel usque ad diem iudicii per successionem.

»Sicut iustum est mihi hoc sentire pro omnibus uobis,« id est, iustum est mihi hoc intelligere de uobis, quia permanebitis in fide Christi, et ideo debeo gaudere. »Eo quod habeam uos in corde et in uinculis meis,« id est uestri reminiscor, »et in defensione et in confirmatione Euangelii, socios  gaudii mei,« id est promissionis eterne uite. Multis modis autem defendebat et confirmabat Euangelium, uidelicet recte medendo, iuste uiuendo, bene docendo. Defendebat quoque et confirmabat sanctam esse doctrinam Euangelii, dum dicebant ei: Nega Christum et abiice doctrinam istam, erisque florens magno honore in palatio meo, et ille magis eligebat ab illo flagellari, et in uinculis: astringi, quam ei consentire, tunc defendebat Euangelium. Et uidentes alii hoc, dicebant: uere nisi esset doctrina ista uera, et nisi esset Christus Dei Filius uerus, nequaquam Paulus talia pro eius nomine sustineret. Omnes uos, subaudis uolo esse, id est opto, ut sicut estis socii in labore predicationis, ita sitis et in remuneratione. Poterat enim aliquis dicere. uere circuitor Paulus  mundi, uerbosus, neque diligit nos. Unde dicit ad hec ille: »Testis enim mihi est Deus, quomodo cupiam omnes uos in uisceribus Christi Iesu.« uiscera dicuntur filii, et uiscus dicitur, quanquam inter carnem est, ideo duobus modis intelligitur. Cupio, inquit, uos omnes filios esse Dei, uel cupio ut ipse sit templum uestrum, et uos communicantes corpori et sanguini illius, maneatis in illo.

»Et hoc oro, ut caritas uestra magis ac magis abundet.« Sicut fides habet initium, habet incrementum et perfectum: ita et caritas. Oro, inquit, ut non solum ad Deum et proximum, sed ad inimicos extendatur uestra caritas. »Iustitia,« subaudis legis, »et omni sensu,« id est doctrina Euangelii.

 »Ut probetis potiora,« id est intelligatis maiora de »Deo, ut sitis sinceri,« id est perfecti in fide et in omni bonitate. Sinceris materia est integra, solida et firma, que nullius rei uarietate maculatur, ita debet et fides esse solida »et sine offensa in die Christi,« id est sine offensione in die mortis uestre, uel die iudicii.

»Repleti fructu iustitie,« id est, et sitis repleti omnibus uirtutibus, de quibus dicit Apostolus: »Fructus autem spiritus est gaudium, pax .« »Per Iesum Christum in gloriam et laudem Dei,« id est ut glorificetur Deus in nobis, et laudetur Dominus iehsu, per quem omnia bona habemus.



HOMILIA u. IN DIE DEDICATIONIS TEMPLI.


 »uidi ciuitatem sanctam Ierusalem nouam descendentem de celo, a Deo paratam sicut sponsam, ornatam uiro suo.« Hec ciuitas sancta Ecclesia, que idcirco ciuitas appellatur, quoniam a multis inhabitatur, et in quatuor mundi partes distenditur, habens habitatorem Domini. Hinc Paulus dicit: »Templum Dei sanctum est, quod estis uos .« Sancta dicitur, quia quotidie per baptismum sanctificatur. uocatur quoque Ierusalem, que uisio pacis interpretatur, quia ad hoc laborat, ut uisionem Dei in celestibus percipiat. Noua dicitur, quia a uetustate peccati exuitur: peccati  enim perpetratio ad ueterem Adam pertinet. Et ideo dum Ecclesia a peccato original mundatur, et a uetustate peccati, ad nouitatem uenit. Unde Apostolus: »Exspoliantes uos ueterem hominem, induite nouum, qui renouatur in agnitionem Dei .« Idcirco autem ciuitas hec a Deo descendere dicitur, quia ab exordio sui, iam cum capite suo descendit. Unde idem Dominus dicit: »Nemo ascendit in celum ,« etc. Aliter: In hoc descendere de celo dicitur, quia celestis est gratia, quod Dominus fecit eam Ecclesiam. Iuxta illud: »Ego Dominus faciens te .« Quidquam enim habet in fide, spe et caritate, ceterisque uirtutibus, et baptismo desuper datum est illi. Unde Iacobus: »Omne datum optimum, et omne donum  perfectum, desursum est, descendens a patre luminum .«---»Paratam,« id est fide ceterisque uirtutibus ornatam. Unde meretur dici sponsa. »Sicut sponsam ornatam uiro suo.« Duo dicit, sponsam et uirum, in quo subintelligitur uxor, quia consuetudo est sacre Scripture, ut sponsos appellet uiros, et sponsas uxores. Unde Iel: »Egrediatur sponsus de cubili suo, et sponsa de thalamo suo .« Et Sephora ad Moysen: »Sponsus sanguinum tu mihi es .« In Euangelio ab angelo dicitur: »Ioseph autem uir eius .« Et in lege: »Si inuenerit uir puellam desponsatam in agro, et dormierit cum ea, morte morietur, quia humiliauit uxorem proximi sui .« Sponsa itaque nunc est sancta Ecclesia per fidem, spem et caritatem,  sed tunc erit uxor, quando ad amplexus uiri, id est ad contemplationem Dei omnipotentis, peruenerit. Quod tota die quidem in singulis agitur electis, generaliter autem in fine complebitur; tunc omnes in commune audient: »uenite, benedicti Patris ,« etc. »Ornatam« dicit, id est in omnibus uirtutibus compositam. Iuxta illud Psalmiste: »Astitit regina a dextris tuis ,« etc.

»Et audiui uocem magnam de throno.« Thronus hic intelligitur homines et angeli sancti in quibus habitat Deus, ideoque hec uox magna, uox intelligitur omnipotentis Dei. Que idcirco magna dicitur, quia de magnis loquitur Deus. »Ecce tabernaculum Dei cum hominibus.« Magna est enim Dei gratia,  ut homines illius fiant tabernaculum, cuius magnitudinem non capit mundus. Tabernaculum Dei cum hominibus, id est, ipsi homines sunt tabernaculum Dei. Ioannes in hoc loco typum tenet sancte Ecclesie, que audit uocem dicentem: »Ecce tabernaculum Dei cum hominibus,« quando per internam inspirationem seipsam cognoscit esse Dei tabernaculum. »Et habitabit cum illis,« id est cum illis qui tabernaculum Dei esse meruerunt. Unde ipse Dominus dicit: »Ecce ego uobiscum sum omnibus diebus .«---»Et ipsi populus eius erunt.« Iuxta illud: »Hereditas mea Isrel .«---»Et ipse cum eis erit eorum Deus.« Habitans in eorum fide et dilectione, sicut ipse dicit: »Si quis diliget me, sermonem meum seruabit. Et Pater meus diliget  eum, et ad eum ueniemus, et mansionem apud eum faciemus .« Unde et idem Ioannes in epistola sua ait: »Qui manet in dilectione, in Deo manet et Deus in eo .« Et ipsorum Deus omnipotens est Deus cum quibus habitare dignatur. Unde Psalmista: »Dominus pars hereditatis mee .« Et ipse in lege loquitur, dicens: »Filiis autem Leui non dabitis hereditatem, ego enim hereditas illorum .« Quando enim homo peccando recedit a Deo, non est populus Dei, nec Deum possidet, sed dum penitendo reuertitur ad Deum, populus Dei est, quia possidet Deum et possidetur a Deo.

»Et absterget Deus omnem lacrymam ab oculis eorum.« Hec uerba non ad presentem uitam  luctu et lacrymis plenam pertinent, sed ad futuram, quando omnis luctus auferetur a fidelibus, et perpetuum gaudium possidebitur. Iuxta illud: »Beati qui lugent, quoniam ipsi consolabuntur .« Intuendum autem, quare omnem lacrymam ab oculis sanctorum dicat auferendam, cum sufficere potuisset dicere: Absterget lacrymam ab oculis eorum? Sed sciendum quod diuerse sunt qualitates lacrymarum, quibus in hac uita affliguntur electi. Aliquando scilicet propter timorem tormentorum, ne ob demerita iniquitatis sue penis tradantur ultricibus; aliquando propter amorem et consortium supernorum ciuium. Postquam enim ueniam peccatorum consequuntur, iterum flere incipiunt, non iam quia timent damnari, sed quia differuntur a regno. Aliquando  quoque deplorant aliorum peccata, sicut Samuel flebat Saul, eo quod penituisset Dominum, quod constituerat eum regem super Isrel . Et sicut Paulus deflebat Corinthios, qui propter fornicationem et idololatriam non egerunt penitentiam (II Cor. XII. Omnem ergo lacrymam ab oculis electorum Dominus absterget, quia neque timore arctabuntur penarum, neque iam differentur a regno quod presentialiter possidebunt, neque etiam aliorum peccata deflebunt, quia iusto Dei iudicio damnatis reprobis, nullus deinceps peccare poterit. »Et mors ultra non erit.« Postquam enim omnes a mortuis resurreximus, in electis iam ultra non erit mors neque corporis neque anime. Primus namque  homo ea lege conditus est in paradiso, ut nisi peccasset immortalis mansisset. Et completo electorum numero, ab illo paradiso terreno absque mortis interuentu transiret ad patriam celestem. Sic autem est conditus, ut si peccaret mori posset. Que mors, quia per peccatum eam incurrit, destructa est per Domini mortem. Ideoque locum in electis non habebunt. Postquam omnes ad uitam resurgemus, tales effecti ut deinceps neque mori neque peccare possimus, »neque luctus« erit in illa Ecclesia, qui, ut superius dictum est, multis modis fit in presenti. »Neque clamor, neque dolor erit ultra.« Clamor in hoc loco intelligitur querela praue suggestionis. Prius enim quam peccaret homo, in magna quiete erat, omniaque membra sibi subiecta, et nullo modo  in aliqua repugnantia possidebat. Sed postquam peccauit, statim clamorem praue suggestionis contra se exsurgentem sensit, uidensque mulierem concupiuit, factumque est Dei iudicio, ut qui noluit esse subiectus Deo, non posset habere membra sibi subiecta. Hunc clamorem deinceps sustinemus, quo et  Paulus se fatigatum ostendit, dicens: »O infelix ego homo, quis me liberabit de corpore mortis huius. uideo enim aliam legem in membris meis 
*

 Sed quoniam huius Epistole opportunitas affert, ut aliquid de tanto sacramento latius dicatur, proferatur in medium quod gratia illius contulit, qui hoc sacramentum corporis sui et sanguinis ad salutem fidelium animarum in terris relinquere uoluit, ut fidei integritas propensius roboretur, et credentium merita cumulatius augeantur. Substantiam ergo panis et uini, que super altare ponuntur, fieri corpus Christi et sanguinem per mysterium sacerdotis et gratiarum actionem, Deo hoc operante diuina gratia, secreta potestate, nefandissime dementie est fidelibus mentibus dubitare. Credimus itaque et fideliter confitemur et tenemus, quod substantia illa, panis scilicet et uini, per operationem diuine uirtutis, ut iam dictum est, id est, natura panis et uini substantialiter  conuertantur in aliam substantiam, id est in  carnem et sanguinem. Non enim impossibile est apud omnipotentiam diuine rationis in quidquid uoluerit institutas mutare naturas, cum non fuit ei impossibile easdem naturas, cum non fuit, ex nichilo quando uoluit instituere. Nam si de nichilo aliquid facere potest, tunc aliquid facere ex aliquo non impossibile est. Commutat ergo inuisibilis sacerdos suas uisibiles creaturas in substantiam sue carnis et sanguinis secreta potestate. In quo quidem Christi corpore et sanguine propter sumentium horrorem sapor panis et uini remanet et figura, substantiarum natura in corpus Christi et sanguinem omnino conuersa; sed aliud renuntiant sensus carnis, aliud renuntiat fides mentis. Sensus carnis nichil aliud renuntiare possunt quam sentiunt: intellectus autem mentis, et fides ueram  Christi carnem et sanguinem renuntiat et confitetur:  ut tanto magis coronam sue fidei recipiat et meritum, quanto magis credit ex integro, quod omnino remotum est a sensibus carnis.

Et notandum quod panis ille sacratus et calix signa dicuntur. Non autem hoc quantum ad carnem Christi et sanguinem accipiendum est: quod tamen quidam errore sensibus carnis omnino dediti, mente cecati stolidissime putant; iam enim corpus Christi et sanguis non essent. Nullum signum est illud cuius est signum, nec res aliqua sui ipsius dicitur signum, sed alterius. Et omnino omne signum, in quantum esse signum deprehenditur, diuersum est ab eo quod significat. Corpus ergo Christi et sanguis sacramentum dicuntur, id est sacrum signum, non sui ipsius, ut premissum est et probatum, sed ad  similitudinem sumentium reuera signa dicuntur: sicut enim panis, qui sacratus fit corpus Christi, ex multis granis fit unus panis, et potus ille qui sanctificatus efficitur sanguis Christi, ex multis acinis fit unus potus: sic omnes digne sumentes hoc sacramentum ex multis unum corpus in Christo efficiuntur. Possunt et aliter corpus Christi et sanguis signa nominari, quod manducamus et in corpus Christi nostrum traiicimus, quodam modo nobis incorporari uidetur et uniri. Significat ergo hoc corporalis et temporalis carnis Christi et sanguinis comestio et incorporatio, illam eterne societatis et refectionis uisionem spiritalem et sempiternam, qua ei incorporabimur et uniemur in futuro, sic sine fine cum eo permansuri: ad quod nos perduci posse  integra fide, alacri spe, flagranti caritate presumendum est.

Hoc quoque fides sumentium hoc sacramentum firmiter tenere debet, quantulumcunque sumere uideatur de hoc sacramento, corpus Christi, non per partes diuisum et separatum, sed omnino integrum  accipere; etenim granum tritici in terram proiectum et mortuum, iterum resurgens in fructus multiplicationem, totum esse necesse est in singulis granis ab eo progenitis. Hoc nisi ratione teneamus, quid fieri posset tanta tamque multis diminutio partium, ut ex singulis partibus illius grani singula formarentur grana. Quod si nosmetipsos diiudicaremus, id est, discuteremus et examinaremus uitam nostram, utrum digni essemus necne; et si nosmetipsos et errores nostros corrigeremus, non utique diiudicaremur; id est non damnaremur a Christo neque in hoc seculo, neque in futuro. Dum iudicamur autem in paucis, in illis uidelicet qui infirmantur et febricitant in hoc presenti tempore, et in illis etiam qui moriuntur, a Domino corripimur,  et flagellamur corpore per illos, ut ipsi timore perterriti, non damnemur eternaliter cum hoc mundo , id est cum infidelibus et amatoribus mundi: nichil enim distat ab infideli, qui irreuerenter, cum sit omnibus peccatis criminalibus commaculatus, ad mensam Domini presumit accedere: sed potius deterior est illo, et maiori pena dignus; quia melius est uiam ueritatis non cognoscere, quam post cognitionem retrorsum abire . Itaque, fratres mei, conuenientes ad manducandum corpus et sanguinem Christi in ecclesia, inuicem exspectate, ut multorum oblatio simul celebretur, et omnes communiter ex uno pane communicate; quia illa oblatio unus panis est, et communis debet esse omnibus. Si quis esurit domi manducet, id est qui impatiens est,  nec uult ieiunare cum ceteris, domi terreno pane uescatur. Ut non in iudicium conueniatis, id est, ne corpus Christi reprehensibiliter percipiatis ad damnationem uestram. Cetera autem, subauditur que restant inordinata, cum uenero, disponam .





HAYMONIS HALBERSTATENSIS EPISCOPI HISTORIAE SACRAE EPITOME, SIuE DE CHRISTIANARUM RERUM MEMORIA, LIBRI DECEM.

*



HAYMONIS PRAEFATIO.

 Quantum eruditionis, quantum diuinarum et humanarum rerum notitie pie legentibus ecclesiastica conferat historia, nostre fuit experientie cognoscere, qui sepe eam, ac studiose legendo, uobis ipsis fecimus  fidem. Ut enim eam breuiter commendemus, rerum ab initio gestarum edocet ueritatem, pios primitiue Ecclesie actus edisserit, uirorum fortium gesta describit, martyrum sudat agones, confessorum merita  attollit, doctorum, qui et Patres uocantur, dicta et scripta commemorat. Sed quoniam propter multiplicitatem, et immensitatem uoluminis, fatigat intellectum, onerat audientiam, memoriam inuoluit, cogitauimus efficere, si Dominus uoluerit, ut liber ille immensus ad libellum redigatur. Manuale hoc igitur fieri uolumus, hac utilitate considerata, ut, cum Eusebium legeris, facundum quidem eloquio, fecundum eruditione, sed propter Grece lingue copiositatem, de qua translatus est, sermone multiplicem, atque prolixum, ideoque a memoria facile recedentem, hunc te libeat uidere, nostrumque de eo excerptum inspicere ad integritatem memorie reformandam.  Ignosce, beate Eusebi, ignosce: neque enim hoc ad tuam molior suggillationem. Parce, queso, et attende, illum enim sermonem replico, amice, non facio tibi iniuriam: sicut ante nos ecclesiastici uiri fecerunt; de libris cruditorum flosculos colligendo obscura dilucidauerunt, prolixa breuiauerunt. Itaque diuino operi tuo meum non confero, sed teipsum refero, te inspiciens, ite adorans, quem pene penitus e uestigio sequor, sed uia breuiore. Sit igitur liber ille tuus exemplar, hic exemplum. Sit ille forma expressior, hic representatio et imago. Sit ille rerum notitia, iste memoria: nam quod ille ducit ad notitiam, iste reducit ad memoriam.



LIBER PRIMUS.



CAPUT PRIMUM De tempore natiuitatis Christi secundum carnem.

 iehsu Christus, Dominus ac Saluator noster, sexta mundi etate, in Bethlehem, Iude oppido, nascitur, imperante apud Romanos Augusto Cesare, apud Iudeos uero regnante Herode, alienigena et externi generis uiro. Hic autem Herodes, sub quo natus est Dominus, ad differentiam minoris, sub quo passus est, maior Herodes fuisse intelligitur, secundum Iosephum ex parte patris Idumeus, secundum Africanum uero filius cuiusdam Antipatri, quondam ab Idumeis latronibus capti, et eorum latronum uita et moribus instituti: de quo natus hic Herodes Iudeorum regnum sic obtinuit.



CAPUT II. Qualiter ad regnum uenerit.

 Cum oppugnasset Pompeius Hierosolymam, ac cepisset, et Aristobulum, regem et pontificem Iudeorum, cum liberis uinctum Romam misisset, Hyrcano fratre eius pontifice constituto, in quem ultimus Iudeorum pontificatus deuenit, mox, eodem Hyrcano a Parthis capto, per senatusconsultum prefatus Herodes Iudee regnum, Augusto imperante, adeptus est, fauentibus forsitan aliquibus Iudeis. Nam pater huius Herodis prefato Hyrcano pontifici ualde familiaris exstiterat.



CAPUT III.  De facinorosis actibus Herodis.

Itaque regnum adeptus Herodes, delere uolens Iudeorum generositatem, spreta nobili et legitima  generis successione, ignobilibus quibusque sacerdotia promittens, omnem ordinem confudit, et, ad cumulum sue nequitie, sacram uestem qua summus pontifex utebatur, sub signaculo clausam abscondit, nec unquam pontificibus in uita sua uti permisit. Hoc idem Archelaus filius eius fecit. Hunc et Romani post ipsos morem pontificalis iniurie tenuere.



CAPUT Iu. De crudelitate Herodis in infantes.

Christo igitur nato [a 1Kb] , et, secundum Matthei euangeliste testimonium , aduentantibus tribus Magis [b 1Kb] ad eum stella duce [c 1Kb] , conturbatur, incredibiliter ueritus status sui et regni periculum, inuestigato a Magis [d 1Kb] , et manifestato ex Michee oraculis,  loco natiuitatis eius, interimi iubet omnes pueros a bimatu et infra [e 1Kb] , secundum tempus a Magis exquisitum, ut cum illis Dominum posset exstinguere. Sed premonitus ab angelo [f 1Kb] Ioseph, puerum transfert in Aegyptum.



CAPUT u. Quomodo genealogiam Iudeorum deleuit.

 Per idem uero tempus summam Herodes tenens potestatem, cum ignobilis esset, inuidens generositati Iudeorum, libros generationis eorum, qui descripti habebantur, in archiuis templi secretioribus, cum quibusdam genealogiis alienigenarum, ut Achior ex Ammonitis, et Ruth ex Moabitis, incendi iubet. Quos aliqui studiosi uiri diuino munere recolligentes, partim quia iam habebant  domi descriptos, partim quia prosapie sue ordinem memoriter tenebant, ad nos usque perduxerunt; inter quos fuerunt quidam heriles, uel Dominici apostolati,  propter propinquitatem generis Christi, qui et generationem eius docuerunt, secundum quod Euangeliorum ueritas habet.



CAPUT uI. De uindicta Dei in eo.

 Igitur pro sacrilegio quod in Saluatorem eiusque ceuos commiserat, Herodem ultio diuina mox perurget . Incipit torqueri mirabili et miserabili dolore, interius et exterius aduritur incendio, nimietate gule et auiditate cibi distenditur, pube tenus inflatus circa uerenda scatet uermibus . uisum est autem medicis ut oleo calido fomentaretur, cumque  in ipso fomento depositus esset, ita resolutus est omnibus membris, ut oculi etiam ipsi e suis sedibus soluerentur.



CAPUT uII. De famosa nequitia, quam in morte sua perpetrauit.

 Ex hinc fertur iam desperans in facinus exsecrabile. Nam accersitos ad se ex omni Iudea nobiles, et in loco qui dicitur Hippodromus reclusos, in hora mortis sue interfici iubet, in hoc ipsum militibus preparatis et pretio conductis, ut sic saltem lugubres haberet exsequias: sciebat enim Iudeos de sua morte gauisuros.



CAPUT uIII Quod tres filios suos occidit.

  Qui, paulo antequam moreretur, post duos iam necatos filios, tertium filium iugulari precepit. Impius, parricida, cum iam exitum uite adesse sensisset, malo accepto, cultrum poposcit . Tunc circumspectans ne quis esset qui eum prohiberet, eleuauit dexteram, et in semetipsum uibrauit ictum. Hic autem Herodis exstitit finis.



CAPUT IX. De Archelao.

 Post hunc regnauit Archelaus, patre suo Herode, et Cesare Augusto adiudicantibus, qui post decem annos propter insolentiam  deuolutus, regnum diuiditur in tetrarchias,  Herodi iuniori fratri, cum Philippo, et cum Lysania.



CAPUT X. De Herode, filio Herodis.

 [a 1Kb] Hic autem Herodes minor, breui interiecto tempore, Ioannem Baptistam capite punit, uirum ualde bonum [b 1Kb] , qui precipiebat Iudeis uirtuti opera dare, iustitiam inter se custodire, et in Deum seruare pietatem, per baptisma in unum conuenire, tam ad abluenda peccata, quam ad castimoniam corporis et anime seruandam.



CAPUT XI. Cur Ioannem punierit.

Hunc, inquam, capite punit, pro eo quod obiurgabatur  ab eo de Herodiade, quam abstulerat fratri suo Philippo, legitima uxore depulsa; et quia uerebatur, propter doctrinam eius, plurimos a suo regno discedere. Sola hac igitur suspicione Herodis, et obiurgatione, uinctus in castellum Macheronta Ioannes abducitur, ibique capite obtruncatur 



CAPUT XII. De Domino Iesu Saluatore nostro.

Per idem tempus Euangelicam late seminat predicationem Dominus iehsu, et duodecim ex omnibus elegit, quos preferens sectatoribus suis specialiter apostolos nominat. Post hos septuaginta duo elegit discipulos. [c 1Kb] . Omne autem tempus predicationis sue  peregit intra quadriennii temporis spatium, sub Anna et Caipha pontificibus, ita ut Anne pontificatus tempore incipiente predicare inceperit, et usque ad initium Caiphe protenderit . Nam ab Anna usque ad Caipham quatuor pontifices per ordinem fuerunt: post Annam sedit Ismel, post Ismelem Eleazar, post Eleazar Simon, post Simonem Iosephus, cui et Caiphas nomen fuit. Testatur autem Hebreorum scriptor de Domino Iesu Christo quis fuerit; de quo his uerbis scripsit ita:



CAPUT XIII. [d 1Kb] Testimonium Iosephi de Christo.

 Fuit autem iisdem temporibus iehsu uir sapiens, si tamen eum uirum  nominare fas est. Erat enim mirabilium operum effector,  doctorque hominum eorum qui libenter que uera sunt audiunt; et multos etiam ex gentibus sibi adiunxit. Christus hic erat. Hunc, accusatione primorum gentis nostre uirorum, cum Pilatus agendum in crucem decreuisset, non deseruerunt qui ab initio eum dilexerant. Apparuit enim tertia die uiuus secundum quod diuinitus inspirati prophete, uel hec, uel alia inuicem miracula esse predixerant. Sed et in hodiernum diem Christianorum nomen perseuerat et genus.



CAPUT XIu. De discipulis.

 Apostolorum nomina ex Euangeliis manifesta sunt. Septuaginta uero nusquam scripta esse reperimus; dicitur tamen ex ipsis unus fuisse  Barnabas. Clemens uero, in quarto Dispositionum libro Cephe mentionem facit, de quo Paulus dicit: Cum autem uenisset Cephas Antiochiam, ei restiti in faciem . Et dicit unum esse ex septuaginta, cognomine Petri apostoli. Sed et Matthiam unum ex his fuisse dicit, et qui cum ipso statutus est ad sortem: de his etiam fuisse Tattheum. Sed alios fuisse complures discipulos inuenies, si obserues ea que Paulus indicat, dicens: Post resurrectionem quidem Dominum apparuisse Cephe, postea aliis undecim, et post hos amplius quam quingentis fratribus simul .

 Cum his itaque conuersatur Dominus per omne tempus assumpte mortalitatis, et instituit in fide, et instruit scientia, donec peracto suscepte dispensationis officio, patitur et resurgit, et ascendit in celum, secundum Euangeliorum fidem.



LIBER SECUNDUS.



CAPUT PRIMUM. De electione Matthie apostoli, et ordinatione septem diaconorum.

 Restat ut de iis que post ascensionem Domini proxime consecuta sunt, dicamus. Mittunt apostoli sortem, et pro Iuda traditore eligunt Matthiam . Ordinant etiam septem diaconos, ministerii uiduarum gratia: e quibus unus statim post ordinationem suam lapidatur; propter quod et nomine suo coronatur a Domino: enim interpretatur corona.



CAPUT II. De Iacobo, primo Hierosolymitano episcopo.

 Tunc  deinde Iacobus, frater Domini, primus Hierosolymitane Ecclesie suscepit sedem, cum esset uirtutum merito et uite insignis priuilegio.

 Nam, licet Petrus, et Iacobus, et Ioannes omnibus bene post ascensionem Domini fuerint prelati, tamen non sibi uindicant gloriam; sed Iacobum, qui dicebatur Iustus, episcopum statuunt. Huic quippe Iacobo, et Petro, et Ioanni Dominus, post resurrectionem, omnem scientiam tradidit; et ipsi ceteris apostolis: qui apostoli ipsis LXXII tradiderunt. Duos autem Iacobos fuisse constat, unum fratrem Ioannis, alterum hunc Iustum, fratrem Domini, [a 1Kb] qui frater Domini dictus est, pro eo quod esset filius Ioseph, qui Christi quasi pater habebatur.



CAPUT III. Haymo de eadem materia secunaum quod reperit in sententiis Patrum.

Sciunt etiam qui diligenter explorauerunt, quia  frater Domini sit dictus, tanquam cognatus sit. Hic enim mos Hebreorum, cognatos uel propinquos fratres dicere uel appellare. Frater igitur Domini sic dictus est, quia de Maria sorore matris Domini, et patre Alpheo genitus est; unde Iacobus Alphei appellatur. Sed, quoniam nunc se ingessit occasio, de duobus Iacobis omnem questionem rescindamus, et altius generis eorum repetamus originem. Maria mater Domini, et Maria mater Iacobi, fratris Domini, et Maria fratris Ioannis euangeliste, sorores fuerunt, de diuersis patribus genite, sed de eadem matre, scilicet Anna. Que Anna primo nupsit Ioachim, et de eo genuit Mariam matrem Domini. Mortuo Ioachim, nupsit Cleophe, et de eo habuit alteram Mariam, que dicitur in Euangeliis Maria Cleophe.  Porro Cleophas habebat fratrem Ioseph, cui filiastram suam beatam Mariam desponsauit; suam uero filiam dedit Alpheo, de qua natus est Iacobus minor, qui et Iustus dicitur, frater Domini, et Ioseph alius. Mortuo itaque Cleopha, Anna tertio marito nupsit, scilicet Salome, et habuit de eo tertiam Mariam, de qua, desponsata Zebedeo, nati sunt Iacobus maior, et Ioannes euangelista. Sed iam ad historice narrationis ordinem reuertamur.



CAPUT Iu. De Tattheo misso ad Edissam.

Sub hoc itaque tempore Tattheus a Domino mittitur ad Augarum regem Edissenorum, qui eum ab egritudine curat, ciuitatem absoluit ab errore.

  Huius rei prolixiorem in aliquo scripto reperi historiam , sed nescio si apocrypha est; Deus scit. Que quia de fidei pietate descendit, necessarium duxi eam huic operi inserere. Dicitur enim de Saluatore nostro adhuc in  carne degente, cum de miraculis eius felix ubique fama loqueretur, quia misit ad eum Augarus, rex Edissenorum, epistolam, in qua magis precibus rogabat eum ut ueniret ad se, et curaret eum a lepra. Dicit etiam quod ex multis annis cupierit eum uidere, et ideo monet ut ueniat ad se, et se expediat de odio Iudeorum, et habitet secum, quia habet ciuitatem que sufficere potest utrisque: Dominus autem rescribit ad eum propria manu epistolam, in qua primum beatum illum asserit pro eo quod credit in eum, quem non uidet. Secundo dicit, per semetipsum non modo posse uenire, quia in loco Hierosolymorum preceptum Patris et obedientiam impleturus. Tertio, promittit ei salutem in hec uerba: Cum assumptus fuero, mittam tibi unum ex discipulis  meis, qui te curabit ab infirmitate.



CAPUT u. De facie Domini lineo panno impressa.

Dicitur enim quod, de desiderio prefati regis implendo, aliquatenus Dominus faciem suam lineo panno impressit, et misit ad eum; ut qui in propria forma uideri non poterat, saltem per impressam imaginem uideretur. Tunc ergo Tattheus, ille discipulus qui missus est ad Edissam, predictam ibi dominicam deportare meruit imaginem, que per longa ibi tempora perdurauit, donec Constantinopolim cum ceteris reliquiis est asportata.



CAPUT uI. Sequitur dispersio discipulorum Domini.

  Lapidato itaque Stephano protomartyre, discipuli omnes, exceptis duodecim, disperguntur per uniuersam Iudeam et Samariam; et aliqui eorum usque ad Phenicem, et Cyprum, et Antiochiam deuenerunt. Ibi paucis predicant Iudeis, non audentes se credere Iudeis uel gentibus, Saulo tunc temporis uastante Ecclesiam .



CAPUT uII. Actus Philippi diaconi.

 Philippus unus ex septem diaconibus descendit Samariam, et habuit gratiam predicandi, ita quod Simonem Magum, apud Samaritanos tam celebrem, sua predicatione consternit: qui etiam ab eo suscepit  baptisma, sed in dolo. Sed et prepositum Candaces cuiusdam, regine Aethiopie, conuertit et baptizat.



CAPUT uIII. uocatio Pauli apostoli.

 Per idem tempus Paulus in apostolatum uocatur, celesti ad se uoce delata .



CAPUT IX. Suggestio Pilati ad Tiberium.

 Interea cum de Domino Iesu Christo circumquaque fieret rumor, Pilatus de mirabilibus eius et resurrectione Tiberio principi refert, et quod beatus a plurimis crederetur. Mos quippe erat apud  Romanos ut si quid noui in prouinciis accidisset, imperatori uel senatui nuntiaretur.



CAPUT X. Quomodo Tiberius de Christo edoctus complacatur.

Tiberius ergo, monitus a Pilato, que compererat refert ad senatum.

 Datum enim erat decretum, ne quis Deus ab imperatore consecraretur, nisi a senatu probaretur. Senatus autem spreuisse dicitur, quia sibi prius non fuerat delatum, sed auctoritatem suam uulgi preuenerat opinio. Tiberius autem manet in sententia, comminatus periculum accusatoribus Christianorum. Quo per diuinam prouidentiam aduersus nostros clementer agente, mox breui tempore in omnem terram predicatio  diffunditur, conuertuntur innumere multitudines, et per doctrinam Christi et uirtutum miracula ad Ecclesias congregantur.  Cornelius in Cesaria primus, Petro ministrante, conuertitur. In Antiochia quamplurimi de gentibus credunt; ubi florentissima congregatur Ecclesia per discipulos sub Stephano in prima persecutione dispersos, in qua etiam erant prophetici ordinis uiri, cum quibus Paulus et Barnabas.



CAPUT XI. Quomodo in Antiochia primo Christianum nomen ex impositione ordinatum est.

 Ibi primum discipuli, imposito in fonte baptismatis uocabulo,  Christiani nuncupantur. Ibi et Agabus ex prophetis, unus eorum qui aderant, de fame futura sub Claudio prophetauit. Tiberius uiginti et duobus annis sedit.



CAPUT XII. Quomodo Iudeis multa mala acciderunt.

 Interea Tiberius post uiginti et duos annos principatus sui moritur. Caius succedit imperio, tradens Agrippe regnum Iudeorum, simul Philippo, et Lysanie, et Herodi tetrarchias, prefato Herodi perpetua deportationis pena imposita.

 Circa hoc tempus Iudeis multa accidunt mala propter piaculum quod in Saluatorem commiserunt, Caio persequente. Ad quem Philo tunc, insignissimus  scriptor  apud Hebreos, pro contribulibus suis Iudeis legationem suscipit. Exortam apud Alexandriam seditionem inter Grecos et Iudeos, ipse Philo contra Appionem, qui erat ex parte Grecorum, potentissime purgat Iudeorum obiecta, sed spernitur a Caio, cum odisset Iudeos Caius, pro eo quod ei neque aras, neque templa, neque imagines faciebant. Erat enim tante uesanie et presumptionis, ut Deum se uoluerit appellari. Qui etiam templum sancte ciuitatis replens imaginibus et statuis, quod solum intactum a profane religionis contagione fuerat, commutare in templum proprii nominis ausus est, ut, proh pudor! templum Domini, edes nobilissime, Iouis et noui dei Caii uocaretur. Que  omnia in suis libris Philo plenius describit , et alias innumeras clades ultra omnes tragicos luctus Iudeis irrogatas esse dicit apud Alexandriam.



CAPUT XIII. Actum tempore Tiberii.

At Iosephus  mala enumerat que apud Hierosolymam eis acciderunt, et quo modo Pilatus in Hierosolymam intulit imagines Cesaris.



CAPUT XIu. Quod Pilatus se in mortem damnauit.

 Per idem tempus, cum sic ultio diuina perurget Iudeos, Pilatum quoque, qui in morte Christi iniqui iudicis officio functus est, non sinit  esse impunitum. Hic ergo a Caio multis malorum cladibus excruciatus, tandem propria manu se transuerberans damnat in mortem.



CAPUT Xu. Ex historiis Grecorum de fame dira prophetata.

 Interea Caius finem uiuendi facit post quatuor annos, nec integros. Claudius succedit, sub quo dira fames fit, quam prophetauit Agabus. Tunc fratres Antiochie, pro uiribus suis, sanctis habitantibus in Hierusalem necessaria transmittunt per Paulum et Barnabam, in ministerium sanctorum destinatos.



CAPUT XuI.  De Herode minore, qui filius Aristobuli filii magni Herodis fuit.

Sub hoc tempore Agrippa cognomento Herodis, totius Iudee regnum obtinet. Hunc Lucas in Actibus apostolorum  Herodem nominat, Iosephus Agrippam . Hic, inquam, de crudelitate patrui plurimum retinens, persequitur apostolos, Petrum incarcerat. et occidit Iacobum, fratrem Ioannis, gladio.



CAPUT XuII. De morte Iacobi, fratris Ioannis.

 De cuius passione ut aliquid reuoluamus, dicitur quod, cum a quodam apparitorum oblatus esset Herodi ad martyrium, etiam ipse qui obtulerat, penitentia ductus, motus  est et confessus est se esse Christianum. Tunc ambo pariter ducti sunt ad supplicium; et cum ducerentur, rogauit Iacobum in uia dari sibi remissionem. At ille parumper deliberans: Pax tibi, inquit, et osculatus est eum, et ita ambo capite plexi sunt. Sed adest continuo uindex Dei dextera in prefatum Herodem.



CAPUT XuIII. De uindicta Dei in Herodem.

 Nam cum postmodum  apud Cesaream in honorem Cesaris spectacula faceret, arrogantissime indutus ueste mirabiliter auro et argento contexta, a populis stupentibus ex metalli radiantis fulgore Deus subito appellatur, atque ut fiat propitius exoratur. Sed, quia appellationem et fastum non repressit, mox percussus ab angelo, et incredibili dolore uentris et inflatione correptus, respiciens ad amicos: En ego, inquit, deus uester; ecce percellor confestim, et detrahor e uita.



CAPUT XIX. Lucas in Actibus apostolorum .

Deinde scatens uermibus exspirauit, agens septimum regni sui annum, quatuor sub Caligula, tres reliquos sub Claudio.



CAPUT XX. De Simone Mago.

 Sub hoc tempore quidam Simon Samaritanus, caput totius prauitatis, et principium totius heresis, sub Claudio Cesare magicis artibus et ope demonum subleuatus, in urbe Roma deus decernitur, et simulacri potitur honore, collocati inter duos pontes fluminis Tiberis, habens etiam titulum Latinis uerbis, Simoni deo sancto. Sed non diu permanet, fraude diuinitus detecta.



CAPUT XXI. [a 1Kb] Aduentus Petri in urbem Romam.

  Continuo namque in ipsis Claudii temporibus, per diuinam prouidentiam Petrus apostolus, fundata prius Antiochie Ecclesia, ad urbem Romam cum honore deducitur, afferens secum de Orientis partibus, ut celestis quidam negotiator, diuini luminis mercimonia, si quis sit comparare paratus. Cuius magnifica auctoritate statim clarum Urbi Dei lumen oritur, et Simonis fraus cum suo auctore exstinguitur.  Tantam igitur predicandi habebat gratiam, ut uniuersorum mentes placido illustrans sermone traxerit, Christi nomen in capite regnorum celebre fecerit in breui. Et hoc quidem pulchre diuina dispositione actum est, ut ibi tanto gloriosius titulus Saluatoris erigeretur, quanto contumeliosius in initio fidei spretus ibidem a Romanis  fuerat ipse Saluator.



CAPUT XXII. Commendatio Philonis et conuersio.

 Eo tempore Philo, Hebreorum scriptor, de quo supra memorauimus, subtilissimus, in sensibus profundus, et affluentissimus eloquentia, copiose inueniens, et copiosius eloquens, Petro apostolo predicanti adheret; qui denique nobis in multis libris ingenii monumenta reliquit.



CAPUT XXIII. De Euangelio secundum Marcum.

 Tunc Marcus scribit Euangelium hac occasione. Cum sola Petri auditio non sufficeret, magna eum audientibus auiditate, magnis precibus rogant Marcum discipulum eius, ut predicationem scripto commendaret memorie. Clemens in sexto Dispositionum libro: Petrus uero ut religioso se spoliatum comperit furto, delectatus est, factumque confirmauit in perpetuo, legendum Ecclesiis tradit. Postmodum uero Marcus hoc idem Euangelium apud Aegyptum missus a Petro predicat, et primus apud Alexandriam leuatur in episcopum, ubi multos lucratur populos, magne sobrietatis  et continentie exemplo. Interea Paulo apostolo ab Hierusalem in circuitu, et usque ad Illyricum predicante, Claudius imperator Iudeos tumultuantes urbe depellit. Tunc Aquila et Priscilla cum ceteris expulsis ueniunt in Asiam, ibique coherent Apostolo Ecclesie fundamenta iacienti.



CAPUT XXIu. Que Iudeis acciderunt mala.

 Tunc uero Agrippa apud Hierosolymam regnante, procuratore uero prouincie Felice, Claudio adhuc in imperio perdurante, tanta Iudeis accidunt mala, ut ipso die Pasche seditione exorta, de his solis qui in foribus Ecclesie constipatione populi mortui sunt, triginta millia computentur; ubi et Ionathas pontifex interficitur.  Ea tempestate Aegyptius quidam magus, et arte magica simulans se esse prophetam, ex omni parte congregans Iudeos, promittens eis libertatem antiquam et liberationem ciuitatis sue, eorum auxilio fretus per desertum uenit usque ad montem Oliueti: sed conatus eius preuenit Felix, et, congressione facta cum armis, Aegyptium quidem fugat, alios uero uel perimit uel capit, usque ad triginta octo millia uirorum.



CAPUT XXu. Mors Claudii imperatoris.

Interea, Claudio tredecim annis et octo mensibus functo imperio, Nero suscipit principatum. Hic Festum mittit in Iudeam, ut succedat Felici, apud  quem Paulus causa dicta uinctus Romam mittitur, Aristarcho comitante, et biennium in libera manet custodia. Post hoc ad predicandum dimittitur, nondum Nerone in tanta erumpente scelera, quanta de eo narrant historie, sed adhuc, dispensatione diuina, clementius agente; ut interim compleretur predicatio Pauli, et scriberentur eius Epistole, uel ad personas, uel ad capita prouinciarum, uel ad fidei soliditatem, uel ad decorem Euangelii, denique ad totius Ecclesie utilitatem.



CAPUT XXuI. De martyrio Iacobi, fratris Domini.

 Igitur post Paulum  Romam transmissum, uidentes Iudei frustratas esse insidias quas ei intenderant, ad Iacobum, fratrem Domini, et Hierosolymorum episcopum, conuertuntur ad uindicandum. Tunc expetunt ab eo abnegationem Christi; at ille libera uoce coram omni populo Christum esse Filium Dei confitetur. Tunc de pinna templi deiectus ab impiis Iudeis, orans super genua sua, etiam pro lapidantibus, tandem, fullonis uecte percussus, occubuit, tricesimo episcopatus sui anno,  Fuit autem ex utero matris sue sanctus, uinum et siceram non bibit, animal non manducauit; ferrum caput eius non ascendit, oleo non est perunctus, balneo non est usus, nec laneo indumento indutus, sed tantum sindone. Huic soli licebat introire in sancta sanctorum, ubi, genua flectendo, incessanter  orabat, adeo ut ad modum cameli callos faceret in genibus. Qui pro incredibili continentia uite et iustitia summa appellatus est Oblias, id est munimentum populi et iustitia. Nec multo post oppugnatio consecuta est uespasiani, ita ut et Iudeorum prudentes hanc esse causam crederent statim consecute oppugnationis Hierosolymorum, quod in Iacobum iniecerint manus sceleratas, iustissimum et omnium confessione piissimum uirum, qui erat frater Domini, qui dicitur Christus.  Ego uero magis opinor hoc eis contigisse, quia in Dominum Iesum commiserunt ut, quia clamauerunt: Sanguis eius super nos et super filios nostros, tam in se, quam in suis successoribus continua fere sanguinis effusione punirentur. Interea Festus moritur apud Iudeam; cui  successit Albinus, Cesare adiudicante; Albino Florus, cuius auaritiam et luxuriam, ceteraque flagitia non ferentes  aduersum Romanos rebellant. Cuius rei occasione, ad debellandos Iudeos magister militie uespasianus transmittitur.



CAPUT XXuII. De crudelitate Neronis.

Nero, crudelissimus imperator, qui in tantum sceleris progressus est quod et in matrem, et in fratres, et uxores, et omnis sanguinis proximos parricida exstitit, et incestus fecit, Christianos maxime persequitur.



CAPUT XXuIII.  Petrus et Paulus simul coronantur.

 Et Petrum, et Paulum, apostolorum duces, et signiferos Iudee, populo Dei, in ipsa urbe Roma alterum quidem gladio, alterum crucis patibulo condemnat. Et Petrus quidem capite demerso crucifigitur, quod rogauit, ne Domino uideretur adequari.

Dionysius, Corinthiorum episcopus, qui non diuisi, uel diuersis temporibus, ut quidam uolunt, simul in prefata urbe docentes, uno eodemque tempore ambo pariter martyrio coronantur. In quorum gloriosissimo fine, et nos huius secundi uoluminis finem faciamus.



LIBER TERTIUS.



CAPUT PRIMUM. De diuisione apostolorum per prouincias.

 Tertius hic liber a diuisione apostolorum sumit exordium. Cum ergo Iudei debitis cladibus urgerentur, apostoli Domini cum ceteris discipulis ad predicandum per prouincias diriguntur.



CAPUT II. Quibus locis dispersi sunt apostoli post diuisionem.

Origenes in explanatione Genesis : Thomas sortitur Parthos, Mattheus Aethiopiam, Bartholomeus Indiam citeriorem, Ioannes Asiam, Andreas Scythiam, Petrus Pontum, Galatiam, Bithyniam, Cappadociam, Paulus ab Hierosolymis usque ad Illyricum Euangelio Christi cunctos repleuit, alii uero uel  per hec, uel per alia loca, secundum quod Spiritus sanctus uoluit, dimittuntur, sicut propria eorum gesta habent. De quibus fortasse ideo tacuit Origenes, quia uita et actus eorum minus authentici sunt, uel ab hereticis et impostoribus conscripti. Petrus itaque predicationis sue monumenta reliquit, duas scripsit epistolas; similiter et Iacobus, frater Domini, unam; Ioannes uero tres; Iudas, qui et Thattheus, unam. Paulus quatuordecim scribit. [a 1Kb] De illa tamen, que est ad Hebreos, quandoque apud Latinos dubitatum est.



CAPUT III. De epistola pauli ad Hebreos.

 Licet manifesta sint  Pauli apostoli scripta, nonnulli tamen de Epistola ad Hebreos dubitant. Sed sciendum quod a Paulo scripta est in Hebreo sermone tanquam Hebreis, a Luca uero eius discipulo interpretata in Grecum. Unde et stylus eius magis uidetur similis libello illi, quem idem Lucas de Actibus apostolorum scribit. Quod autem subscriptionem solitam non habet ibi, hoc rationis est quod preceptum erat Hebreis ne de Pauli nomine dicta susciperent; et idcirco prudenter nomen suum omisit, ne statim in pricipio Pauli nomine inspecto lectio eius repudiaretur.



CAPUT Iu. De sancto Luca.

. Lucas, eiusdem Pauli discipulus, Antiochenus genere, arte medicus, duos  nobis libros conscribit, Actus apostolorum, quos ipse oculis inspexit et Euangelium, quod, ut dicitur,  ex ipsius Pauli ore describit; quod etiam Paulus suum nominat, cum dixit: Secundum Euangelium meum . Sed iam ad historie ordinem reuertamur.



CAPUT u. De morte Neronis.

Igitur post tredecim imperii sui annos Nero moritur. Galba et Otho usurpant principatum. Quibus post annum et tres menses defunctis, uespasianus tunc apud Iudeam in exercitu existens reuocatur, et donatur imperio, commendata Tito, filio suo, causa belli, et impugnatione Hierosolyme; sub quo prefata ciuitas capitur et subuertitur.



CAPUT uI. Iosephus. [b 1Kb] Subuersio Hierusalem a Tito uespasiano.

  Ecclesia uero fidelium que ibidem fuerat congregata, diuino accepto responso, preuenit subuersionem, et oppidum Pellam nomine trans Iordanem emigrat  Tunc incredibilis fit cedes Iudeorum; et primo quidem dire et inaudite famis exitio plaga intolerabilis diuinitus mittitur, in tantum ut bella et cedes inter parentes et liberos committerentur, dum non solum e manibus, sed ex ipsis faucibus inuicem rapere cibum decertant . Ad ultimum quidem nec loris, uel cingulis, aut etiam ipsis calceamentis abstinent. Portarum quoque indumenta detrahentes, conficienda dentibus ingerunt; nonnulli et feni ueteris edunt festucas. Porro geritur  ibi facinus exsecrabile, neque adhuc apud Grecos, neque apud barbaros auditum 



CAPUT uII. De Maria que filium suum comedit.

 Mulier quedam, Maria nomine, genere et facultatibus nobilis, que ad diem festum cum ceteris de transiordanis alueo confluxerat, cum famis ingrauescente periculo, et hostis depredatione, omnino iam fame deficeret, pessimis usa consultoribus, paruulum filium, qui ei erat sub uberibus, iugulat, igni suppositum torret: dimidium quidem consumit, dimidium uere reseruat. Predonibus quidem mox, odore carnium comperto, ingressis, partem offert: Meus, inquiens, hic partus  est; nolite effici aut matre religiosiores, aut femina molliores: edite, nam et prior comedi. Illico  uniuersa regio tam nefarii sceleris nuntio repletur. Nec multo post magnifica, et famosissima ciuitas Hierosolymorum capitur ; cuius quanta fuerit uastitas, quanta in ea diuersarum mortium strages, uix scripto comprehenditur: ubi undecies centena millia fame et ferro peremptorum computantur, exceptis quibusque iuuenibus electis, qui propter decorem corporis et proceritatem ad triumphum reseruantur, ceterisque aliis, qui ad opera Aegypti, uel ad secanda marmora, uel ad extrahenda metalla destinantur, uel per prouincias uincti in seruitutem distrahuntur, quorum fit numerus usque ad nonaginta millia . Sed ne quis de hac captorum uel occisorum ambigat  multitudine, nouerit tunc temporis ad diem festum Pasche Hierosolymis conuenisse ter decies centena millia Iudeorum, ad iustam Dei retributionem hoc tempore ultionis electo; ut qui in diebus Pasche Dominum saluatorem morte turpissima damnarunt, ipsi quoque turpissimis mortibus et cladibus inauditis eisdem diebus damnarentur.  Et qui in eius damnatione dies festos duxerunt solemnes, nunc ipsos suis damnationibus agerent luctuosos; qui etiam recte fame pereunt, ut, qui Domino esurienti salutem eorum, fel in escam dabant, omnimoda suauitate escarum priuarentur.



CAPUT uIII. De tempore subuersionis Hierusalem.

 Fit autem hec Hierosolyme subuersio quadraginta annis a passione Domini dilata ultione, anno imperii uespasiani secundo, ut interim potuissent Iudei, si uellent, locum penitentie inuenisse, commoniti sepe ab apostolis predictam ciuitatis adesse euersionem; et a Iacobo, fratre Domini edocti, dum uiueret, per signa et prodigia celitus ostensa, ante tempus excidii commonebantur . Etenim stella prefulgens, gladio per omnia similis, imminere desuper ciuitati, et cometes preterea exitialibus flammis per totum ardere uisus est annum.



CAPUT IX. Nouum portentum.

uitula quoque, sacrificiis admota in die festo azymorum, inter manus ministrorum enixa est agnum.  Porta uero in interioris edis area, cum tanti ponderis, ut uix a uiginti uiris clauderetur, esset, uectibus et seris munita, nocte ultro patefacta est. uisi etiam currus et armatorum cohortes in erem ferri, et alia multa que non faciunt ad huius operis compendium, maxime cum res Christianas prosequi debeamus.



CAPUT X. Hegesippus de Simone, Hierosolymorum episcopo post Iacobum.

 Igitur subuersa Hierusalem,  non multo post martyrium Iacobi, conuenientibus apostolis in unum, et propinquis Domini secundum carnem, Simon, filius Ioseph, communi consilio in episcopum subrogatur.



CAPUT XI. Titus succedit uespasiano patri.

Interea uespasianus moritur. Titus, filius eius, succedit imperio, princeps militaris, pius, sapiens, bellicosus; qui in tantum facundus fuit, ut causas Latine ageret, pemata et tragedias Grece componeret.  Tantum autem bellicosus fuit, ut in expugnatione Hierosolyme precipue inter optimos exstiterit preliator; tantum autem imperio bonus ac clemens fuit, ut nullum omnino puniret, sed etiam  cunctos aduersum se coniurantes dimitteret, et in ea familiaritate quam prius habuerant retineret. Dicebat enim indecorum esse aliquem contristatum recedere a facie imperatoris; cuius inter omnia fuit illud celebre dictum, diem se perdidisse, qua nichil boni fecerat. Ita omnium uirtutum genere mirabilis fuit, adeo ut amor et delicie humani generis diceretur. Hic non nocuit Christianis. Per idem tempus Linus obiit, Romanus pontifex, transactis in sacerdotio duodecim annis; Cletus succedit.



CAPUT XII. Domitianus,

Titus moritur post duos annos imperii sui, et duos menses. Domitianus uero, frater eius minor, statuitur  imperio, cuius quarto anno apud Alexandriam obiit Ammanus, post uiginti et tres episcopatus annos. Abilius succedit. Cletus uero, Romanus pontifex, et ipse duodecim annis sedet, et transiens Clementi papatum reliquit. Aiunt autem qui de cathedra Romane Ecclesie perscrutati sunt, quod [a 1Kb] Linus et Cletus non sederunt ut pontifices, sed ut summi pontificis coadiutores, quibus beatus Petrus tradidit ecclesiasticarum rerum dispositionem: ipse uero tantum orationi et predicationi uacabat. Unde tanta auctoritate donati, meruerunt in catalogo pontificum reponi.



CAPUT XIII. Persecutio Domitiani.

 Interea Domitianus, portio Neronis, eiusque impietatis successor, Christianos ualde persequitur, quosdam trucidat, quosdam bonorum direptione punit, quosdam tradit in exsilium: inter quos Flauiam Domitillam, egregiam uirginem Christi, cuius gesta habentur, in insulam Pontiam deportari iubet, et beatum Ioannem euangelistam relegat exsilio, ubi et Apocalypsim scripsit, missus prius in feruentis olei dolium, sed illesus. Hic familiam Dauid perquiri iubet, et propinquos Christi secundum carnem,  ut interficiat, ne quis superesset Iudeorum ex semine regali. Quibus oblatis, et de regno Christi respondentibus. Quia non est de hoc mundo, liberos abire iubet, sed contemnit



CAPUT XIu. Domitianus regnat quindecim annos.

Itaque Domitianus potitur imperio quindecim annis. Postea, ex senatusconsulto, omnes qui iussu eius exsulabant reuocantur; cum quibus et beatus Ioannes rediit.



CAPUT Xu. Nerua uix per annum regnat.

 Nerua quoque anno plus minusue defuncto, Traianus  obtinet imperuim, cuius primo principatus anno Abilius Alexandrinus post tredecim episcopatus annos diem obiit, Cerdone succedente tertio in sacerdotium. Clemens tunc temporis post Petrum adhuc Rome pontificatum tenebat; sed apud Antiochiam post Petrum Euodius fuerat, et secundus Ignatius. Hierosolymis post Iacobum, fratrem Domini, adhuc preerat Simeon, Domini consobrinus.  Interea adhuc superstes beatus Ioannes euangelista preest Ecclesiis Asie, residens apud Epehusm, et permanet uiuens usque ad tempora Traiani, edificans ibi Ecclesias quas Paulus primo ibi fundauerat. Hic Papiam et Polycarpum auditores et condiscipulos habet: qui etiam, libros faciens et epistolas, instituit erudiuitque plurimos: qui bene  in ultimis uite temporibus scribit Euangelium, compulsus ab Asie episcopis, propter hereticos qui eo exsulante irruperant in Ecclesias, cum uariis et peruersis dogmatibus. Hac ergo occasione de natiuitate Christi conscribit, pauca de temporalibus eius gestis edisserens, tantum a ceteris euangelistis persequens omissa. Nam alii quidem tres facta Domini persequuntur a carcere Ioannis Baptiste, hic uero maxime ea que primo Dominus per predicationis tempus gessit ante Ioannis incarcerationem. Multa uero de Trinitatis et unitatis mysterio profundissime insinuat, ut diximus, aduersum hereticos, quorum errores tunc pullulauerant.



CAPUT XuI.  De Menandro mago et heretico.

 Sub eodem namque tempore Menander quidam, Simonis magi Samaritani discipulus, et ipse Samarites et magus, blasphemo errore maculat Antiochiam, irridens immortalitatem anime, et resurrectionem mortuorum; semetipsum saluatorem hominum esse asserens; nec aliter posse unumquemque angelos seculi uincere, nisi prius a se magice artis susciperet disciplinam; et quod per baptisma a se datum quisque sic fieret immortalis, et eternus effectus, in hac uita fieret perpetuus.



CAPUT XuII. De Ebionitis hereticis.

 Huius quoque discipuli Ebionite, licet alterius secte, multos decipiunt, dicentes Christum purum hominem esse, et communi natiuitate ex uiro et femina procreatum, ceremonias adhuc legis custodientes. Ebionite pauperes interpretantur, et uere sensu pauperes.



CAPUT XuIII. De hereticis Cerinthianis.

 Sed et Cerinthus hereticus noua introducit dogmata, scilicet terrenum fore regnum Christi in Hierusalem, et interim homines uitiis et concupiscentiis esse subiiciendos, et nuptiarum festiuitates  adfuturas, ad eos facile decipiendos qui sunt dediti libidini.



CAPUT XIX. De heresi Nicolaitarum.

 Surrexit preterea et alia heresis, que appellatur Nicolaitarum, que a Nicolao, uno de septem diaconibus cum Stephano ordinatis, se iactauit.



CAPUT XX. De Nicolaitis hereticis, et Nicolao.

 Hic autem Nicolaus, pulchram habens uxorem, cum post ascensionem Domini ab apostolis increparetur de zelotypia, iniuria lacessitus produxit illam in medium: si quis  eam habere uellet, libere permisit; ex qua occasione isti consequens esse putauerunt, ut, secundum hoc factum uel dictum Nicolai, carne sua, in qua delectaretur, abuteretur unusquisque. Unde et nunc, qui sectam proprie libidinis assumunt, sub illius nomine promiscuos et illicitos expetunt concubitus.



CAPUT XXI. Adhuc de Nicolao; Clemens commendans Nicolaum.

Mihi autem compertum est Nicolaum nullam prorsus cognouisse uxorem preter eam quam matrimonio sibi coniunxerat: cuius certe liberi, femine quidem, usque ad ultimam senectutem caste perdurarunt; filius autem ipse sanctitatem incorrupti corporis  custodiuit. Unde constat quod ex contemptu libidinis uel uitii magis produxerit uxorem et liberam abire permiserit, quam aliis quibuscunque abutendam exposuerit. Sed, ut ad inceptum reuertamur, sciendum predictas hereses cito consopitas fuisse, maxime per scripta et predicationem beati Ioannis. Qui, post longa magne continentie et sobrietatis tempora, post insignem Euangelii predicationem, post incredibiles signorum uirtutes, tandem effodi sibi iubet sepulcrum; qui etiam martyr et doctor apud Ephesum dormit, completa bona et uenerabile senectute nonaginta annorum et octo; in cuius laudabili fine et nos tertium uolumen finiamus.



LIBER QUARTUS.



CAPUT PRIMUM.


Post obitum beati Ioannis et decessum apostolorum, siue illius chori qui a Domino susceperat uiue uocis auditum, statim, ut in uacuam domum, ingerunt se pestilentes heretici in Ecclesiam.



CAPUT II. Persecutio Traiani imperatoris.

 Sed et Traianus imperator aduersum Christianos maximam mouit persecutionem, sub quo Simeon, Hierosolymorum episcopus, accusantibus hereticis, per dies aliquot afflictus suppliciis, ad ultimum crucifigitur, ipso admirante iudice quod senex centum  et uiginti annorum crucis patibulum pertulisset. Tunc persecutionum pondere urgetur Ecclesia; tunc multa martyrum millia iugulantur: quibus Plinius secundus preses motus, scribens ad imperatorem, pro nostris deprecatur, asserens nullum in eis crimen, nisi quod antelucanos hymnos Christo cuidam canerent Deo.



CAPUT III. Hegesippus de martyrio Simeonis, Hierosolymitani episcopi.

 Igitur, Simeone per martyrium resoluto, Iustus quidam suscepit eius episcopatum. Tunc urbis Rome pontifex Clemens, nouem annis sacerdotio functus, Euaristo reliquit papatus ministerium.



CAPUT Iu.  De Ignatio, forti athleta.

 Tunc etiam Ignatius, post Petrum secunda successione, Antiochenus episcopus, de Syrie partibus ad urbem Romam transmittitur, et pro confessione Christi eiicitur ad bestias. Qui, athleta Christi fortissimus, in quadam epistola sua quam ad Romanos scribit, id etiam deprecatur ne uelint eum spe martyrii priuare, in qua his ipsis utitur uerbis, uti uere Christianissimus et immobilis a fide: O salutares bestias, que preparantur mihi! quando uenient? quando emittentur? quando licebit eis frui carnibus meis? Quas ego opto acriores parari, et inuitabo ad deuorationem mei, et deprecabor ne forte, ut in  nonnullis fecerunt, timeant contingere corpus meum; quinimo, et si cunctabuntur, ego uim faciam, ego me ingeram. Date, queso, ueniam: ego quippe noui quid expediat mihi.  Nunc incipio esse Christi discipulus; ignes,  cruces, bestie, dispersiones ossium, discerptiones membrorum, totius corporis pene, et omnia in me unum supplicia, diaboli arte quesita, compleantur, dummodo Iesum Christum merear adipisci. Sed et multas alias scribit epistolas; qui, a Syria Romam nauigans, et per omnes quas ingrediebatur exhortans Ecclesias, et confortans in Domino, tandem, ut et ipse scribit, et connexus et colligatus decem leopardis, militibus datis ad custodiam, feliciter migrauit ad Dominum.



CAPUT u.

 Qui bene in canone misse, post accelerationem sanctorum apostolorum cum egregiis martyribus ponitur. Nam qui ualde Deum et Christum eius, ob insignem fidei confessionem, ob clarissima  scripta et facta promeruit, ualde potest pro nobis supplicare, ut uere dignissimus, et heres Petri apostoli, tam morum quam cathedre successione.



CAPUT uI. De successore Ignatii.

 Post Ignatium Heros successit in episcopatum, quo tempore floret uir eque insignis, Quadratus, celebris in prophetica gratia, cuius etiam opuscula habentur.



CAPUT uII. De egregiis predicatoribus et prelatis Ecclesie.

Longum est enumerare de singulis rectoribus, qui fuerunt in Ecclesiis post apostolos. Unde illos commemorabimus, quorum fides ad nos peruenit et  predicatio, quorum exemplis erudita et solidata est Ecclesia, qui ardentiore philosophia uerbo Dei se consecrarunt, et ad salutare preceptum primo indigentibus sua diuidentes, ad predicandum expediti, euangelistarum functi sunt officio. Quos etiam, ut apostolos, in initio fidei comitata est Spiritus sancti gratia, et miraculorum prepotens secutus est effectus. De quorum numero Cerdon Alexandrinus episcopus, de quo supra dictum est, qui duodecimo anno Traiani principatus obiit , succedit quidam Primus nomine, quartus ab apostolis.



CAPUT uIII.

[a 1Kb] Euaristus quoque, Romanus pontifex, post octo  episcopatus annos obiit, Alexandro uenerabili et apostolico uiro succedente.



CAPUT IX.

 Interea crescente  Ecclesia, Iudei seditionem mouentes Alexandrie et per Aegyptum et per diuersas terras, digna et innumera cede sternuntur sub Traiano.



CAPUT X. Traianus uiginti annis, sex mensibus minus, regnat.

 Quo uiginti annis, sex mensibus minus, principatu perfuncto, huic Adrianus in sceptra succedit.



CAPUT XI Regnum Adriani.

 Tunc Quadratus, discipulus apostolorum, de quo supra meminimus, et antistites Athenienses scribunt libros de Christiana religione ad Adrianum; qui libri habentur insignes, ut apostolice doctrine et magnorum ingeniorum indicia.



CAPUT XII. Alexander papa sedit decem annis.

Tunc Alexander papa tertio Adriani anno martyrio coronatur, et septimo ab urbe milliario, ubi decollatus est, sepelitur, sicut eius gesta narrant .



CAPUT XIII.

 Inuenimus autem in retractatione Chronicorum Eusebii, quam Beda breuiandi gratia ordinat prudenter et succincte, quod prefatus pontifex non sub Adriano passus est, sed sub Traiano; quod ex hoc facile potest probari, quod Adrianus, per Quadratum libris de nostra religione compositis instructus, precepit per epistolam Christianos sine  obiectione criminum non puniri.



CAPUT XIu. Ultimum excidium Iudeorum.

 Hic denique Adrianus Iudeos secundo rebelles ultima cede domat, etiam eis ablata licentia intreundi Hierosolymam, quam ipse in optimam murorum ceperat exstructionem, et Aeliam uocari de suo nomine instituit. Hic Antinoo, amasio suo, annuos agones instituit celebrari, et cepit appellare Antinoios, et ciuitatem condidit eius nominis Antinoon, et templum ei dicauit, sacerdotes et prophetas instituit. Interea, Alexandro finito per martyrium, Xistus subrogatur Rome; Alexandrie uero Primo defuncto, Iustus episcopus eligitur.



CAPUT Xu.  Episcopi Hierosolyme ex Iudeis.

 Hierosolyme uero primus ex gentibus creatur Marcus episcopus, cessantibus iis qui fuerant ex Iudeis, qui sunt numero quindecim, id est, Iacobus frater Domini, Simon, Iustus, Zacheus, Tobias, Beniamin, Ioannes, Matthias, Philippus, item Iustus, Leui, Effren, Ioseph, Iudas.



CAPUT XuI. De Basilide et Saturnino heresiarchis.

Per idem tempus, humani generis hostis antiquus quasi bino ore sibilat, per Basilidem heresiarcham, ortum Alexandrie, et Saturninum genitum Antiochie, conturbans Ecclesias.   Hic Basilides comparat sibi discipulos, quos facit ad morem Pythagoricum quinquennio silere. Hos docet immolata absque conscientie respectu degustare, et sine scrupulo et indifferenter debere in persecutionibus fidem negare.



CAPUT XuII. Blasphemia Saturnini et Carpocratis.

Saturninus autem eadem que Menander supradictus commentatur. Carpocrates autem quidam Simonis Magi, non ut ille clam, sed palam ac publice, prestigia depromit. Per hos imponuntur opprobria, incestus et stupra promiscue habita inter fratres, et sorores, et matres; sed hos facile, per Domini gratiam, tunc in nostris probabilis uita et eruditio conuincit et exsuperat: quos maxime Hegesippus, discipulus  apostolorum Christi contemporaneus, cuius insignes libri habentur, disputationibus et scriptis confutat, adeo ut, cito euanescentibus predictorum hereticorum figmentis, felix efficiatur fama Christianorum; ita ut omne genus hominum, patriis legibus et superstitionibus derelictis, et a diis ad Dominum Iesum concurreret, et discere ab eo, qui mitis est et humilis corde, festinaret.



CAPUT XuIII. Adrianus regnat annis uiginti uno. Telesphorus sedit annis undecim. Hyginus sedit quatuor annis. Pius sedit annis duodecim.

 Interea moritur Adrianus, et imperat Antoninus, cognomento Pius. Telesphorus martyrio resolutus decedit. Hyginus succedit  apostolatui, sub quo ualentinus Cerdo, et quidam Marcion figmenta heretica dogmatizant. Hygino autem decedente, Romano Pius fungitur sacerdotio. Marcus substituitur Alexandrie, Eumenide defuncto. Sed et Marco post decem annos mortuo, Celadion eius gubernat Ecclesiam. Pius uero in urbe Roma, expleto sacerdotio, Aniceto sedem reliquit, sub quo Hegesippus Romam uenit, ibidem permanens usque ad episcopatum Eleutherii, qui fuit post Anicetum. Tunc et Iustinus philosophus, Christi et fidei nostre contra Marcionem tam uiua uoce quam libris defensor, scribit ad Antoninum librum de Christiana Religione, et obtinet gratiam pro nostris.



CAPUT XIX.  De Polycarpo, insigni martyre.

Eo tempore Polycarpus, ordinatus et eruditus ab apostolis, Smyrneorum episcopus, longeua et innocenti uita uenerabilis, pergit Romam, et corruptus per ualentinianum et Cerdonem ab heretica labe castigat.  Traditur hunc eleganter narasse de Ioanne apostolo, quod, cum apud Ephesum, lauandi gratia, balneum esset ingressus, et uidisset ibi Cerinthum, exiuit continuo non lotus, dicens: Fugiamus hinc, ne et balnee ipse corruant, in quibus lauatur Cerinthus, ueritatis inimicus. Exstant huius preclara quedam opuscula, et epistola huius ad Philippenses preualida, continens fidei monita et salutis. Hic autem post  Antoninum Pium, imperante M. Aurelio uero, et Antonino filio eius, cum Lucio fratre uitam finiuit martyrio.



CAPUT XX. Antonius Pius sedit annis duodecim.

 Dignus est autem hic perpetua Ecclesie commemoratione donari, celeberrima passione resolutus, quem huic nostro compendio, licet curtatis sermonibus, ob insigne eius meritum, ob ipsius patrocinii suffragium, curauimus annotari. Hic ergo, ante triduum quam comprehenderetur, uidet nocturna uisione capitis sui ceruical igne consumi, euigilansque fratribus sic interpretatus uisionem, se pro Christo esse arsurum. Nec multo post insiliunt eius comprehensores; ad quos placido uultu progrediens,  apponi mensam hostibus, quasi hospitibus, iubet, et large opulas ministrari, impetrata per hore spatium oratione. Deinde asino sedens ducitur ad tribunal; cumque ingressus fuisset, audit uocem de celo: Fortis esto, Polycarpe. Commonitus ergo a proconsule multis sermonibus, ut, habens etatis sue reuerentiam, iuret per fortunam Cesaris, et dicat in Christum conuicia, eleganti uoce, et uere digna discipulo Ioannis respondit: Octoginta, inquit, et sex annis seruio ei, et nunquam me lesit; quo modo possum maledicere et blasphemare regem meum, qui dedit mihi salutem? Non facio. Comminante iudice bestiarum immissiones, constanter ait: Adhibeantur. Comminante quoque ignes: Secure, inquit, adhibe. Tunc, populis Smyrne ciuitatis, tam  Iudeorum quam gentilium, conclamantibus: uiuus ardeat, destinatur ad ignem, quo exstructo, depositis senior indumentis, ac zona resoluta, calceamenta quoque pedibus tentat educere, que nunquam nisi a religiosis, a quibus [a 1Kb] semetipsum preuenientibus, resolui consueuerant . Exinde, remissis manibus post tergum, traditur igni. Sed cum, facto diuinitus miraculo, non posset igne consumi, tandem a lictoribus mucrone transfoditur: oblatus est Deo, tam uictima quam holocaustum in odorem suauitatis.



CAPUT XXI. De Iustino, doctore et martyre.

  Per idem tempus supradictus philosophus Christi Iustinus secundum iam librum, pro nostre religionis defensione conscriptum, offert iudicibus. Remunerationem lingue fidelis et erudite martyrii recepit munus, accusante eum quodam philosopho, Crescente nomine, doloso proditore, et tendente ei insidias, pro eo maxime quod sepe eum prefatus Iustinus suis disputationibus publice confudisset. Hic, antequam proprium funderet agonem, etiam eorum qui ante eum martyres exstiterant, certamina describit. Exstant et alia eius opuscula preclara, et magne eruditionis indicia, que enumerare longum est.



CAPUT XXII. Anicetus papa Romanus sedit annis undecim.

 Interea Aniceto obeunti Soter succedit, et Celadion Alexandrino. Agrippinus tunc episcopus supra commemoratus, et Dionysius, Corinthiorum episcopus, et Ireneus insignes habentur . Hi scribunt libros et epistolas, erudiunt Ecclesiam et confirmant. Quorum ingenii exstant adhuc monumenta. Exstat huius prefati Dionysi epistola ad Athenienses perlucida, inuitans ad martyrium, prolapsos arguens; in qua et illud designat, quomodo Dionysius Areopagites a Paulo instructus, primus Athenis episcopus fuerit ordinatus . Sed et Theophilus, quem  supra diximus, Antiochie commentarios scribit, et hereticos qui tunc surrexerant, disputationibus preclaris confutat, et precipue Marcionem, cum quo Ireneus et Modestus magnifice laborant. Sed et Melito Sardicensis antistes, et Apollinaris Hieropolitanus, celeberrimi habentur, et scribunt libros pro nostra intercessione Antonino imperatori romano. Exstant autem Melitonis multa et preclara opuscula, in quibus Ecclesie fidei regulam mira depingit ratione. Hic, in libello quem de explatione Scripturarum scribit, quasi in prefatione, enumerat que sint ueteris Testamenti uolumina, que in canone debeant obseruari.



CAPUT XXIII.  Ireneus de heresi Encratitarum.

 Tunc surgit heresis Encratitarum, a Saturnino et Marcione descendens, damnantium cibos animalium, quos Deus cum gratiarum actione humanis usibus percipiendos instituit, nuptias quoque et fornicationem et corruptionem pari lege iudicantium. Quorum auctorem quemdam fuisse aiunt uatianum, qui primo auditor fuit Iustini, et in uita eius nichil tale quidem prodidit, sed postquam ille martyrio resolutus est, abscidit se ab Ecclesiis, doctoris arrogantia tumidus; et ut maior ceteris estimaretur, proprium docendi instituit stylum.   uerum hic uatianus, collationem faciens quamdam euangeliorum, nescio quomodo componit unum ex quatuor, quod diatessaron nominant: nam etiam nunc habetur a multis. Exstat unus huius ex multis libellus, quem aduersus gentes scribit, qui ex omnibus scriptis eius precipuus et ualde utilis comprobatur. Per idem tempus pullulant innumere hereses et precipue apud Mesopotamiam, quibus fortiter obstat, disertissimis disputationibus suis Bardesanes quidam, potens in uerbo et doctrina, et uehemens dialecticus: et libros scribit maxime aduersus Marcionem, quos propria lingua, hoc est Syra, compositos, discipuli eius in Grecum uertere sermonem.  Soter sedit annis septem; quo tempore etiam romane Ecclesie Soter episcopus pius et clemens circa fratres, et sanctus, indigentibus que corporalis  usus expetebat large impartiens, uiuendi finem facit. Et nos hic quarti uoluminis finem faciamus.



LIBER QUINTUS.



CAPUT PRIMUM.

 Igitur Soteri episcop. duodecimus ab apostolis, succedit Eleutherius, uigesimo secundo anno imperii M. Antonini ueri. Quo tempore per multas romani orbis prouincias, ex acclamatione  uulgi et seditione aduersum nostros, durissime persecutiones concitantur, ita ut martyrum multa millia per singula loca fiant.



CAPUT II. De Epistola Lugdunensis Ecclesie.

 Tunc serui Christi habitantes Lugdunum, uiennam, nobilissimas Gallie urbes, grauissimis tribulationibus affliguntur; quibus, ut breuiter et raptim per omnia persecutionum genera concludamus, totis uiribus congressus est inimicus. Et primo quidem, domorum eis prohibetur habitatio; tum deinde usus balnearum, post etiam processus ad publicum; ad ultimum uero tam publicus quam  priuatus locus. Sic denique iniuria affecti clauduntur, uerberantur, lapidantur, et excruciantur, adeo ut singulas cruciatus species nemo possit exponere. Sed sustinent equanimiter sancti, uti stabiles Christi columne, nec solum iam ferunt impetus, sed ultro etiam expetunt. Quidam autem infirmiores, subeundis inualidi, peccatis suis forsan exigentibus, labuntur, ferme decem; qui lapsu suo luctum ingentem relinquunt Ecclesie, que de lapsibus nostrorum magis quam de tormentis tristatur. Tunc aduersus nostros, diabolo instigante, noua et capitalia mendacia plebs infidelium commentatur, et, comprehensis quibusdam seruis paganis Christianorum, extorquet ab eis, tormentorum metu, quod et Christiani filios suos comedant, et matribus et sororibus abutantur.  Hinc apud omnes Christiani exsecrationi habentur, presertim apud eos qui clementius aduersus eos agebant. Inter quos sanctus quidam diaconus, nomine uiennensis, et Blandina, nobilis femina, et Photinus, uenerabilis Lugdunensis episcopus, cum iam nonagenaria esset etate, et pre languore et senio, magis deferretur ad tribunalia quam duceretur, soluuntur martyrio, sicut gesta eorum habent. Patitur et cum eis Attalus quidam, cuius inter tormenta nobilis uox illa fuit, cum assarentur carnes eius, et nidor aduste carnis persentiretur. Hoc est, inquit, homines comedere, quod uos facitis; nam nos homines non comedimus, neque aliud quid mali agimus. Interrogatus quod nomen habet Deus, eleganter  respondit: Qui plures sunt, nominibus distinguuntur; qui unus est, non indiget.



CAPUT III. Item ex epistola Lugdunensi.

 Tanta autem beatorum martyrum humanitas erat et humilitas, ut frequenter martyres facti, post bestias, post ignes et laminas, nullatenus paterentur se a martyrio appellari, uel in sermone uel in epistola fratrum; et si quis hec fecisset, durius increpabant, dicentes quod hec appellatio soli Christo debeatur, uel certe his qui post bonam confessionem discedere de hac uita et pergere ad Deum meruerunt: nos autem humiles, et egeni, aiebant, optamus ut ipsa saltem in nobis confessio tuta permaneat. Tanta ergo erat in eis humilitas, ut, cum rebus ipsis martyres essent, nominis tamen iactantiam fugerent, inter fratres humiles, inter persecutores elati. Accusabant neminem, soluebant cunctos, litigabant erga nullum, orabant pro persecutoribus suis, utentes uerbis S. Stephani martyris, dicentis: Domine, ne statuas illis  hoc peccatum. Et per nimiam caritatem quam habebant in Christo Iesu, et iis qui lapsi fuerant totis miserationum uisceribus inherebant, omnipotenti Deo effundentes pro eis flumina lacrymarum; nec sibi gratum iter dicebant eundi ad Dominum, si pars membrorum suorum de Ecclesiis rapta a diabolo diriperetur. Hec ergo, que ex tantorum auctoritate uirorum descendunt, dicta sunt propter eos et contra eos qui tumidi et elati aduersum fratres feruntur; etsi qui forte titubauerint, uiscera miserationum Christi putant ab eis penitus excludenda.



CAPUT Iu. De Ireneo, uiro illustri.

 Igitur Photino, Lugdunensi  episcopo, cum ceteris martyribus coronato, Ireneus, Polycarpi auditor in pueritia, sacerdotio eius succedit. Hic multos scribit libros, et preclara ingenii sui monumenta reliquit. Inter multa et innumera sua opuscula quoddam de septuaginta interpretibus elegans miraculum narrat.



CAPUT u. De septuaginta interpretibus.

 Ptolemeus, inquit, Lagi filius, uolens bibliothece sue, quam apud Alexandriam ex omnium Greacorum uoluminibus construebat, maiorem gloriam querere, petit etiam ab Hierosolymis ut eorum Hebreas scripturas, in Grecam linguam interpretatas, acciperet. At illi, quippe subiecti erant  Macedonibus, electos, et in Scripturis sanctis in utraque lingua peritissimos uiros septuaginta presbyteros miserunt ad Ptolemeum. In quo tamen uoluntas Dei et consilium gerebatur. Tunc ille singulorum uolens accipere documenta, et uerens ne forte per interpretationem occultarent insertam diuinis uoluminibus ueritatem, singulos a se inuicem separat, et eadem scorsum positos interpretari iubet, eumdemque interpretandi ordinem in singulis uoluminibus obseruare. Quos in unum cursum coram se reuocare, et conferre ad inuicem que singuli interpretati fuerunt, iubet. Et nunc uere Deus glorificatur, et Scriptura sancta quod uere diuina sit agnoscitur. Omnes enim de eadem iisdem uerbis, iisdemque nominibus interpretati sunt, ab initio usque ad finem, ita ut et ipsi  qui aderant, gentiles agnoscerent quod Dei nutu tunc Scripture interpretate sunt. Nec mirum, cum Hesdram sacerdotem inspirauerit Deus ad reparationem Hebreorum uoluminum, sub captiuitate Nabuchodonosor regis corruptorum.



CAPUT uI.

[a 1Kb]  Hoc Irenei testimonium ad reuerentiam diuinarum Scripturarum posuimus, licet quibusdam ecclesiasticis uiris uideatur apocryphum, pro eo maxime quod Iosephus, scriptor Hebreorum, nichil tale affirmat, sed in una eademque basilica scribit eos pariter contulisse; quod et B. Hieronymus in prefatione Pentateuchi contestatur. Sed iam ad narrationis ordinem reuertamur.



CAPUT uII. De miraculo facto a Christianis in exercitu Christianorum.

 Igitur Antonini temporibus, quibus tot mala illata esse referuntur, M. Aurelius, frater eius, bella infert Sarmatis ac Germanis; cuius exercitus dum siti periclitatur, quidam milites Christiani qui aderant, supplicant: quorum supplicationibus et pluuia large de celo perfusa reficit exercitum, et fulmina crebro coruscantia fugant eminus hostes. Narrant et hoc gentilium historie; sed, quod hoc a nostris impetratum est, subticendo dissimulant.



CAPUT uIII. Antoninus regnauit nouemdecim annis.

  Interea moritur Antoninus; Commodus succedit imperio. Tunc Iulianus apud Alexandriam  suscepit sacerdotium. Tunc Pantenus stoicus, ibidem ecclesiastice schole rector, in disputatione dogmatis nostri disertissimus habetur; qui fidei calore succensus, usque ad Indiam citeriorem predicat uerbum Dei; in cuius diuine eruditionis schola Clemens Alexandrinus maxime effloruit. Tunc Narcissus presidens Ecclesie Hierosolymorum celebris habetur, preclarus fide et opere signorum. De quo fertur, inter uniuersa eius miracula, quod miro et inaudito genere uirtutis aquam in oleum conuertit, quando forte in solemni die uigiliarum Pasche oleum deesset luminaribus.  Per idem tempus hostis generis humani, nichil unquam otii gerens, diuersas et uarias hereses per singula queque loca suscitat; in quibus maximum sui generis  serpentem apud Asiam Phrygiamque producit, Montanum, qui se Paracletum nominat, et mulieres quasdam secum, Maximillam scilicet et Priscam, prophetissas esse uelut ex sua inspiratione confingit. Hic impie docet nuptias solui, et ieiuniorum leges primus imponit. Hic Pepusam et Thymium, oppida Phrygie, Hierusalem appellat, atque in hec omnes congregandos decernit. Hic exactores pecunie statuit, et, sub nomine oblationum, munera artificiosus accipit. Hic salaria prestat predicantibus uerbum suum, ut, per hoc uincti, enixius eius doctrine prebeant operam. Sed traditur quod tandem ipse et mulieres sue, ipso demone, quo inspirabantur, agente, diuersis temporibus laqueo uitam finierunt, exemplo Iude proditoris. Sub hoc tempore etiam in  urbe Roma regula ecclesiastice traditionis uexatur per Blastum et Florinum schismaticos. Sed fuere tunc per Dei gratiam uiri fidei et uirtutis, qui tam predictas hereses quam schismaticos destruxere, scribentes aduersus hec libros uel epistolas, ut Ireneus, Melitides, Serapio, Apollonius, et Apollinaris, et multi alii.



CAPUT IX. [b 1Kb] Questio oborta de paschali tempore.

Interea, presidentibus Ecclesie egregiis sacerdotibus, sub principe Commodo, uictore apud Romam, Demetrio apud Alexandriam, Serapione apud Antiochiam, apud Cesaream Palestine Theophilo, et Narcisso Hierosolymis, apud Ephesum uero Polycrate, questio non minima exoritur in prouinciis Asie, ueluti ex antiqua  eorum obseruatione descendens, quod quartadecima luna putarent omni tempore Pascha obseruandum,  quando scilicet Iudeis precipitur agnus immolari, uelut necessarium confirmantes, in quacunque die septimane quartadecima luna uenisset, solui debere ieiunium, cum talis consuetudo in aliis prouinciis nunquam obseruata fuisset, uel Ecclesiis. Ob quam causam conuentus episcoporum et concilia conuocantur, tam apud Cesaream Palestine quam apud Romam, altercantibus uictore, romano pontifice ceterisque occidentalibus episcopis contra Asianos; et dicentibus quod non liceat aliquando, nisi in die Dominica, in qua Dominus surrexit, Dominicum Pasche celebrare mysterium, et in hac sola soluendum esse ieiunium.



CAPUT X. Ratio Polycratis, cur uelit Pascha quartadecima luna  obseruari.

Affirmantibus econtra Asianis, et maxime Polycrate, Ephesiorum episcopo, qui inter eos primatum agere uidebatur, quod ab illo intemerato die Pasche, in quo, secundum Euangelium, etiam ipse Dominus suum Pascha celebrauit, nichil licet addere uel subtrahere ut ultra quartumdecimum diem uel infra celebraretur; pretendentibus etiam antiquum morem et maiorum traditionem, et dicentibus quia Philippus euangelista, qui cum suis filiabus dormit in Asia, et Ioannes Apostolus, qui supra pectus Domini in cena recubuit, necnon et Polycarpus, discipulus eius, obseruauerunt; tandem autem, inspiratione diuina plurimis in unum concordantibus et sanioris fidei et scientie episcopis; promulgatum est solemne decretum  a uictore, romano pontifice, de Pasche concordia,  et [a 1Kb] subscribentibus uenerabilibus episcopis, Narcisso Hierosolymitano, Theophilo Cesariensi, Ireneo Lugdunensi, cum ceteris episcopis Galliarum, et confirmantibus quod in Dominica die resurrectionis Christi mysterium Pasche debeat omnimode celebrari.



CAPUT XI.

 Mihi autem uidetur Romanam Ecclesiam prudenti consilio et saniore sententia hoc potius elegisse, ne iudaizare uideremur, et Mosaicum adhuc uel figuratiuum Pascha obseruare, si super quartadecima luna solemnitatem Pasche celebremus. Unde quia, finito ueteri et typico, nouum Pascha Christus instituit, et pro esu agni typici tradidit immaculati  sui corporis et sanguinis mysterium, recte, sicut agnum typicum non sumimus, sic iam figuram negligimus, cum rem tenemus. Itaque et illam quartidecimi diei obseruantiam cum Iudeis non facimus, sed die resurrectionis Domini nouum potius nostrum Pascha celebramus; quia, cum Pascha transitus interpretetur, et nostrum transitum, uel de uitiis ad uirtutem uel de morte ad uitam, significet, recte et uere transitus noster, qui a passione Domini incipit, cum Dominus resurgit perficitur, et ideo tunc potius Pascha celebramus. Nihil enim nobis Christum mori profuit, nisi et resurgere profuisset. Sunt et alie forsan Patrum rationes, quas diligens et studiosus lector alicubi poterit reperire. Sed iam ad narrationis ordinem reuertentes, pensemus hic aliquantulum, ut  postmodum recreati sextum uolumen expediamus.



LIBER SEXTUS.



CAPUT PRIMUM.


 Igitur, Commodo imperatore tredecim annis functo imperio, et Aelio Pertinace post eum solis sex mensibus, Seuerus suscepit principatum. Sed et uictore Papa decem annis episcopatu functo, Zephyrinus suscepit sacerdotium. Exstant eo tempore plurimi ecclesiastici uiri, et [a 1Kb] stylo illustres: Heraclitus, qui in Apostolum commentatus est; et Maximus, qui de famosissima omnium hereticorum questione disseruit; sed et Candidus in Hexameron; idem de principio Genesis scripsit; Appius quoque. Hi cum quibusdam aliis hereses ortas suis temporibus confutant, et maxime heresim Paulis Samosateni, habentis auctoritatem a  quodam Artemone, dicentis; purum hominem et absque Deo fuisse saluatorem, et mentientis id ipsum ab apostolis antiquitus fuisse traditum. Interea, Seuero quoque aduersus Ecclesiam seuiente, martyres  multi efficiuntur, precipue tamem apud Alexandriam, quo ex omni Aegypto ac Thebaide, uelut in quoddam stadium pietatis, athlete ducebantur. In quibus et Leonides, pater Origenis, pro fide Christi capite plexus est; qui tenere adhuc etatis supradictum puerum dereliquit.



CAPUT II.

 Huius scilicet Origenis uitam, et actus, et dogmata si quis uult plenius nosse, legat Eusebium , de quo hec transferimus; qui de eo tanta et talia scribit, quanta et qualia non est dignum huic compendio inserere: maxime cum nouerimus predictum Eusebium a quibusdam ecclesiasticis  uiris aliquantulum notatum fuisse, quod nimius fuerit in laude Origenis. Illud uero de eo breuiter enarramus quod etiam orthodoxi quoque et religiosi uiri diffiteri non possunt.



CAPUT III. De Origene.

 Origenes, Leonidis martyris filius, et ipse fere a pueritia uoluntate martyr, et forsitan actu, nisi quia a matre surripiente nocte uestes eius, pia fraude prepeditus est, magnam a Deo et manifestam gratiam scientie consequitur, potens in grammateia et ceteris communibus litteris, et in omni philosophica eruditione apprime institutus, maxime autem in lectione et doctrina diuinorum uoluminum potentissimus illius temporis et famosissimus indagator. Hic ergo, pro magna et incredibili  scientie prerogatiua, doctor ecclesie apud Alexandriam a Demetrio, ipsius loci episcopo, constituitur, cathedramque doctoris obtinet tertius post Pantenum et Clementem; cuius scilicet Clementis et ipse exstitit auditor. Ubi dum, uerbum Dei palam tam uiros quam feminas instituens docet, et occasionem omnis turpis maledicti uult infidelibus excludere, quedam minus perfecti sensus exercet in proprio corpore, sed feruentis fidei et nimie castitatis opus. Nam, cum ante, omnia precepta euangelica et uoces Saluatoris obseruaret et obseruari preciperet, illud Euangelicum attendens: Hi sunt eunuchi, qui se castrauerunt propter regnum Dei, Dominicam uocem re atque opere mox in semetipsum aggreditur adimplere. Tunc igitur maxime dat operam doctrine et predicationi,  quando aduersariis nulla derelicta est obtrectandi suspicio; tunc, ut Apostolus dicit, uerbum Dei opportune predicat et importune , per diem et per noctem, publice et priuatim, in abstinentia plurima, in ieiuniis indeficientibus, uigiliis pene iugibus: ita ut, si quando parum aliquid somni naturalis necessitas exigeret, hunc ille non super stratum, quo omnino nullo utebatur, sed super nudi soli deprehenderet superficiem. Fertur autem quod ex eius auditorio plurimi de utroque sexu martyres effecti sunt. Exstant eius ingenii libri multi, inter quos in sacras Scripturas commentarios edidit sane doctissimos. Item triginta libros in partem quamdam Isaie prophete commentatur; in Ezechielem quoque uiginti et quinque libros; totidemque in Cantica  canticorum. Librum etiam de martyribus ad Ambrosium scripsit, tanta et tam districta spiritus uirtute, ut eius sententiis tanquam ualidissimis muris multos ad martyrium stabiliret. Sunt et alia opuscula pene innumerabilia, que omnia in hoc compendio enumerare non est opus. Sed illud preclarum fertur de eo, quod nunquam permisit ea que in Ecclesiis disserebat, a notariis excipi, nisi quando, iam sexagesimum etatis, agens annum, multo usu et labore plurimum fiducie in uerbo Dei acceperat, iam scilicet quando in eo erat uite grauitas, et maturitas etatis, et multe experientie auctoritas. Inter quoque eruditionum suarum studia, ne illud quidem omisit Origenes, perscrutari et addiscere Hebree lingue  uirtutem, ut cognosceret uel ea que a Iudeis leguntur, qualia sint, uel ceterorum interpretum, qui preter septuaginta interpretati sunt, quanta esset eruditionis diuersitas; ita ut preter istas, que in usu sunt, Aquile, uel Symmachi, uel Theodotionis, inuenerit etiam alias interpretationes in absconditis et secretis latentes, in quibus nec nomina quedam interpretum reperit scripta. Dicit autem quod aliam reperit in Actiaco littore apud Nicopolim: aliam in Hierico, atque alias in aliis reperit locis. Sed et aduersum hereticos confutandos, tam uiua uoce quam librorum disertis disputationibus elaborat. Nam et Berillum, Bostre urbis Arabie episcopum, qui dicebat Saluatorem nostrum neque exstitisse ante carnis natiuitatem, neque propriam habere diuinitatis  existentiam, sed hoc solum quod interna deitas in eo habitaret, disputando confutauit, et Celsum quemdam, Epicureum philosophum, qui contrarios libros fidei scripserat. HAYMO. Unde plurimum admirari non sufficio, quod uir tam illustris, tam aperte rebel lans et obuians hereticis, deuolutus sit in notissimam heresim et errorem, scilicet quod Seraphin in Asia Spiritum sanctum exposuerit, et in alio loco de penitentia diaboli scripserit, et de absolutione reproborum post mille annos, et multa alia que orthodoxe fidei aduersantur; maxime cum abstinentissime et castissime uite fuisse referatur, et tam preclare doctrine tamque puri et lucidi sermonis. HAYMO. Ego sane de eo salua fide patrum dixerim, uel quod hec omnino non scripserit, sed ab hereticis, ob  preclarum nomen eius obfuscandum, maligne conficta sint et conscripta, et nomine suo pretitulata: uel, si scripsit, non statuit ex sententia, sed disseruit ex opinione. Nam, ut ipse dicit, philosophorum et hereticorum dogma didicerat, ne ad eos conuincendos imparatior esset, si ignoraret que apud ipsos erant; et fortasse, cum in aliquibus locis scribendo attingit eorum errores, calumniatus est hoc a semetipso dixisse. Quod si etiam predictas hereses, ut placet quibusdam, ex sententia scripsit, ualde compatiendum est tam eruditi pectoris uiro, qui tantam nobis eruditionis copiam ministrauit; cuius uitia, si qua sunt in scriptis, potest eorum que fideliter scripsit luminosus quidam ac celestis splendor exsuperare; de quo et a Patribus dictum est: Quia, ubi bene  scripsit, nemo melius. Quod autem erratum est ab Origene, et contra orthodoxam fidem aliquid descriptum, opinor hoc ei accidisse, quia nimio lectionis studio philosophos est amplexus. Attigerat enim et omnino assecutus fuerat secreta Platonis, et Pythagore, Zenonisque stoici, et Cerinthi uolumina, ceterorumque philosophorum; et fortasse quia nimis est immoratus, et diutius ebibit de calice Babylonis inaurato, quodammodo coactus est de eius fece in sacram Scripturam aliquid effundere. Ex quo ualde et uigilanter cauendum est ecclesiasticis uiris, ne nimis philosophicis institutis dent operam, ne forte, cum inebriati fuerint inanibus poculis, et tumidis assertionibus inflati, difficilius, retracto pede, ad humilitatem  Christi reuocentur, et tardius fidei nostre acquiescant, quandoquidem edocti sunt contraria. Nec hoc dicendo artium lectores damnamus uel artes; nam et ipse non inutiliter leguntur, ad profundas questiones enodandas, et pertractandas rationes: quippe ipsa est domina artium, et ei cetere, ut pediseque, famulantur. uerum quosdam scholasticos non mediocriter reprehendimus: qui libris gentilium tam familiariter adherent, et totos se immergunt, ut totum pene in eis uite sue et eruditionis cursum consumant. Quam honestius erat ecclesiastice intendere discipline! quam rectius et facilius! sacre Scripture libros addiscere quibus legendis si darent operam, paucioribus certe temporis spatiis totam in se bibliothecam transfunderent, quam omnes illas  friuolas et pene inutiles scientiolas quibus occupantur. Sed ecce, dum nimis Origeni intendimus, et eius occasione hunc facimus excursum, contra legem compendii, pene ceterorum qui per idem tempus fuerunt, et uerbo et exemplo iuuerunt Ecclesiam, obliti sumus: unde nunc ad narrationis ordinem reuertamur.



CAPUT Iu. Seuerus regnat annis XuIII.

 Itaque Seuero imperatore octodecim annis functo imperio, et tunc tradito filio eius, Alexander quidem, de quo ante memorauimus, confessionis titulo satis clarus, Hierosolymorum Ecclesie subrogatur episcopus, cum forte ex gente Cappadocum, ubi erat preclare urbis episcopus,  Hierosolymam orandi gratia uenisset, et omnibus diuino oraculo innotuisset, tali uoce celitus emissa: Suscipite episcopum qui uobis a Deo destinatus est. Captus ergo non sinitur ad proprium episcopatum reuerti, sed ibidem residere cogitur, cum tamen adhuc superesset predictus eiusdem loci episcopus Narcissus, sed fessus senio, pontificali ministerio sufficere non potens. Interea Serapion quoque, Antiochie episcopus, uir magne eruditionis, cuius multa habentur opuscula, defungitur; cui succedit Asclepiades, et ipse unus ex preclaro numero confessorum.



CAPUT u. Antoninus regnat septem annis et sex mensibus.

 Sed et Antoninus imperator diem obiit; cui succedit Macrinus. Quo in breui consummato, id est post annum, successit imperator Antoninus; cuius primo imperii anno Zephyrinus romanus pontifex diem obiit, Calisto succedente. Zephyrinus Papa sedit annis octo; quo etiam finem faciente, presidet Urbanus, qui et ipse post octo annos sedem reliquit Pontiano . Sed et Antonino, quatuor annis functo imperio, succedit Alexander.



CAPUT uI.

 Per idem tempus florent in Ecclesia disertissimi uiri; quorum epistolas, quas ad se inuicem dabant, tam facundas quam fecundas, Alexander,  uenerabilis Hierosolymorum episcopus, in bibliotheca Hierosolymorum, quam et ipse multo labore et sumptibus ad posteriorum utilitatem construxerat, facit diligenter reponi. Agimus gratias tante Patrum diligentie, quorum circa sacras Scripturas tam feruentissima occupatio et tam iugis sollicitudo fuit, ut non solum scriberent libros uel explanarent, sed etiam scripta quorumlibet uirorum illustrium diuinitus inspirata, multis laboribus, multis quoque expensis in opus notariorum sibi coaceruarent, ad profectum uniuersalis Ecclesie. Hec ergo mercimonia pretiosa, hic uiuus exstitit thesaurus, comparare sibi scripta maiorum, et condere bibliothecam, aggregare libros in archiuis templorum, magis quam nummos in arca. Audiant huius temporis ecclesiastice  persone, et rubore confundantur, qui a uestigiis patrum tam impudenter et imprudenter recesserunt, quod serui facti sunt ancillarum, ambitionis et pecunie; et, qui potuerunt sublimes scripturas indagare fortassis facilius, quam maiores nostri , proh pudor! nunc ad infima rerum et contemptibilia, ad ciuiles causas, et loculos conuertuntur. Sed hec hactenus. In illis diebus Hippolytus episcopus, multorum conditor opusculorum, inter cetera sua libellum de Pascha edidit, in quo etiam temporum canonem et descriptionem quamdam pulchra ratione depingit.  Hic, decennouenalem circulum Pasche reperiens, primus dedit occasionem Eusebio, qui de eodem decennouenali circulo tractatum composuit.



CAPUT uII. Alexander regnat XIX.

Interea, Alexandro imperatore defuncto, Maximinus Cesar succedit. Iste primus ex militari corpore, absque decreto senatus, imperator efficitur.  Qui dum odio aduersus precessoris sui Alexandri domum, et matrem eius, Mammeam, pro eo maxime quod Christiana erat, et Origenem presbyterum, quem, Rome accitum, et honorifice habitum, ipse audierat, qui tunc non solum Alexandrie, sed toto orbe clarus habebatur, infestat; hac, inquam, occasione persecutionem commouet per Ecclesias, maxime aduersus doctores ecclesiarum.



CAPUT uIII. Maximinus regnat tribus annis.

Sed per Dei prouidentiam in breui consummatus, simul finem uite et persecutionis facit.



CAPUT IX. Post quem imperat Gordianus.

Pontiano uero, Romano Pontifice, tunc finem faciente, succedit Antherus; qui cum non amplius quam mense uno ministrasset, sacerdotium reliquit Fabiano.



CAPUT X.

 Hic, testimonio Spiritus sancti in specie columbe super caput eius descendente, episcopus  ordinatur; quod alii de eo, alii de Zephirino episcopo factum fuisse tradunt . Per idem tempus Africanus inter scriptores ecclesiasticos nobilis habetur. Hic multos scribit libros et epistolas, inter quos Matthei et Luce in generatione Christi euidentissime ostendit consonantiam: et Chronicam ipse componit.



CAPUT XI. Gordianus imperat sex annis.

Interea, Gordiano imperatore finem faciente, Philippus cum Philippo filio suo succedit; hic primus omnium imperatorum Christianus fuit . Cui uolenti interesse uigiliis Pasche, et communicare mysteriis, restitit Fabianus Papa,  nec permisit, donec confiteretur peccata sua, et staret inter penitentes. Hic post tertium sui imperii annum, cum millesimus a conditione Rome annus esset expletus, magnificis ludis celebrat Urbis natalem.



CAPUT XII. Philippus regnat annis septem.

 Post hunc Decius succedit. Hic cum Philippum patrem, et filium interfecisset, et ob odium eorum infestus esset Christianis, persecutionem mouet Ecclesiis: in qua Fabianus in urbe Roma martyrio coronatur; Cornelio succedente, qui et ipse resoluitur martyrio. In Hierosolymis quoque Alexander, uir eruditissimus, episcopus preclarus, e numero  confessorum, post longeue uite uenerandam canitiem, post multos cruciatus et uincula, inter ipsa uicissim sibi succedentia tormenta deficit. :  Tunc sanctus Antonius monachus Aegypto dicitur exortus. Interea sub Decio persecutio Christianin illata uehementer exarsit, et innumerabiles sancti de utroque sexu, maxime apud Alexandriam, agones desudant; ita ut crederes prima persecutionum tempora renouari, de quibus Dionysius, Alexandrinus episcopus, in epistolis suis ad Fabianum episcopum plenissime refert; qui et ipse Dionysius postmodum capitis plectitur sententia.

Sed quia in area Domini etiam palee erant cum tritico, aliquanti tunc ad primam iudicis faciem Christum negant, ad aras prosiliunt, timentes magis bonorum temporalium direptionem, quam summum bonum amantes. De quibus predixerat Dominus: quoniam qui pecuniam amant, haud difficile labuntur.  Quo tempore Nouatus, Cypriani episcopi presbyter, exsurgit.  Hic, a iuuentute spiritu immundo uexatus, cum tempus a Domino apud exorcistas consumpsisset, egritudinem incurrit grauem, ita ut desperaret: unde et iacens in lecto pro necessitate aqua perfusus est, nec reliqua in eo, que baptizati consequi solent, solemniter adimpleta sunt, unde et Spiritum sanctum nunquam potuit promereri. Hic Romam ueniens elatione tumidus, spem salutis penitus, etiam si digne penituissent, nouo dogmate conatur lapsis adimere, ex quo et princeps efficitur hereticorum Nouatianorum; qui, ab Ecclesia separati, nouo nomine catharos, id est mundos, se appellauerunt; ob quam rem concilium sacerdotale celeberrimum  in urbe Roma congregatur, cuius acta concilii sequens libellus explicabit.



LIBER SEPTIMUS.



CAPUT PRIMUM.


 Sedente itaque Cornelio Pontifice cum episcopis sexaginta numero, totidemque presbyteris et plurimis diaconibus, contra Nouatianorum heresim disseritur uigilanter, statuiturque, suffragantibus utriusque pagine testimoniis, eos qui lapsi fuerant curandos esse et fomentis penitentie medicandos, et Nouatum, nichil habentem caritatis fraterne, cum reliquis sequacibus eius ab ecclesia sequestrari. Exstat de his epistola Cornelii ad Fabianum Antiochenum episcopum, et libellus Cypriani magnificentissime editus, quo et lapsos confortat, et contradicentes anathematizat.



CAPUT II.  Decius regnat annis duobus et tribus mensibus.

 Interea Decius, duobus nec integris annis functus imperio, cum filiis pariter acciditur; quo tempore fertur etiam obiisse Originem,  cum plenus esset dierum, et pene septuagenarius. Tunc Gallus cum uolusiano filio suo obtinet imperium; cuius cum regnum floreret in initio, et cuncta ei ex sententia cederent, ad exemplum Decii sanctos uiros, qui pro parte regni eius Deo supplicabant, persecutus est, cum quibus et prosperitatem suam, et pacem fugauit. Per idem tempus questio oritur in Africe partibus, de hereticis rebaptizandis uel non; sed Cornelio ceterisque occidentalibus episcopis manet potius hec sententia: post abiectionem dogmatis, sola eos manus impositione purgandos.



CAPUT III. Cornelius sedit annis circiter tribus.

 Igitur, Cornelio per martyrium consummato, Lucius succedit; quo solis mensibus octo functo apostolatu, Stephanus leuatur in antistitem, qui de non rebaptizandis hereticis similem Cornelio fert sententiam.



CAPUT Iu. De Dionysio, Alexandrie episcopo.

Eo tempore Dionysius, Alexandrie antistes, famosus habetur; qui multa et uaria scribens, instructionum nobis et doctrine copiosam materiam reliquit. Exstat huius ad Stephanum Papam epistola, de multis ecclesiasticis disserens causis. Exstant et eius littere quas contra Sabellianam heresim prosecutus est, que suo tempore exorta est, plena blasphemiis in Deum Patrem, et Dominum nostrum Iesum Christum negans esse uerum Filium, nec primogenitum omnis creature, simul et Spiritus sancti auferens intellectum.



CAPUT u. Gallus Imperator regnat duobus annis, nec integris.

 Interea Gallus imperator moritur, ualeriano succedente cum filio Galieno. Stephanus diem obiit.



CAPUT uI. Xystus episcopus eligitur.

ualerianus maxime persequitur Christianos, cum tamen primum benignus fuerit et humanus, postmodum uero seductus per quemdam magice artis magistrum, et principem magorum Aegyptiorum. De huius persecutione Dionysius scribit in diuersis operibus suis , in quibus narrat preclara gesta martyrum, et suam ipsius persecutionem meminit, et cuiusdam Asterii inter sanctos  martyres clarissimi uiri, et urbis Rome senatoris. Accidit hunc aliquando apud Cesaream Philippi famosissimo huic spectaculo adesse, quo ibi certa et solemni die immolabatur uictima ad radicem montis, et, arte quadam demonis nusquam comparens, tolli in celum a gentibus credebatur. Tunc Asterio humanos miserante errores, et pro his ad Deum ualde supplicante, subito uictima conspectibus omnium redditur, nec ultra in locis illis hic exstitit error.  Huius urbis ciuem fuisse aiunt mulierem illam que a Saluatore nostro a profluuio sanguinis sanata est, domusque eius nunc in ea ostenditur. Pro foribus eius domus basis quedam in loco editiore monstratur, in qua mulieris illius uelut genibus Saluatoris prouolute, palmasque suppliciter  tendentis, imago ere uidetur expressa. Astat uero alia ere nichilominus fusa statua, in habitu uiri stola capite circumdati, et dexteram mulieri porrigentis. Cuius ad pedem statue et basis herba quedam specie noua nascitur; que cum exorta fuerit, excrescere solet usque ad fimbriam stole illius erei indumenti: quam cum maxime summo uertice herba crescens contigerit, uires inde ad depellendos omnes languores morbosque conquirit, ita ut quecunque fuerit infirmitas corporis, haustu exiguo madefacti graminis depellatur, nichil omnino uirium gerens, si antequam fimbrie summitatem contigerit, decerpatur. Hanc statuam ad similitudinem Iesu uultus formatam tradebant; que permansit usque ad tempora nostra,  quam oculis nostris inspeximus.  Hunc ergo ualerianum Dei uindicta statim consequitur, nam a Sapore, rege Persarum, capitur, ibique; luminibus orbatus, senectute miserabili consenescit. Galienus, eius filius, postquam summam rerum solus obtinuit, tam claro Dei iudicio territus, moderatius agens persecutionem in nostros cessare facit. Ob meritum tamen uel paterne theomachie, innumera Barbaris assurgentibus regni detrimenta sustinuit. Tunc temporis Cyprianus, Carthaginensis episcopus, cuius doctissima exstant opuscula, martyrio coronatur; Stephanus quoque et Xystus, Rome episcopi, decedunt martyrio.



CAPUT uII. De Paulo Samosateno, heretico.

  Itaque post Xystum, Romanum Pontificem, Dionysius subrogatur; Paulus de Samosata suscepit sacerdotium, hic in heresim deuoluitur, dicens Christum communis nature tantummodo hominem fuisse. Tunc celebratur concilium, rogaturque Dionysius adesse; qui senectutis causa prohibetur, sed adest per epistolam. Statuitur Paulus in medio, et frequenti tractatu et disputationibus arguitur, considentibus uenerabilibus episcopis, et blasphemiam eius publicantibus, Firmiliano scilicet a Cesarea Cappadocie, Heleno Sardensi, Nicoma [f. Nichomacho] ab Iconio, et Hymeneo Hierosolymorum precipuo sacerdote, et uicine huic urbi Cesaree Theotecno, Athenodoro et Gregorio Ponti prouincie sacerdotibus. Hic autem Gregorius cunctorum sermone  celeberrimus habetur, et potens in operatione signorum. Hic forte duobus fratribus habentibus possessionem stagni, et de captura piscium sepe litigantibus usque ad humani sanguinis effusionem, medius interuenit; et, facta oratione cruentam deinceps inhibens fratrum contentionem, aquas abire iubet, et recedunt, fitque solum frugum, quod antea fuerat nauium, ferax. Sed et in quodam loco cum ad construendam ecclesiam rupes obesset, pernoctans in oratione transtulit rupem. Item cum per Alpes transiret aliquando, necessitate niuium coactus, ad fanum diuertit Apollinis, ibique pernoctat. Quo mane recedente, recedit demon; poscitur dare responsa ut prius, obmutescit, consulitur a sacerdote, opponit titulum aduentus Gregorii. Mox  sacerdos occupat uiam perueniensque ad Gregorium, querelam expulsi numinis exponit, questumque deplorat amissum. At ille scribit epistolam in hec uerba: Gregorius Appollini: Permitto tibi redire ad locum tuum et agere que consueuisti. Hanc sacerdos ad fanum fert epistolam, ponitque iuxta simulacrum; adest iterum demon, iterum dat responsa. Tunc sacerdos, in semetipsum conuersus, ait: Quomodo non multo melior est Gregorius isto Apolline, cuius obtemperat iussis? et descendens eadem hora ad Gregorium, referensque epistolam, rem ordine pandit, utque se offerat Deo, rogat. Tunc, relicta gentilitate, factus est ab eo catechumenus, et cum se castissime uite et abstinentissime mancipasset,  etiam baptisma consequitur, et in tantum fide et uirtute proficit, quod B. Gregorii successor in episcopatu efficitur. Sed et inde Gregorius ingenii sui nobis in paruo maxima monumenta dereliquit.



CAPUT uIII. Nota metaphrasim Gregorii [a 1Kb] martyris, et Episcopi Neocesarie.

In Ecclesiasten namque metaphrasim scribit magnificentissime, et catholice fidei expositionem breuiter ita continentem: Unus Deus Pater uerbi uiuentis, sapientie subsistentis, et uirtutis sue et figure, perfectus perfecti genitor, Pater Filii unigeniti, unus Deus, solus ex solo Deo, figura et imago deitatis, uerbum penetrans, sapientia comprehendens omnia,  et uirtus qua tota creatura fieri potuit. Filius uerus ueri, et inuisibilis ex inuisibili, et incorruptibilis ex incorruptibili, et immortalis ex immortali, et sempiternus ex sempiterno. Unus Spiritus sanctus ex Deo substantiam habens, et qui per Filium apparuit, imago Filii perfecti perfecta, uiuentibus causa sanctitatis, sanctificationis prestatrix, per quem Deus super omnia et in omnibus cognoscitur, et Filius per quem omnia.  Et Trinitas ista perfecta maiestate, et sempiternitate, et regno minime diuiditur, neque abalienatur. Igitur neque factum quid aut seruiens in Trinitate, neque superinductum, tanquam antehac quidem non subsistens, postea uero superingressum. Neque ita defuit unquam Filius Patri, neque Filio Spiritus sanctus,  sed inconuertibilis, incommutabilis eadem Trinitas semper. Hactenus de Gregorio.



CAPUT IX. Galienus imperator regnat annis quindecim.

Interea Dionysius apud Alexandriam in pace ecclesiastica diem obiit, decem et octo annis functus sacerdotio. Maximus succedit.



CAPUT X. Claudius regnat annis duobus.

 Galienus quoque moriens Claudium habet successorem, qui in breui moritur, Aureliano succedente. Cuius temporibus congregato apud Antiochiam concilio, Paulus Samosatenus ultima animaduersione damnatur, disputante  cum eo Malchione quodam, perfecte eruditionis uiro, excipientibusque notariis. Que disputatio ita magnifice ab eo et accurate habita est, ut nunc quoque legentibus sit in admiratione. Itaque secundo iam manifeste Paulus hereticus confutatur, datis epistolis Dionysio, Romano pontifici, Maximo Alexandrino ; cuius heresis et damnatio innotescit, et mores: qualiter Filium Dei negaret descendisse de celo, sed a Maria cepisse assereret, et initium habuisse de terra: qualiter etiam psalmos, qui in Dominum nostrum Iesum Christum dicebantur, cessare fecisset, uelut neotericos,  et nuper inuentos: per semetipsum uero compositos, diebus Pasche in medio Ecclesie canere fecisset mulieres, quas ipse  de se instituerat: qualiter etiam, incedens per plateam, tali quadam ambitione uteretur ut publice epistolas relegeret, atque in auditu omnium et oculis dictaret, assistentibus sibi in platea notariis, quanquam superbe etiam tribunal in ecclesia sibi multo altius quam fuerat, collocasset, et uerbum faciens iactaret super modum dexteram, ac palmam femori illideret, pede quoque subsultaret, et scabellum feriret, et more theatrali ab auditoribus uoces clamosas et plausum expeteret: maxime impudenter etiam mulieres secum habitare permisisset, et presbyteris et diaconis, qui eius morem gerebant, similem dedisset  licentiam.



CAPUT XI.

 Igitur, damnato et expulso ab Ecclesia, cum exire nollet, publica manu, ex mandato Aureliani imperatoris Domnus nomine in Ecclesia Antiochena succedit episcopus. Interea malis consiliis deprauatus Aurelianus, persecutionem meditatur in nostros, eousque ut, scriptis litteris uolenti subscribere, dextera Dei interuenerit, et subscriptionem deturbauerit, fulmen quoque ante eum magno pauore circumstantium ruerit: ac non multo post morte subita condemnatur.



CAPUT XII.  Aurelianus regnat annis sex.

Cui Probus succedit; cui et totidem annis consummato, Carus cum filiis Numeriano et Carino succedit. Quibus in breui consummatis, regnat Diocletianus: sed paulo ante imperium eius Dionysius romanus pontifex obiit.



CAPUT XIII. Dionysius Papa sedit annis nouem. Carus cum filiis regnat duobus annis, nec integris.

Beatus quoque qui tunc meruit rapi de mundo, ne uideret mala que iste Diocletianus mox intulit Ecclesiis ultra quam credi potest. Tunc apostolatui succedit Felix, quo tempore Manes magus quidam, secundum nomen suum insaniens, Perses genere, a quo et Manicheorum heresis, nouam sectam facit,  et dogmata quedam profert, a diuersis mutuata hereticis, et nunc Christum se simulat, nunc Paracletum se nominat, et elegit duodecim ad similitudinem Christi discipulos.



CAPUT XIu. Felix Papa sedit annis sex.

Igitur, Felice Papa consummato, Eutychianus succedit: quo in breui consummato, Gaius episcopus eligitur. Hic iam tempore Eusebii quindecim annis sacerdotio perfunctus, Marcellum relinquit successorem, quem iam tempus persecutionis inuenit.



LIBER OCTAuUS.



CAPUT PRIMUM. Eutychianus sedit annis quinque.

Interea nonus decimus annus erat imperii Diocletiani, et incipit fieri persecutio in Christianos ab eo permaxima, iusto siquidem Dei iudicio et necessaria correctione, cum iam multa libertate, multa indulgentia uitiati sunt mores nostrorum, et disciplina Ecclesiarum corrupta , dum fides nostra per diuersa dogmata scinditur, et ob id uilescit; dum prelati et rectores et duces populi, humilitatis Christiane et sinceritatis obliti, aduersum se odiis et contentionibus inflammantur. Tunc ergo nefanda edicta principis proponuntur, ut cuncte Ecclesie usque ad solum destruantur,  sacre Scripture comburantur igne: et, si quis nostrorum stat in honore, priuatus eo maneat infamis. Denique qui presunt iubentur simulacris immolare, alioquin coniici in uincula, ac torqueri. Igitur in Nicomedia, et Thebaide, et Phenice, et Alexandria, denique per totam Aegyptum, et Phrygiam, et Syriam, et Coppadociam, et cetera undique loca turbo persecutionis tam immensus et intolerabilis fuit, ut ex ipsa nimietate et atrocitate gestis martyrum deroget fidem.  Alii flagris discerpuntur, alii fodiuntur ungulis, alii flammis ignitis uruntur, alii gladio obtruncantur, alii patibulis affiguntur, alii precipitantur in mare, alii post tergum uinctis manibus appenduntur, et trochleis distenti membratim diuelluntur, alii testis  fictilium uasculorum lacerantur, donec tota eorum eradatur cutis, alii dantur ad bestias, leones, ursos, pardos, tauros, apros, et ad omne ferarum genus. Ipsi sacerdotes ecclesiarum nudantur inuerecunde, huc atque illuc ab impiis trahuntur. Proh nefas! que homicidis, adulteris, uenenariis, ac sepulcrorum uiolatoribus fuerant fabricata, nunc episcoporum, presbyterorum, diaconorum, ceterorumque religiosorum, colla constringunt; ita ut criminosis nec uincula superessent, nec locus ergastuli. Tanta ergo scelerati principis satellitibus inerat libido torquendi, ut uacarent per otium ad excogitandos nouos cruciatus. Quibusdam sub unguibus acutas infigunt arundines: quibusdam plumbum igne liquefactum dorso diffundunt, usque ad loca pudenda quibus egestio  naturalis procreari solet; feminisque candentis ferri et exusti plumbi masse, absque ullo humanitatis respectu, per pudenda uisceribus merguntur. Et si tortores alicubi duas uicinas arbores sibi inueniebant, ramos ad se inflectebant, eisque singulis singulos martyrum pedes ligabant; qui rami cum ad situm suum naturali impetu referrentur, discerptis diuulsisque uisceribus, auulsa secum membra rapiebant.  Tunc apud Antiochiam, inter ceteros agones, quoddam nobile factum est quod silere non debeo. Duo iuuenes comprehensi immolare coguntur. Aiunt: Ducite nos ad aras. Qui cum abducti fuissent, manus suas supponentes igni: Si subtraxerimus, inquiunt, sacrificasse nos credite. Et quoadusque caro omnis in ignem deflueret, immobiliter perdurant. Itaque, cum iam crudelitate satiatus imperator aliquantulum resipisceret, proponit edictum ut iam Christiani morti non tradantur, sed, dextris oculis ferro effossis, et sinistre pollice sauciato, sic permaneant. Sed cum statum Ecclesie crudeli animaduersione uastari, illum eternum ac peruigilem non lateret oculum, castigata in paucis familia sua, adest continuo ultrix Dei dextera in imperatores Diocletianum et Maximinum,  quorum alter in Occidente, alter in Oriente uastauerat Ecclesiam, ita ut, nutu diuino subito permutati, deposita purpura ceterisque imperialibus ornamentis, plebeii fiant ac priuati post imperium. Tunc ergo iam per uim et contentionem Romano imperio in duas procurationes diuiso, Maximinus in Orientis partibus regnat, ui rapiens nomen Augusti, Constantius in Occidente. Hic Constantius erga nostros clementer agit. Sed et Maxentius, Maximini Herculei filius, college Diocletiani, in urbe Roma dominium occupat, et exercet tyrannidem. Hic magicam secutus artem, totam Romam scelerum flagitiis et fece impuritatis replet, gloriam nobilium obscurat, senatores proscribit, matronis nobilibus abutitur.



CAPUT III. Regnum Constantii et Maximini.

In Orientis uero atque Aegypti partibus similis est ei per omnia Maximinus, exutus principem, rabidum induit tyrannum, simulacra colit, auguria sectatur, impurus conuiua et ebriosus, omnique genere dissolutionum fluctuans, hostis maxime Christianorum, et persecutor; quibus ignes, laminas, cruces, et singulis membris specialia infert supplicia. Igitur decem annis huius persecutionis deuolutis, adest iterum diuina prouidentia nostris, et quos per ignem probauerat, educit ad refrigerium. Nam diuina correptus ultione idem Maximinus, subito inflatus, uisceribus distenditur, putrefactisque postmodum uulneribus,  uermes ebullit, fetoremque intolerabilem exhalat.



CAPUT II.

 Rediuiuum quodam modo per similem morbum habemus nunc Herodem. Ille, quia Christum persequitur, pube tenus inflatus scatet uermibus: et iste probroso eodem laborat exitu, quia persequitur Christianos. Actum siquidem pulchro diuine  considerationis intuitu, ut daretur intelligi quanta sit capitis et membrorum connexio, quanta et quam indiuisa sit Christi caritas, zelus ad Ecclesiam, dum eamdem infert uindictam persecutoribus suorum, quam sui ipsius persecutori.  Itaque, cum iam desperaretur a mediis, sera ductus penitentia, Maximinus legem scribit at cesset persecutio Christianorum, et reedificentur ecclesie. Tunc, uelut sole terris reddito, relexantur omnes uincti: et qui damnati erant per metalla, reuehuntur, instaurantur ecclesie, sacerdotia reparantur, stupentibus gentilibus turmis de tanta et tam subita rerum mutatione. Sed hanc pacem redditam nostris Seuerus Maximinus, prefati Maximini collega, in Orientis partibus atque Aegypto tyrannidem  exercens, statim post sex menses perturbat. Rursum aduersus nostros persecutio instauratur, concitantur simulacrorum pontifices in odia et necem Christianorum. Quod ut aliqua iusta ratione uideatur fieri, confinguntur acta quedam uelut apud Pilatum de Saluatore nostro habita, in quibus aduersus Christum omnis blasphemia conscribitur. . Tunc rursum apud Tyrum et Phenicen multi martyres agonizant, et per multa alia loca. Addit quoque prefatus Seuerus Maximinus impietati sue, quod aduersum nostras leges ereis tabulis scribit, tanquam in eternum mansuras, in quibus impie et superbe commemorat quod ex Christianorum persecutione esset temperies et terre fecunditas abundantior.  Sed his superbis legibus statim contradicitur a Deo, et res uertuntur in contrarium, et pro ipsa nostrorum persecutione mox restricto imbribus celo, et facta intolerabili ariditate, fames ibi dira grassatur; eris quoque temperies in tantam uertitur corruptionem, ut humana corpora pessimis ulceribus intumescant, que ignis sacer appellantur. Igitur due ualidissime pestes et lues populum deuastant, cum tamen, quod mirabile, nec fames in aliquo, nec lues nostris dominaretur. Unde postmodum ab omnibus Christiana religio uera et perfecta esse inclamatur, petiturque a nostris subsidium alimonie et orationis. Addit quoque Deus Maximino hanc iusta retributione confusionem: rebellant Armenii prius amici Romanorum, propter nefaria eius edicta; quorum  in bello et ipse turpiter fugatur, et exercitus interiit ense  Tunc sacerdotes deorum suorum, et diuinos, quorum responsis bella mouerat, interfici iubet tanquam fallaces. Qui et demum uehementi egritudine, et doloribus internorum uiscerum correptus, amissis quoque morbo luminibus, et tunc magis quid aduersus Christum commiserit uidens, uiuendi finem facit, lata prius lege pro liberatione Christianorum.



CAPUT Iu. De Constantino imperatore.

Per idem tempus exoritur Constantinus religiosissimus  imperator, Constantii eque moderatissimi principis, de quo paulo ante memorauimus, filius et heres, Romanum obtinet imperium. Hic in obseruantia religionis omnes ante se imperatores exsuperat. Hic, ultimis persecutionum temporibus fere, cum uellet Deus repropitiari sanctis suis, et Ecclesiam suam tranquilla pacis soliditate stabilire, Christianus effectus, licentiam dat Christianis concilia libere congregare, et edificare ecclesias, quas et ipse plurimas constituerat, et plurima largitur, diuino commonitus Spiritu, et hoc celesti miraculo. Cum esset pugnaturus contra Maxentium urbis Rome tyrannum, et inde diuinum auxilium deprecaretur, uidit nocte per soporem signum igneum in celo, et astare angelum dicentem: Constantine, in hoc signo uinces.  Itaque cum hoc signo in militaria uexilla transformato procedit ad bellum, idemque signum ex auro fabrefactum dextera manu sua gestans, et deprecans Deum, ut, si fieri posset, illam dexteram suam non sineret Romano sanguine maculari; prestatque ei Deus, Maxentiumque tyrannum, congredi parantem, cum uniuersis nauibus quibus fluuium strauerat, demergit in profundum. Tunc senatus populusque Romanus, tyrannica peste liberati, Constantinum ut sue libertatis restitutorem excipiunt, faciuntque ei imaginem ob honorem triumphi. In cuius dextra idem imperator signum crucis depingi iubet, et subter ascribi huius uirtute Urbem restitutam esse libertati. Tunc legem scribit, conspirante etiam secum in hoc Licinio, sororis sue Constantie uiro, et  consorte regni, ut ab uniuersis colatur Deus Christianorum, qui sibi uictoriam dedit et Urbi libertatem; quam legem et usque ad Orientis partes emittit, ubi adhuc ferbuerat persecutio. Tunc apertius indulgentia legitimi principis manifeste status Ecclesiarum reparari incipit, uerbum et doctrina Christi libere propagatur, celebrantur festiuitates, conueniunt episcopi, ecclesie dedicantur, persecutores quoque, per quos Maximinus impietatis fomenta conceperat, iubente principe, suppliciis excruciantur; ipsius uero tyranni imagines sculpte uel picte precipitari iubentur, uel atro fuscari, aut coloribus oblitterari. Dum ergo sic proficit Ecclesia apud Deum et homines, et quasi quedam imago celestium habetur in terris, prefatus Licinius, Augusto inuidens Constantino,  quod ob maximam religionem in ueneratione esset omnibus, et maxime Christianis, occultas insidias molitur. Sed, carens effectu, mox apertum bellum indicit, Christianos uersa uice persequitur, et, noua et inaudita crudelitate, missis in carcerem cibum et potum interdicit: nolentesque sacrificare nouis ac monstruosis excrucians suppliciis, tradit lanionibus, ut, porcorum more suspensos, et caudicibus superpositos, cedant in frusta, et in mare ad pabulum piscibus proiiciant. Missos uero in exsilium legitimis uxoribus spoliat, ac suis [a 1Kb] satellitibus iungit. Iam uero ecclesias fidelium, quas prius exstrui  preceperat, subuertit. Denique, tanta eius tyrannide motus, Constantinus ire obuiam parat, nec difficultas fit uictorie, ubi et causa iustior, et uirtus eminentior exstat. Deiectoque tyranno Licinio, soliditatem Romani imperii solus obtinet cum filiis, Ecclesiarum  statu incredibili diligentia restituto: quas deinceps sumptibus, priuilegiis, honoribus ampliare et sublimare procurant. Hucusque Eusebius Cesariensis. Reliqua Rufinus persequitur.



LIBER NONUS.



CAPUT PRIMUM.


Sed his temporibus, commoda pace et quiete Ecclesiis reddita, alius persecutionis turbo inuehitur. Etenim Arius quidam, Alexandrie presbyter, praua quedam dogmatizat, et ab illa eterna et ineffabili Dei Patris substantia uel natura Filium conatur abscindere, dicens: Non semper Deus Pater fuit, non semper fuit Dei uerbum: sed fuit, quando Deus Pater non fuit, Dei autem uerbum ex non existentibus factum est.  Existens enim existentem ex non existente fecit, quapropter fuit aliquando, quando non fuit. Creatura tantum et factura est Filius, neque similis est Patri secundum substantiam; neque uerus est, neque uera  sapientia eius est, neque uerum naturaliter eius uerbum est, sed unus quidem creaturarum et facturarum est; abusiue autem dicitur uerbum et sapientia, factus et ipse existens in proprio Dei uerbo, et in Dei sapientia, in qua omnia et ipsum fecit Deus. Unde conuertibilis est, et mutabilis per naturam, sicut et uniuersa rationalia. Peregrinum enim, et extraneum, et remotum est uerbum a paterna substantia, et inuisibilis Filio Pater. Non enim perfecte et integre nouit Filius Patrem: neque enim perfecte uidere potest; nam nec suam substantiam nouit Filius sicut est. Propter nos enim factus est, ut nos per eum, tanquam per mysterium, crearet Deus, et nequaquam substitisset, nisi nos Deus facere uoluisset. Non ergo naturaliter est Dei Filius, nec aliquam  habet ad Deum proprietatem, quando non ipsum nature mutabilis existentem propter moderationem diligens est, et uirtutem non mutatam ad deterius elegit; cum, etsi Paulus et Petrus ad hoc peruenissent, nichil possent ab eorum filiatione differre. Hic ergo Arii blasphemus error Ecclesiam conturbat, questio latius innotescit; quem Alexander Alexandrinus episcopus persequens, Arium zelo fidei innotescere facit. Sermo peruenit usque ad principem Constantinum. Tunc ille ex sententia sacerdotum apud urbem Niceam conuocat episcopale concilium: ibique trecentis decem et octo episcopis residentibus, ceterisque honorabilibus personis, philosophis, ac dialecticis, et opinatissimis quibuscunque scholasticis, Arium adesse iubet, ac de eius propositionibus et questionibus  iudicari.



CAPUT II. Ex utraque historia permutatum.

Tunc de fide ibidem subtiliter disseritur; errorque  Arii condemnatur manifestis Scripturarum dictionibus: quia et Deo Filius naturaliter unigenitus est, uerbum, uirtus, sapientia solius Patris, et Deus uerus, sicut Ioannes ait, splendor glorie, et figura substantie Patris. uerum, post diuturnum multumque tractatum, placet omnibus scribi debere, id est eiusdem cum Patre substantie Filium confiteri. Defertur ad Constantinum sacerdotalis concilii sententia; quam ille, ut a Deo prolatam, ueneratur, et contradicentibus comminatur exsilium. Exemplum autem sententie, uel Nicene fidei est huiusmodi:



CAPUT III.

. Credimus in unum Deum Patrem  omnipotentem, omnium uisibilium et inuisibilium, et in unum Dominum Iesum Christum, Filium Dei, natum ex Patre, unigenitum, hoc est, ex substantia Patris, Deum ex Deo, lumen ex lumine, Deum uerum ex Deo uero, natum non factum, , hoc est eiusdem cum Patre substantie, per quem omnia facta sunt que in celo et que in terris, qui propter nos homines, et propter nostram salutem de celis descendit, et incarnatus est, hoc est factus. Passus est, et resurrexit tertia die, et ascendit in celos, inde uenturus iudicare uiuos et mortuos. Dicentes autem: Erat aliquando, non erat antequam nasceretur, uel non erat antequam fieret, aut: Quia ex non exstantibus factus est, aut ex alia substantia,  uel ex subsistentia: dicentes etiam aut conuertibilem aut mutabilem Filium Dei, hos anathematizat catholica Ecclesia apostolica.  Hanc uenerabilem fidem trecenti decem et octo episcopi amplexi sunt, inter quos maior adhuc erat numerus confessorum Christi, et martyrum. Nam et Iacobus quidam Antiochie Mygdonie, qui mortuos resuscitauit, uiuos curauit, et alia multa operatus est miracula, Paulus quoque Neocesarie, castri positi iuxta Euphratem, qui ambas manus habuerat ligatas, ignitoque ferro combustas rabie Licinii, Paphnucius quoque Aegyptius, ex eorum numero quos Maximianus, dextris oculis effossis et sinistro pollice succiso, per metalla damnauerat, aderant ibi. Sed et Spiridion, Cyprius episcopus, ex eorum numero dicitur fuisse, uir unus ex  ordine prophetarum, qui pastor ouium in episcopatu permansit; cuius hoc fertur factum insigne, et omnibus seculis admirandum: Filiam habuit, que cum ei bene administrasset, uirgo defuncta est; post  obitum eius uenit quidam dicens, se ei depositum commendasse; rem gestam ignorauerat pater: perquisitum in tota domo quod poscebatur, nusquam inuentum est. Persistebat ille qui commendauerat, et fletu et lacrymis perurgebat, comminans etiam sibi mortem, nisi depositum reciperet. Permotus lacrymis eius senex, ad sepulcrum filie properat, atque illam nomine clamitat suo. Tunc illa de sepulcro: Quid uis? ait, pater. Commendatum, inquit, illius ubi posuisti? At illa, locum designans: illic inuenies defossum. Regressus domum suam, depositum, ubi filia de sepulcro responderat, repertum, tradit reposcenti. Sed et multa eius referuntur alia gesta. Hi, et huiusmodi reuerendissimi uiri sederunt apud Niceam.  Unde indubitanter credimus,  predictam ibidem synodum a Spiritu sancto quadam diuinitus consideratione congregatam fuisse, ut scilicet nobis posterioribus, ac diurnis, uel modernis, daretur intelligi firmum esse ac catholicum quidquid ibi de mysterio fidei promulgatum est. Quod quidem tam diuini, tamque spirituales uiri locuti sunt, qui non erant similes nobis indignis et peccatoribus, qui propter iniustitiam nostram in Scripturis sanctis fallere possumus, et falli. Neque enim potuit Spiritus sanctus fallaciam proferre, per quos tanta et talia operabatur miracula. Igitur, Domino cooperante, et sermonem confirmante eorum sequentibus signis, quidam episcopi, etiam in ipsa synodo, et circa synodum, uirtutes aliquas, et signa fecerunt.  Nam  cum ibi philosophus quidam, in arte dialectica insignis, obiectis questionibus fidei nostre occurreret, nec ab aliquo posset concludi, quidam ex confessoribus, simplicissime nature uir, et nichil aliud sciens nisi Christum Iesum, et hunc crucifixum, paucis philosopho insultanti congreditur, expositaque simplicitate fidei quadam, eum ineffabili pietate mox permutat, et efficit Christianum. Et tunc ostensum est philosopho quia regnum Dei non in sermone, sed in uirtute consistit.



CAPUT Iu. Ex Tripartita historia, actum Constantinopoli.

 Sed et Alexander Constantinopolitanus, uir admirande conuersationis,  cum quidam philosophi causarentur aduersus imperatorem, quod nouam in republica introduceret culturam, et ipsi Alexandro opponere uellent de dogmate, in nomine Christi operatur uirtutem, imperatque maximo eorum philosopho, tanta spiritus uirtute, ne loquatur, ut una cum eius sermone os illis penitus obstructum sit. Sed iam ad historiam reuertamur. Dictata Nicena fide, et tam ab ipso imperatore, quam ab episcopis communicata, Eusebius, Nicomedie presul, cum reliquis quatuor episcopis, magis fauentes Ario, nolunt subscribere uerbum consubstantialitatis, reprehendentes, dicentesque consubstantiale esse, quod ex aliquo est, aut ex partitione, aut decisione, aut plantatione: ex  plantatione quidem, sicut ex radice germen: ex decisione uero, ut ex patre filius: ex partitione autem, sicut ex massa aurea annuli aurei duo uel tres; sed secundum nullum horum, inquiunt, est Filius Dei consubstantialis Patri, propterea ergo in fide consubstantialitatis consentiendum non est. Hos igitur damnat uniuersalis synodus cum imperatore, et relegat exsilio cum Ario, et sectatoribus eius.  Per idem tempus crux Domini ab Helena Constantini matre, religiosa femina, reperitur, ubi quondam antiqui persecutores in loco sepulcri simulacrum ueneris collocauerant; ut si quis ibi Christum uellet adorare, uenerem potius adorare uideretur. Inuenitur et ille titulus a Pilato conscriptus, sed et alie due cruces. Tribus igitur crucibus  repertis, Macarius eiusdem loci episcopus, defixis in terra genibus, cum regina Deum suppliciter deprecatur, ut, que illarum crux ad Dominicam gloriam fuerit, innotescat. Tunc, adhibitis duabus semineci cuiusdam matrone corpori, nichil operatur, adhibet tertiam, ex mox exsurgens mulier, magnificat Deum. Percepto itaque euidenti indicio, regina templum mirificum in eo loco ubi crucem repererat, statuit. Clauos quoque, quibus corpus Dominicum fuerat affixum, portat ad filium. Ex quibus ille frenos et galeam aptat ad usum belli, adimplens Zacarie prophetiam, dicentis: Et erit quod in freno est sanctum Domino omnipotenti. Ligni uero salutaris partem defert filio, partem sibi reponit.



CAPUT u.

 . De hoc ligno Sibylla dixit apud paganos: O ter beatum lignum, in quo Deus affixus est! Preterea predicti imperatoris mater octogesimo etatis sue anno decedit, multa filio pietatis mandata derelinquens. Que mox ille postponens, seductus a sorore Constantia, et multis precibus ab ea interpellatus, Arium de exsilio reuocari iubet, et mitti ad episcopos, qui tunc forte Hierosolymis ad dedicationem ecclesie conuenerant, fidemque eius probari. Tunc ille fidem scripsit, que quidem sensum nostrum, et uerba nostra, professionemque nostram continere uideretur.



CAPUT uI.

 Imperator autem,  adhuc de Ario experiri uolens, eum reuocat ad palatium; qui, percunctatus de fide Nicena, ficte subscribit, et prestat iuramentum, quodam modo iusiurandum arte deludens. Ferturque scriptam sectam suam habuisse in charta quam sub ala ferebat. Unde uere iurare se credidit, dicens se sic sapere sicut scripsisset. Credens ergo imperator, suscipi eum ab Alexandro, Constantinopolitano episcopo, in communionem iubet. Quo renuente adhuc propter infamiam, et suspicionem heresis deuitante, iubet Constantinopolim synodum congregari. Ante uero unum concilii diem constitutum, prosternens se Alexander sub altare, tota nocte clamat ad Dominum, dicens: Iudica, Domine, inter Eusebii minas et  Arii iuramentum. Quo ualde supplicante, presumptionem Arii et iuramentum mendax mox uindicta Dei persequitur. Etenim, cum in crastinum matutinum ad ecclesiam properaret, episcoporum et populorum frequentia constipatus, humane necessitatis causa ad secessum declinat; ibique cum sederet, intestina eius atque omnia uiscera in secessum cuniculorum defluxere. Tunc Eusebius Nicomedie cum ceteris Arianis confunditur, nec propter causam Arianum dogma confunditur, sed ad tempus occultatur.



CAPUT uII.

[a 1Kb] Interea Constantinus imperator, cum in Nicomedia degeret, languore grauatus, in extremis baptizatur; distulerat enim usque ad illud tempus, in  Iordane hoc promereri desiderans. Qui, condito testamento, et tribus filiis heredibus constitutis, primo, scilicet Constantino, in Hesperia; secundo uero, scilicet Constantio, in Oriente; iuniore, scilicet Constante, Cesare ordinato; et in partibus Occidentis post quinquagesimum quintum etatis sue annum, uiuendi finem facit, reuocato prius Magno Athanasio in Alexandriam, propter persecutionem Arianorum exsulante. Igitur Christianissimo imperatore defuncto, Arianum iterum dogma repullulat. Constantius imperator, seductus ab hereticis, in eumdem errorem deuoluitur, et Magnum Athanasium ueritatem edocentem condemnat. In cuius persecutione postmodum grauiter conspirantibus hereticis, et multa crimina intendentibus, uniuersus orbis  coniurauit, et commoti sunt principes terre, gentes, regna, exercitus, coierunt aduersus eum. In cuius damnatione cum apud Mediolanum congregati subscribere cogerentur episcopi, quibusdam eorum deceptis, Pictauiensis minime consentit Hilarius. Unde et cum quibusdam aliis episcopis traditur exsilio. Inde apud Ariminum synodus ab hereticis congregatur. Ibi , quasi ignotum sermonem, et a Scripturis alienum, a fidei expositione decernunt, firmantes sibi sermonem nequam, et dicentes soli Christo oportere credi, et non confirmare.



CAPUT uIII.

 Interea liberius Papa traditur in exsilium, et Felix, diaconus eius,  in locum eius subrogatur ab hereticis. Hierosolymis Cyrillus Maximo in episcopatu succedit, aliquando in fide uarians, aliquando in communione.

 Per idem tempus Constantinus imperator uiuendi finem facit, Iulianus uero succedit in regnum, bono usus principio  et malo fine. Nam primo clericus et philosophus insignis, postmodum ad idola conuertitur. Et primo quidem pacificus relaxat episcopos de exsiliis, et benigne agit aduersus nostros; deinde persequitur, et infert supplicia. Hic, in odium Christi, Iudeis permittit reparare templum Hierosolymis; qui ex omnibus prouinciis collecti, noua templi fundamenta iaciunt, que subito terre motu corruunt diuinitus, saxis ingentibus longe lateque dispersis. Et ne hoc casu crederetur factum, sequenti nocte in uestimentis cunctorum crucis apparuit signum. Quo attoniti miraculo, plurimi Christo crediderunt. Hic etiam Iulianus ad cumulum nequitie summe contra Deum, insigne Christi simulacrum, quod apud Cesaream mulier a sanguinis liberata profluuio collocauerat,  satis impudenter deponit, suamque eodem loco collocat imaginem, que igne de celo cadente postmodum fulminata est; caput cum ceruice una in terram est deiectum, reliqua pars hactenus ad iudicium fulminis reseruatur. Tunc uero Pagani imaginem Christi confregerunt, quam postmodum Christiani recolligentes recondiderunt in ecclesiam.



CAPUT IX. Ex concilio apud Alexandriam.

 Interea, congregatis apud Alexandriam paucis numero confessoribus, licet fidei merito multis, ad sedandas hereticorum procellas tractatur, quibusdam eorum, ad rigorem Ecclesie, dicentibus non debere eos recipi  in sacerdotium qui se utcunque contagione heretica maculauerunt, aliis uero, ad compassionem, promulgantibus non debere negari aditum abiurato errore perfidie redeuntibus. Additur quoque in illo concilii decreto plenior de Spiritu sancto disputatio, ut eiusdem substantie ac deitatis cuius Pater et Filius crederetur; nec quidquam prorsus in Trinitate aut creatum aut inferius posteriusque diceretur; sed de differentia substantiarum et subsistentiarum sermo eis per Scripturas motus est, quas Greci et uocant. Quidam dicebant substantiam, et subsistentiam unum uideri, quia tres substantias non dicimus in Deo, nec tres subsistentias dicere debeamus. Alii uero, quibus longe aliud substantia quam subsistentia uidebatur, dicebant quia substantia ipsa  rei alicuius naturam rationemque qua constat, designet: subsistentia autem uniuscuiusque persone hoc ipsum quod exstat et subsistit, ostendat.



CAPUT X. Heresis Sabellii breuiter adnotata.

Ideoque propter Sabellii heresim, confundentis  personas, et dicentis quia idem Deus, quando uult, Pater est, quando uult, Filius est, quando uult, Spiritus sanctus, tres subsistentias esse confitendas, quod quasi tres subsistentes personas signare uideretur, ne suspicionem daremus, tanquam illius fidei sectatores, qui Trinitatem in nominibus tantum, et non rebus ac subsistentiis confitentur. Sed de incarnatione Domini comprehensum est quia corpus quod susceperat Dominus, non sine sensu neque sine anima suscepisset. Quibus caute moderateque compositis, soluto concilio, Eusebius uir illustris, potens in uerbo doctrine, Orientem circuit atque Italiam; et illius circumferens decreta, singulas quasque Ecclesias ad sanitatem recte fidei reuocat. Idem moliente Pictauiensi episcopo Hilario, uiro naturaliter erudito,  et commodissimo ad persuadendum, cuius multa exstant opuscula, et libri de fide nobiliter editi contra uersutias hereticorum. Interea Iulianus imperator contra Persas pugnaturus litat Apollini,  poscens responsa, nec suscipit. Percunctati demones de causa silentii, aiunt sepulcrum Babyle martyris prope positum impedire. Tunc ille uenire Galileos, hoc enim nomine nostros solitus erat appellare, et auferre sepulcrum martyris iubet. Conueniuntque nostri psallentes cum exsultatione illud Psalmiste in auribus profani principis: Confundantur omnes qui adorant scuptilia, et qui confidunt in simulacris suis. Unde ille ad iracundiam prouocatus Christianos incarcerat et infert martyria, comminatus maiora tormenta post belli uictoriam. Hoc eo cogitante, res uertitur in contrarium. Nam profectus quidem est, sed reditus nullus fuit; ibique incerto suorum aut hostium iaculo confoditur. Fertur autem quia, dum fuisset uulneratus, mox sanguine suo  compleuerit manum, et in erem proiecerit, dicens: Galilee, uicisti; et in eo ipso confessus est cum blasphemia uictoriam.



LIBER DECIMUS.



CAPUT PRIMUM.


 Post Iulianum Iouinianus ab exercitu trahitur ad imperii insignia; qui excusat se sacrilegis non posse imperare, quia Christianus esset, nec acquiescit, donec acclamat exercitus: Et nos Christiani sumus. Hic persequitur hereticos, et honorat Ecclesiam, Athanasium requirit, et ab ipso suscipit formam fidei, et Ecclesiarum disponendarum modum. Sed hec tam leta principia orta mors immatura mox corripit. Post hunc ualentinianus cum fratre ualente suscipit imperium, expulsus quondam militia a Iuliano pro fide nostra; et sibi quidem tunc Occidentales delegit partes, fratri autem Orientales reliquit. ualentinianus ergo  in fide et religione Romanam rempublicam administrat; sed ualens, fauendo hereticis, abiit in uiam patrum suorum. Orthodoxos quosque persequitur, tormentis excruciat, damnat exsilio; sed hoc post Athanasii obitum; nam, illo superstite, uelut diuina quadam uirtute prohibetur.



CAPUT II. Athanasius, Alexandrinus episcopus, quadragesimo et sexto sacerdotii sui anno moritur.

 Igitur, functo in pace Athanasio post multos agones, et Petro in locum eius substituto, quem et ipse sciscitatus de successore elegerat, fauore principis concitati aduersum nostros Ariani insurgunt uehementius. Tunc  Lucius, Ariane pestis episcopus, fugato Petro, supra persecutiones gentilium uastat Ecclesiam, uastat et eremum, et bellum quiescentibus indicit. Itaque tria millia et eo amplius uiros, per totam eremum solitaria habitatione dispersos, armata manu oppugnare  aggreditur, Patresque monachorum Aegypti, Macarium, Isidorum, aliumque Macarium, Heraclidem, et Paulum, discipulos Antonii, tradidit exsilio, qui uite merito insignes et uirtutibus admirabiles habebantur. Pro breuitate proposita cetera omittens, unum Macarii insigne refero miraculum. Cecus quidam ad cellam Macarii, cum non reperisset eum domi, mestus primo, sed mox fidei ardore calescens: Applicate me, inquit, ad illam partem parietis, ubi cubare solet senior, et admotus, parumque luti aridi quo paries oblitus erat, palme sue superponens, et de aqua putei ex quo ipse bibat, resoluens oculos suos, perunxit, et mox uisum recepit.  Sed et idem Macarius catulos leene cecos, a matre sibi obiectos, cum pro eisdem  bestia supplicare uideretur, liberat a cecitate, donaturque a bestia plurimis pellibus laniatis pro munere, ore suo enectis, et ante cellam eius depositis. Sed his tantis uirtute mirabilibus non defert Lucius Arianus; quinimo iubet ipsos predictos patres clam raptos, in ignitam Aegypti insulam deportari, ubi et multa operantur miracula, et conuertunt incredulos. Quod expauescens Lucius, ueritus populum propter iustos tumultuantem, reuocat eos, et ad eremum remittit. uerum dum hoc Lucius agit in Aegypto, ualens Arianorum imperator per alia loca non minus aduersus nostros insaniuit, maxime apud Edissam, Mesopotamie urbem, Thome Apostoli reliquiis decoratam: ubi de Ecclesia catholicis electis, nec in campo permittit habere conuentum. Tunc uelut aurum  in fornace probatum, in persecutione fulget Ecclesia; unde non in uerbis tantum, sed in carceribus et exsiliis uinculisque fides approbatur. Interea cum apud Alexandriam nebulosus quidam doctor Lucius obtenebraret populos, uelut lampadem quamdam  diuine lucis; Dydimum Dominus accendit.  Hic a pueritia luminibus orbatus, nec ideo minus litteris se applicans, mirum dictu, in tantam Scripturarum eruditionem diuino peruenit miraculo, ut schole ecclesiastice illius temporis maximus doctor existeret. Hunc beatus Antonius, cum fidei Athanasii testimonium laturus aduersum Arianos de Thebaide descendisset, magnificis consolatus est uerbis: Nihil te, inquit, offendat, Didyme, quod carnalibus oculis uideris orbatus. Desunt tibi oculi quos mures, musce, et lacerte habent; sed letare, quia habes oculos quos angeli habent, quibus Deus uidetur, per quos tibi magnum scientie lumen accenditur.



CAPUT III.  De illustribus uiris, Basilio et Gregorio.

 Ea tempestate Basilius et Gregorius, Cappadocie, instar duorum celi luminarium refulgent, ambo nobiles, ambo Athenis sufficientissime eruditi; qui, remotis denique secularium Grecorum libris, monasterium expetunt, soli diuine Scripture attendentes. Basilius contemplationi monastice inheret, contemptu seculi humilior; Gregorius ecclesiastice actioni, in predicatione liberior. Basilius itaque Cesarie Cappadocie fit episcopus. Qui cum a ualente in exsilium cogeretur, et staret ad tribunal, prefecto minitanti fertur eleganter respondisse: Utinam, inquit, dignum haberem aliquod munus, quod ei offerrem, qui Basilium maturius de nodo huius follis absolueret! Cumque daretur  ei spatium deliberandi: Ego, ait, in crastino tempore ero, qui hodie: tu te utinam non mutes! Et illa quidem nocte cum uxor imperatoris uehementer cruciaretur, et filius eius unicus diuina exstingueretur ultione, rogatur Basilius, et detinetur ad intercessionem, qui paulo ante expellebatur ad penam. Itaque, omnibus catholicis expulsis a ualente, solus usque ad uite exitum intemerato communionis sacramento in Ecclesia perdurat.



CAPUT Iu. Gregorius Nazianzenus Constantinopolim translatus est.

Gregorius apud Nazianzi oppidum in locum patris episcopi subrogatur, famosissimus in doctrina, et  hereticorum ualidissimus oppugnator. Unde et Constantinopolim ad docendum Ecclesiam transfertur.  Per idem tempus functo Liberio Romano pontifice, Damasus succedit in apostolatum, contra quem Ursinus schismaticus presumit apostolicam sedem, defendentibus alterutris et bella mouentibus, adeo ut humano sanguine implerentur orationum loca. Sed adest assertor innocentie Deus Damaso, prudenti et innocenti uiro. Sed apud Mediolanum defuncto Auxentio, episcopo hereticorum, Ambrosius, uir primo consularis, subito populi clamore episcopus eligitur, adhuc tamen catechumenus, sed mox ante ordinationem suam baptizatur.



CAPUT u. ualentinianus regnat decem annis.

 Interea ualentinianus imperator diem obiit, filiis suis Gratiano et ualentiniano relinquens imperium. Sed et frater eius, Gothis insurgentibus, fugiens e bello flammis exustus est.



CAPUT uI. De Gratiano illustri imperatore.

Igitur Gratianus cum fratre admodum paruulo post ualentem quoque Orientis suscipit imperium. Hic pius fuit ac religiosus, armis strenuus, uelox in corpore, ingenio bonus, et plus uerecundus quam reipublice intererat. Unde et ad curam et administrationem rerum Theodosium acciuit, uirum utilem  et armis maturum, Orientis ei procuratione permissa. Qui Gratianus postquam multa religiose et fortiter gessit, et a Maximo Britannorum tyranno peremptus est, post se in Occiduis partibus relinquit ualentinianum, cuius interim mater Iustina Ariana persequitur Ecclesiam, comminans sacerdotibus exsilia, nisi Arianensia suscipiant decreta. Sed et Ambrosium, turrim aduersus hereticos ualidissimam, multa oppugnatione fatigat; quem et, persuaso filio, parat exsilio condemnare, sed a populis, incredibiliter amantibus Ambrosium, impeditur. Qui Ambrosius aduersus reginam non se manu defensat ac telis, sed ieiuniis et obsecrationibus indesinenter insistit, donec uindice Deo, tyranno Maximo perurgente, uersa in fugam, cum filio exsilium sortitur.



CAPUT uII. De Theodosio pio ac religioso imperatore.

Interea Theodosius, beneficiorum Gratiani memor, ad uindictam eius totis uiribus Orientis insurgens, sanguinem iustum ulciscitur, regnum recuperat, fidem catholicam restituit, quam Iustina uiolauerat, et inde ad Orientem regressus, sicut ab exordio regni precipitatis penitus idolis, pulsis hereticis, congregatis catholicis, in fide et religione et munificentia perseuerat. Hic piam constituit legem, ut sententie principum super animaduersione prolate, in diem tricesimum ab exsecutoribus differrentur, quo locus misericordie, uel, si res tulisset, penitentie non periret.



CAPUT uIII.  uariarum rerum insignis historia.

Sub eodem tempore apud Laodiceam Apollinaris episcopus, uir sane in ceteris instructus, heresim generat, ex contentione asserens solum corpus, non etiam animam, a Domino in dispensatione susceptum, et pro supplemento illius rationabilis partis, ipsum Dei uerbum fuisse perhibebat. Hinc descendunt Apollinariste heretici, proprias habentes sectas et dogmata. Tunc concilium Rome congregatur a Damaso, et Petro Alexandrino, et damnantur Apollinariste, data hac decretali sententia, ut, si quis Filium Dei humanitatis uel deitatis diceret minus aliquid habuisse, ab Ecclesia fieret alienus. Sed et Constantinopoli sub trecentis quinquaginta Patribus synodus  celebratur, in qua omnes heretici condemnantur. Tunc Martinus, Turonicorum, Gallie ciuitatis, episcopus, multis miraculorum signis effulget. Tunc Hieronymus presbyter in Bethlehem, imo toto orbe clarus habetur; de quo non sine magna admiratione suspicio, quare in hac historica narratione a Rufino pretermissus est insigniri, maxime cum ceteros illustres uiros, et contemporaneos suos nobilitauerit eloquio, qui uel impares ei fuerunt scientia, uel, si pares aut superiores, certe omnimodo minus utiles Ecclesiis. Fortassis egit hoc Rufinus industria, ne uideretur iniuriam illi libello facere, quem idem beatus Hieronymus scribit de uiris illustribus, ubi et de seipso facit in ultimis mentionem. Dicitur etiam quod inimicitias inter se aliquando habuerunt,  et  obliquis se respexere uultibus, et sermonibus notauere; unde forsitan a beato Hieronymo hunc sermonem historicum obliquauit. Siue autem propter hoc, siue propter illud omiserit, nescio, Deus scit: unum scio, quia pretermittendus non erat. Unde nunc idoneum duxi uicem supplere Rufini, et tantum hunc uirum inserere narrationi, ut, quasi quodam cornu aureo mutilata historia, huius insertione reformetur. Itaque ea que sparsim de eo dictata reperi, suffragantibus eius meritis in unum colligere breuiter dispono. Sed iam ad historiam reuertamur. Interea Theodosius pius imperator communem se prebens sacerdotibus Dei, exstinctis iam hereticis, in pace et quiete magna regit Ecclesias.   Tunc idola penitus destruuntur, templa gentilium subuertuntur. Tunc apud Alexandriam ingens templum Serapis deiicitur, in quo tam uastum erat ipsius Serapis simulacrum, ut dextera unum parietem, alterum leua perstringeret; quod monstrum ex omni genere metallorum, signorumque compositum ferebatur. Hoc idolum dicebant statutis diebus salutari a sole, quoniam arte erat compositum, ut per fenestram exiguam radius solis directus, os et labia eius populo inspectante illustraret. Sed et in eodem templo signum solis ex subtilissimo ferro fabricatum, magnete lapide desuper laquearibus infixo, ipsumque trahentibus mouebatur deorsum, et tanquam ad salutandum Serapim altius eleuabatur. Sed cum ad subuertendum hoc simulacrum  nostri insurgerent, paululum territi retardantur,  gentilibus pro certo asserentibus, quod si humana manus illud tetigisset, terra dehiscens illico solueretur in chaos, celumque rueret in preceps. Tum ecce unus ex militibus, fide concalescens, correptam bipennem maxille ueteratoris illidit: nec celum tamen ruit, nec terra distenditur. Exinde, aliis adiuuantibus ad cedendum, senex ueternosus distrahitur, et in conspectu clericorum Alexandrie exuritur. Hic Serapis finis fuit, quem alii Iouem putant, alii uirtutem Nili fluminis, alii regem Aegypti Apim, alii in honorem nostri Ioseph formatum asserunt esse simulacrum, ob diuisionem frumenti qua subuenit Aegypto. Sed et in templo Saturni cum simulacrum deiicitur, tyranni eiusdem fani sacerdotis fraus comperta est: qui tanquam ex  responso numinis, sue libidini placentes feminas dignas esse Saturno Deo et eius uocatione, faciensque in templo pernoctare, clausis ianuis, et traditis clauibus, cum uideretur discedere, per subterraneos aditus simulacrum ingrediebatur a tergo exesum, et parieti diligenter annexum, et mox supplicantem et intentam mulierem, quasi uoce Saturni aduocabat. Sed et alie multe paganorum fraudes tunc deteguntur. Itaque deiecto apud Alexandriam ipso capite idololatrie, reliqua idola conculcantur, et ueri Dei construuntur ecclesie. Interea ualentinianus in occiduis partibus, laqueo uitam finiuit, dolo, ut dicitur, ducis sui Arbogasti. Post quem Eugenius tyrannus Italiam occupat. Theodosius inflammatur ad ultionem, et, consulto Ioanne Anachoreta monacho,  qui prophetico spiritu pollebat, Eugenium exsuperat tyrannum, tam armis confisus quam ieiuniis et orationibus. Tunc de inimicis ad orientem reuertitur, ibique Arcadium filium augustum creat, Honorium quoque factum imperatorem occiduis partibus delegat; ipse uero iam subiugatis hostibus, iam eliminatis idolis, iam sedata Ecclesia, post decem et septem annos Romani imperii migrat ad Dominum, cum piissimis principibus percepturus premia meritorum. Hic Rufinus ecclesiastice historie finem facit. Et nos quoque, finitis persecutionibus, heresibus consopitis, fundata et exstructa Ecclesia, quia post enumerationem tantorum martyrum, confessorum, doctorum, siue Patrum, nichil dignius restat uel illustrius, hic cum eo suscepti operis compendium terminemus.





HAYMONIS HALBERSTATENSIS EPISCOPI DE uARIETATE LIBRORUM SIuE DE AMORE CeLESTIS PATRIAE LIBRI TRES,
Nunc primum, ex editione Coloniensi anni 1531, ad prelum reuocati.
*



PROLOGUS HAYMONIS.

 Cum sis unicum et sanctissimum uere humilitatis et compunctionis exemplar, et huic mundo crucifixus, tibique mundus sit crucifixus, petiisti crebro, mi domine reuerendissime Pater Guilhelme, ut prata sacrarum Scripturarum omni cum uelocitate percurrerem, et ex tibi his flosculos perpetuos ad anime tue salutem proficuos, tam de amore celestis patrie, et quibus ad eam bonorum operum passibus perueniatur, quam etiam de timore et qualitate supplicii perquirerem: quatenus mortificationem carnalium desideriorum fontesque lacrymarum, compunctionemque continuam, largiente bonorum omnium largitore, diuinis excitatus admonitusque sententiis habere possis assidue. Scimus enim omnes qui crucifixam uitam tuam non incognitam habemus, quia  postquam a mundanis et palatinis uinculis absolutus es, et terrena et peritura reliquisti, et ad paupertatem feliciter aduolasti, omnem uitam tuam huic  mundo esse mortificatam, et a cunctis exterius interiusque uitiis expurgatam, necnon et ab omnibus secularibus curis desideriisque carnalibus diuino ab igne pleniter excoctam, et sine aliqua intermissione cum continuis gemitibus et lacrymis te ad patriam cursu uelocissimo festinare perpetuam. Igitur, beatissime sancte, iussioni tue inobediens non ausus fui existere: nec uolui omnino nec debui, licet elinguis omnique ex parte uita et sermone ineruditus, tamen luculentissime Sanctitati Tue, prout auctor et fons luminis donare dignatus est, parere non distuli, sed in tres libros nonnullas sententias ex sanctorum Patrum opusculis excerptas distinxi. Primus namque continet libellus de Qualitate celestis patrie; secundus uero, quibus sanctis hec uita beata  acquiratur Operibus; tertius, de Qualitate supplicii penisque perpetuis.



LIBER PRIMUS.



CAPUT PRIMUM. De qualitate future ac perpetue uite.

De futura enim uita plus credendum est quam scribitur. Quia nec potest tantum inde proferri sermone, quantum potest mente complecti.  Et minus  concipit mentis quamlibet profunda complexio, quam se habet rei ipsius magnitudo. Ergo futura uita creditur beate sempiterna, et sempiterne beata, ubi est certa securitas, secura tranquillitas, tranquilla iucunditas,  felix eternitas, eterna felicitas; ibi amor perfectus, timor nullus, dies eternus, alacer motus, et unus omnium spiritus de contemplatione Dei sui, ac de sua cum illo permansione securus. Ubi ipsa ciuitas, que est angelorum, sanctorum et hominum congregatio beata, meritis fulgentibus micat eterna  salus exuberat, ueritas regnat. Ubi nec fallit quisquam nec fallitur: unde nullus beatus eiicitur, quoniam nullus miser admittitur. Ad quam qui bonorum operum consummatione peruenerint beatis angelis  similes erunt, et simul cum Deo suo sine fine regnabunt. Quod hic crediderunt, ibi uidebunt, sui Creatoris substantiam mundis cordibus contemplantes, eterna exsultatione gaudebunt. Dilectione diuina ac mutua delectatione possessi Deo suo in eternum, et inuicem sibi feliciter adherebunt, et in illa eterna uita omnes sancti Deum uidebunt, ubi sine fine gaudebunt. Ibi gaudebunt, ubi premium reportabunt: ibi recepturi sunt premium, ubi non solum deuictis, sed etiam finitis hostibus triumphabunt: ibi triumphabunt ubi ulterius aduersarium non timebunt. Ibi humanorum peccatorum tanta et tam perfecta erit munditia, ut habeant unde mundatori suo Deo gratias agant, non unde offensi aliquibus peccatorum sordibus erubescant. . Quia ibi nec ulla peccata,  nec peccatores erunt, et qui ibi fuerint iam peccare non poterunt. Ibi enim gaudent, et sine fine gaudebunt. Ibi hymnidici angelorum chori, ibi et societas supernorum ciuium, ibi dulcis solemnitas a peregrinationis huius tristi labore redeuntium. Ibi prouidi prophetarum chori, ibi iudex apostolorum numerus, ibi innumerabilium martyrum uictor exercitus, tanto illic letior, quanto hic durius afflictus. Ibi confessorum constantia premii sui perceptione consolata. Ibi fideles uiri quos a uiriditatis suo robore uoluptas seculi emollire non potuit. Ibi sancte mulieres que cum seculo sexum uicerunt.  Ibi pueri, qui hic annos suos moribus transcenderunt. Ibi senes, quos hic etas debiles reddidit, et uirtus operris non reliquit. Ibi quicunque erunt, etsi differentibus  meritis ab inuicem distabant, omnes tamen una perfectione beati erunt. Quia singulis premia sua sufficientia erunt, et capere amplius premiis suis iam perfecti non poterunt: et in illa tanta beatitudinis regione nec maiora merita sibi aliquis arrogabit, quia arrogantia ibi nulla erit: nec superiori inferior inuidebit, quia inuidia ibi esse non poterit Et ideo si ibi erit distantia mansionum, summa in illis erit unius perfectionis equalitas, quibus erit regni celestis una felicitas. Denarius quidem ille equalis est illis omnibus quem paterfamilias eis qui operati sunt in uinea iubet donari omnibus, non ideo discernens qui minus et qui amplius laborauerunt . [Aug.] Quo utique denario uita significatur eterna, ubi amplius alio nemo uiuit, quoniam uiuendi  non est distantia, nec in eternitate mansura, sed multe mansiones diuersas meritorum in unitate eterna significat dignitates. Alia enim gloria solis, alia gloria lune, alia gloria stellarum: stella enim a stella differt in gloria; sic et resurrectio mortuorum . Tanquam stelle sancti diuersas mansiones diuerse claritatis, tanquam in celo sortiuntur in regno, sed propter unum denarium nullus separatur a regno: atque ita erit Deus omnia in omnibus: ut quoniam Deus caritas est, per caritatem facit, ut quod habent singuli, commune sit omnibus. Sic enim quisque etiam ipse habet, cum amat in altero, quod ipse non habet. Non erit itaque inuidia imparis claritatis, cum regnauerit in omnibus  unitas caritatis.  Quamuis in illa retributione perpetua ea dignitas omnibus non sit, una tamen erit omnibus uita beatitudinis. Unde et per semetipsum Dominus dicit: In domo Patris mei mansiones multe sunt , sed tamen qui in eam conducti sunt, quamuis diuersis horis uenerint, unum tamen denarium perceperunt. Qua itaque ratione conueniant mansiones multe cum uno denario? nisi quia diuerse quidem beatorum ciuium dignitates erunt, sed tamen una requies eterne retributionis. Nam etsi dispar erit meritum singulorum, non erit diuersitas gaudiorum. Quia etsi alter minus, atque alius amplius exaltatur, omnes tamen unum gaudium de Conditoris sui uisione letificat: et semel illius beate uite facti participes, inexplebiliter auctorem beatitudinis sue  conspiciunt. Et merito sue stabilitatis in eternum felices effecti, de sua permansione securi sunt, qui summum solidumque gaudium, quo inexplebiliter perfruuntur, de diuina contemplatione percipiunt, ac Deo suo infatigabiliter et amanter inseruiunt. Ita perfecte beati, ut nec cupiant beatiores fieri ultra nec ualeant. Erit enim illis in illa beata patria, intellectus sine terrore, memoria sine obliuione, cogitatio sine peruagatione, caritas sine simulatione, sensus sine offensione, incolumitas sine debilitate, salus sine dolore, uita sine morte, facilitas sine impedimento, saturitas sine fastidio, et tota sanitas sine morbo. Ibi nec fletus ullus potest esse, nec gemitus. Habebunt ibi omnes sancti amorem perfectum, timorem nullum, gaudium sempiternum. Ibi  erit uoluntas recta, cupiditas nulla. Quoniam fruendo celestibus bonis, ad que peruenire cupiebant, nichil eis deerit quod ulterius concupiscant, et illi perpetua regione securitatis ac pacis perfecte beati, nec timoris stimulos passuri sunt, nec doloris. Ibi erit omnium fidelium catholicorum salus plena, corruptibilitas nulla, et immortalitas beata. Ibi erit prudentie ac sapientie perfectio uera, rerum omnium cognitio tota. Ibi quicunque saluus fuerit, perire ultra, non poterit, sed animus Deo subiectus, cum carne sibi subiecta regnabit in pace sempiterna. Que autem lingua dicere, uel quis intellectus capere sufficit illa superne ciuitatis quanta sint gaudia, angelorum choris interesse,  cum beatissimis spiritibus glorie Conditoris sui assistere, presentem uultum Dei cernere,  incircumscriptum lumen uidere, nullo mortis metu affici, incorruptionis perpetue munere letari?.. Nemo namque mortalium dicere aut cogitare potest, quanta in illa perpetua regione sint gaudia iustorum, dicente Scriptura: Oculus non uidit, nec auris audiuit, nec in cor hominis ascendit que preparauit Deus diligentibus se . Diligamus ergo Deum, fratres karissimi, eius uidelicet mandata custodiendo.

Diligere enim Deum, mandata eius custodire est. Ipse enim ait: Si quis diligit me, sermones meos seruabit . Et Ioannes in Epistola sua ait: Qui dicit: Quia diligit Deum, et mandata eius non custodit, mendax est . Curemus per omnia  mandata Dei, in quantum ipse dederit custodire, eleemosynas faciendo, orationibus, lacrymis, uigiliis ieiuniisque insistendo. Bona quibuscunque possimus operando, ea que mala sunt declinando, et que sancta et Deo placita sunt, ipso adiuuante totis uiribus operando, ut peruenire mereamur ad sanctam societatem angelorum ciuium, eternam Hierusalem: in qua est electorum omnium societas sancta, solemnitas certa, requies secura, pax uera, uita perpetua. Ad quam illorum omnium qui in ea sunt meritis et precibus adiuti mereamur ascendere, eo donante qui per infinita uiuit secula. Amen.



CAPUT II. Quanta electorum sit gloria, uidere Deum.

 Nullus sermo explicare, nullus ualet sensus  comprehendere, quanta sint gaudia iustorum cum accesserint ad Sion montem, et ciuitatem Dei uiuentis Hierusalem celestem, et multorum millium angelorum frequentiam, ipsumque ciuitatis eiusdem artificem et conditorem Deum, non per speculum et in enigmate, sicut nunc, sed facie ad faciem conspexerint. De qua uisione dicit beatus Petrus loquens de Domino fidelibus: In quem nunc quoque non uidentes creditis: quem cum uideritis exaltabitis letitia inenarrabili et glorificata .  Explicari non potest illius letitie magnitudo, ubi anima ad propriam generositatem regressa, cum fiducia ceperit iam uidere Deum suum, cui congregatio sancta ex angelis atque archangelis, thronis et dominationibus, principatibus ac potestatibus assistet:  qualis gloria eternum regem uidere placatum nulla uox dicere sufficit, nulla cogitatio comprehendere potest. Effugit enim omnem sermonem, atque omnem sensum humane mentis excedit decus illud, illa pulchritudo, illa uirtus, illa gloria, illa magnificentia, illa maiestas. O quam ineffabiliter felix nimiumque beatus, qui Deum in illa perpetua regione uidere meruerit, ubi sine fine cum angelis et archangelis feliciter gaudebit.



CAPUT III. Quod antequam sancti ad futuram perueniant beatitudinem, perfecte Deum uidere non possint.

 In illa beata uita que futura est, Deum sicuti est perfecte uidebunt sancti, ubi et ipsi erunt  uite eterne ac regni celestis consecutione perfecti. Ceterum si hic perfecte potuisset substantiam Dei humana fragilitas contemplari, nunquam sanctus euangelista dixisset: Deum nemo uidit unquam ; non dixit: Nemo uidebit. Denique ut euidenter ostenderet uisionem Dei non negatam sanctis hominibus, sed dilatam, quod in presenti tempore negauit, in futuro promisit, dicens: Beati mundo corde, quoniam ipsi Deum uidebunt . Nec hic dixit, Quoniam ipsi Deum uident. Igitur Deus, qui in hac uita sine alicuius alimenti assumptione nec potuit uideri nec potest, in futura uita uidendus est. Ibi est contemplationis diuine speranda perfectio, ubi erit bonorum omnium plenitudo. Et ideo  contemplatiua uita, in qua Creatorem suum creatura intellectualis ab omni peccato purgata, atque ex omni parte sanata uisura est, a contemplando, id est uidendo nomen accepit. Quod si ita est illa uita, ubi Deus uideri potest, ipsa contemplatiua uita credenda est. In presenti autem uita miseriis erroribusque plenissima, Deum uideri sicuti est non posse, dubium non est. Nec moueat quod hic quoque a iustis antiquis uisum legimus Deum, quia non est in hac humiliatione nostra sic uisus, sicut in illa claritate uidendus est. Quandoquidem in forma uisibilis creature in qua pro dispensatione temporum, ubi uoluit, et quibus uoluit, iustis apparuit, nec potuit nec potest uideri, sed poterit cum ad supernam patriam peregrinatio nostra peruenerit, et mortale nostrum  immortalitas beata uestierit, atque ad contemplationem diuinam uel perceptionem celestium premiorum, omnes uere fideles, fides ipsa, que hic futura credebantur, impleta perduxerit.



CAPUT Iu. Quod hic per fidem potest, in futuro autem poterit Deus uideri per speciem.

 Ait enim sanctus Apostolus: Per fidem ambulamus, non per speciem . Fides ergo est per quam ambulatur, et species que uidetur. Quia in hac uita ubi per fidem bene uiuendo proficimus, bonorum operum quodammodo passibus ambulamus; in futuro autem peruenientes ad speciem iam non erit quo uelut proficiendo ulterius ambulemus, sed ipsam speciem, ad quam per fidem spiritalem  ambulamus, peruenimus, insatiabili delectatione uidebimus. In quantum autem ualet humana mens, quam suus Creator ad suam fecit imaginem, studeat etiam hic intelligibiliter Deum uidere per fidem, ut eum plenius uideat cum peruenerit munere ipsius Conditoris sui ad speciem.



CAPUT u. In quanta claritate ab electis suis uidebitur Deus in regno suo.

 In ea claritate qua discipuli uiderunt Dominum fulgentem in monte , in ea peracto iudicio ab omnibus sanctis in regno suo uidebitur. Sed quod mortales adhuc, corruptibiles discipulorum oculi sufferre nequiuerunt, tunc per resurrectionem  iam facta incorruptibilis, potenter intueri sufficit omnis Ecclesia sanctorum, de qua scriptum est: Regem in decore suo uidebunt oculi eius . Decorem illum, gloriam illam, pulchritudinem illam, magnificentiam illam, uirtutem illam, claritatem illam, maiestatem illam, qualis per omnia sit, nulla uox hominum dicere potuit aut potest.  Conferamus oculos ad illum montem in quo transformatus est Christus, et uideamus splendorem eius, illum quo tunc transformatione resplenduit, nec sic quidem inueniemus cunctam nobis illius claritatem futurique seculi gloriam patefactam. Illa enim transformatio facta est non in quantum bonorum futurorum ueritas habet, sed  quantum ferre oculi poterant intuitum. Sic enim in Euangelio dicit, quia resplenduit sicut sol . Incorruptorum autem gloria corporum, non hoc tantum splendoris emittit, quantum ex ista corruptibili luce procedit, nec talem lucem, qualem nunc mortales oculi capere possunt, sed tantus erit future lucis splendor, quantum corporeus ferre non possit aspectus, cum tamen illum tulerit qui in montis transformatione resplenduit. Unde ostenditur, quia tantum reuelatum sit, quantum ferre mortalium oculi potuerunt. Nec tamen tulerunt ex integro, sed ceciderunt, inquit, in faciem suam super terram.



CAPUT uI. De resurrectione et uita sanctorum.

 Resurgent igitur sanctorum corpora sine ullo uitio, sine ulla deformitate, sicut sine ulla corruptione, onere, difficultate. In quibus tanta facilitas quanta felicitas erit. Receptis cum incorruptione atque immortalitate corporibus, municipatum patrie celestis accipient, atque eius in eternum ciues effecti, promissa premia reportabunt. Ibi eis exuberabit tanta letitia, tanta celestium gratia gaudiorum, ut remuneratori suo pro tantis muneribus gratias agant, et nullum fastidium ex ipsa affluentia bonorum perceptione sustineant. Ibi non latebit perfecte beatos aliquid secretorum, qui quod est longe prestantius, ipsum uisuri sunt mundis cordibus Deum. Quandoquidem humana creatura ita perfecta erit, ut in melius  aut deterius ultra mutari non possit. Quidquid hic humanis corporibus uitiandis, aut ferarum morsus ademerit, aut improuiso casus abstulerit, aut malarum ualetudinum genera diuersa decerpserint, aut humana crudelitas amputauerit, aut si ignis uel quelibet alia res aliquid debilitatis intulerit, aut ipsa senectus etiam sanis onerosa negauerit, hec atque his similia corporum damna, una ibi resurrectio reparabit, atque ea corpora membris omnibus instaurata incorruptibilis sanitas obtinebit. Statum etiam illius sancte resurrectionis ac perpetue uite consideremus, in quantum nobis considerare possibile est, et ut etiam uere est, comprehendere nullus sermo sufficiet, sed quantum possimus ex his que legimus, et per enigmata accipimus tenuem  quamdam opinionem de ea capiamus. Dicitur de ea quodam loco: quod aufugiet ibi dolor, et tristitia, et gemitus. Quid hac uita beatius, ubi non est paupertatis metus, non egritudinis ledit iniuria?  Nemo irascitur, nemo inuidet, nulla cupiditas exardescit, nullum ibi desiderium, nulla honoris pulsat ex potestate ambitio, sed omnis uitiorum labes sopita et penitus exstincta est, pax cuncta continet et letitia. Tranquilla sunt omnia et quieta, iugis splendor et lux; non ista que nunc est, sed tanto splendidior, tanto clarior, quanto splendidior nunc sol est lucerna. Nulla ibi nox, nulle tenebre, concursus nullus nubium, nulla frigoris, nulla ardoris asperitas. Non est ibi senectus nec senectutis miseria,  sed omne quidquid corruptionis est exsulat, et gloria incorruptionis cuncta circumdat. Unde per Paulum dicitur: Ipsa creatura liberabitur a seruitute corruptionis, in libertatem glorie filiorum Dei .  Electos enim nunc pena corruptionis aggrauat, sed tunc incorruptionis gloria exaltat et quantum ad presentis necessitatis pondera nunc in Dei filiis de libertate nichil ostendit. Quantum uero ad subsequentis libertatis gloriam, tunc in Dei famulis de seruitute nichil apparebit. Creatura ergo seruitute corruptionis exuta et dignitate libertatis accepta, in filiorum Dei gloriam uertitur, quia unita Deo per spiritum, quasi hoc ipsum quod creatura est, transisse ac subegisse declaratur.



CAPUT uII.  Quod detrimenta angelice ruine ex sanctis reparantur hominibus.

 Ex redemptione hominum ruine illius angelice detrimenta reparantur. Et utique nouerunt angeli sancti docti de Deo, cuius ueritatis eterne contemplatione beati sunt, quanti numeri supplementum de genere humano integritas illius ciuitatis exspectet. Propter hoc ait Apostolus: Instaurari omnia in Christo que in celis sunt et que in terris . In ipso instaurantur quippe que in celis sunt, cum id quod in angelis lapsum est, ex hominibus redditur. Instaurantur autem que in terris sunt, cum ipsi homines qui predestinati sunt in eternam uitam, a corruptionis uetustate innouantur. Illa enim superna ciuitas ex angelis et hominibus constat, ad  quam tantum credimus humanum genus ascendere, quantos illic contingit electos angelos remansisse, sicut scriptum est: Statuit terminos gentium secundum in numerum angelorum Dei.



CAPUT uIII. Quod electi in eterna patria cunctos recognoscunt bonos.

 Electi autem in eterna patria non solum eos agnoscunt bonos, quos in hoc mundo nouerunt, sed uelut uiros uisos ac cognitos recognoscunt bonos, quos nunquam uiderunt. Nam cum antiquos patres in illa eterna hereditate uiderint, eis incogniti per uisionem non erunt, quos in opere semper nouerunt. Quia enim illic omnes communi claritate Deum conspiciunt,  quid est quod ibi nesciant, ubi scientem omnia sciunt? Nam quidam noster religiosus uir, et uite ualde laudabilis, cum ante hoc triennium moreretur  in hora sui exitus Ionam prophetam, Ezechielem quoque et Danielem cepit aspicere quos dum ad se uenisse diceret, et depressis luminibus eis reuerentie obsequium preberet, ex carne ductus est. Qua in re aperte datur intelligi, que erit in illa incorruptibili uita notitia, si uir iste adhuc in carne corruptibili positus, prophetas sanctos, quos nimirum nunquam uiderat, agnouit.



CAPUT IX. Quod beatorum anime mox ut corpore exeunt ad Christum pergunt.

 Quod nunc ante restitutionem corporum in celo recipi ualeant anime iustorum, neque de omnibus iustis fateri possumus, neque de omnibus negare. Nam sunt quorumdam iustorum anime que in celesti regno quibusdam adhuc mansionibus differuntur, in quo dilationis damno quid aliud innuitur, nisi quod de perfecta iustitia aliquid minus habuerunt. Et tamen luce clarius constat, quia perfectorum iustorum anime, mox cum huius carnis claustra exeunt, in celestibus sedibus recipiuntur. Quod et ipsam per se ueritas attestatur: Ubicunque fuerit corpus, illuc congregabuntur et aquile .  Quia ubi ipse Redemptor noster est corpore, illuc procul dubio colliguntur et anime iustorum. Et Paulus dissolui desiderat et esse cum Christo . Qui ergo Christum esse in celo non dubitat, nec Pauli animam esse in celo negat. Qui etiam dissolutionem sui corporis atque habitationem patrie celestis, dicit: Scimus quoniam terrestris domus huius habitationis dissoluatur, quod edificationem habemus ex Deo, domum non manufactam, sed eternam in celis .



CAPUT X. Quod nunc animarum sola beatitudine perfruuntur electi, post resurrectionem uero animarum simul et corporum.

 Electi autem nunc animarum sola, postmodum  uero etiam corporum beatitudine perfruuntur, ut in ipsa quoque carne gaudeant, in qua dolores pro Domino cruciatusque pertulerunt. Pro qua quippe geminata eorum gloria scriptum est: In terra tua duplicia possidebunt . Hinc etiam ante resurrectionis diem de sanctorum animabus scriptum est: Date sunt illis singule stole albe et dictum illis, ut requiescerent ad modicum tempus , donec impleatur numerus conseruorum et fratrum eorum. Qui itaque nunc singulas acceperunt, binas in iudicio stolas habituri sunt. Quia modo animarum tantummodo, tunc autem bine stole albe, animarum simul et corporum gloria letabuntur.



CAPUT XI.  Quod per quinquagenarium perpetuitas future quietis nostre mystice ostendatur.

 Non sine magno mysterio quinquagenarius numerus in datione uel gratie uel legis obseruatus est. Nam quinquagesima die pasche, et lex in monte populo data est, et gratia Spiritus discipulis in cenaculo missa est. Sed hoc nimirum numero perpetuitas future quietis ostenditur, in quo recte uel legis decalogus mandatur, uel Spiritus sancti gratia datur hominibus: ut aperte monstretur quia quicunque diuine legis iussa iuuante Spiritus gratia perficiunt, ad ueram profecto requiem tendunt. Ideo enim numerus quinquagenarius significationi interne quietis aptatur, quia ex septem septimanis et monade  perficitur. Sex quippe diebus in lege populus operari, septima quiescere: sex annis arare et metere, septimo iussus est cessare, quia et Dominu sex diebus mundi ornatum perfecerit, septimo ab opere suo cessauerit. Quibus omnibus mystice admonemur, quod hi qui in hoc seculo  bonis operibus pro Domino instant, in sabbatum in futuro, id est, in requiem a Domino includuntur eternam. Quod autem septem dies dicuntur, multiplicem eiusdem requiei abundantiam designat, in qua premium illud sublime datur electis de quo Apostolus ait: Quod oculus non uidit, nec auris audiuit, nec in cor hominis ascendit, que preparauit Deus diligentibus se . Porro ipse dies quinquagesimus, qui septem septimanis  superest, et maiori pre ceteris erat solemnitate uenerabilis, tempus future resurrectionis indicat, in quo illa requies, qua nunc anime fruuntur electorum, corporum quoque receptorum gloria cumulabitur. Quinquagesimus etenim annus in lege  Iubileus, id est dimittens siue mutatus, appellari iussus est, in quo populus ab omni operatione quiesceret, omnium debita laxarentur, serui liberi redirent. Annus ipse maioribus solemniis, ac laudibus diuinis eminentior ac ceteris existeret. Merito per hunc numerum illa summe pacis tranquillitas indicatur, quando  canente nouissima tuba mortui resurgent, et nos immutabimur in gloria. Ubi cessantibus huius seculi laboribus et erumnis, dimissis omnium culparum debitis, in sola  diuine uisionis contemplatione cunctus electorum populus in eternum gaudebit, impleto illo desiderabili Domini ac Saluatoris nostri mandato: uacate et uidete quoniam ego sum Deus.



CAPUT XII. Quod per sextam feriam presens uita, per sabbatum requies animarum, per Dominicam diem gloria resurrectionis ostenditur.

Septem etenim diebus uniuersum tempus euoluitur. Aeterna etenim dies, que expleta septem dierum uicissitudine sequitur, scilicet octaua est huius octonarii numeri, causa est quod post sabbatum Dominus uoluit a morte resurgere. Dies quippe Dominicus, qui tertius est a morte Dominica, a conditione dierum numeratur octauus, quia sabbatum sequitur. Unde et  ipsa Redemptoris nostri passio, et uera resurrectio, figurauit aliquid de suo corpore in diebus passionis sue. Sexta enim feria passus est, sabbato requieuit in sepulcro, Dominico autem die resurrexit a mortuis. Presens etenim uita nobis adhuc sexta est feria, quia in doloribus ducitur, et in angustiis cruciatur, sed sabbato quasi in sepulcro quiescimus, quia requiem anime post corpus inuenimus. Dominico uero die, uidelicet a passione tertio, a conditione ut diximus octauo, iam corpore a morte resurgimus, et in gloria anime etiam cum carne gaudemus. Quod ergo mire Saluator noster fecit in se, hoc ueraciter signauit in nobis, ut nos et dolor in sexta, et requies in septima, et gloria excipiat in octaua.



CAPUT XIII. Que et quanta sit differentia inter duas uitas sancte Dei Ecclesie.

 Duas itaque uitas sibi diuinitus predicatas commendatas nouit Ecclesia: quarum una est in fide, altera in specie. Una in tempore peregrinationis, altera in eternitate mansionis; una in labore, altera in requie; una in uia, altera in patria; una in opere actionis, altera in mercede contemplationis; una declinat a malo et facit bonum, altera nullum habet a quo declinet malum, et magnum habet quo fruatur bonum. Una cum hoste pugnat, altera sine hoste regnat; una fortis est in aduersis, altera nichil sentit aduersi; una carnales libidines frenat, altera spiritualibus delectationibus uacat; una est uincendi cura  sollicita, altera uictorie pace secura; una in tentationibus adiuuatur, altera sine ulla tentatione in ipso adiutore letatur; una subuenit indigenti, altera ibi est ubi nullum inuenit indigentem; una aliena peccata, ut sua sibi ignoscantur, ignoscit; altera nec patitur quod ignoscat, nec facit quod sibi poscat ignosci. Una flagellatur malis ne extollatur in bonis, altera tanta plenitudine gratie caret omni malo, ut sine ulla tentatione superbie clareat summo bono. Una bona et mala discernit, altera sola que bona sunt cernit. Ergo una bona est, sed adhuc misera, altera melior et beata.



CAPUT XIu. Quod per quadragesimalem afflictionem uita presens,  per quinquagesimam eterna letitia ostendatur.

 Sancta Dei Ecclesia in quibusdam suis membris adhuc pro eterna requie laborat in terris, in quibusdam uero omni finito labore cum Christo iam regnat in celis. In memoriam utriusque uite constituere patres nostri gemina hec congrua religionis solemnia, quadragesimam uidelicet afflictionis et ieiuniorum, instante iam Dominice resurrectionis tempore, gaudiisque paschalibus, ut per eam nobis sepius ad memoriam reuocarent, quia per labores et continentiam, per uigilias et orationes, per cetera que Apostolus commemorat  arma iustitie, ad uite immortalis premia debemus attingere. Porro quinquagesimam ab ipso Dominice resurrectionis die inchoare, et gaudiis potius laudibusque  diuinis, quam ieiuniis uoluerunt esse celebrem, quatenus annuis eius festis dulcius admoneremur desiderium nostrum ad obtinenda festa, que non sunt annua sed continua, non terrena sed celestia semper accedere fixumque tenere. Quia non in tempore mortalitatis huius, sed in eternitate future incorruptionis uera nobis querenda felicitas, uera est inuenienda solemnitas, ubi cessantibus cunctis angoribus tota in Dei uisione ac laude uita geritur. Iuxta hoc quod Propheta, corde pariter et carne in Deum uiuum exsultans, aiebat: Beati qui habitant in domo tua, in seculum seculi laudabunt te .



CAPUT Xu. Nemo perfecte beatus esse potest, antequam ad futuram perueniat beatitudinem.

 In presenti autem uita quantalibet quis excellentia sanctitatis emineat, quantalibet quis eminentia perfectionis excellat, potest quidem fieri pro modulo huius uite perfectus, sed non est sic de sua perfectione securus, ut non debeat de casu esse sollicitus: et utique ubi est sollicitudo non est absoluta beatitudo, que nequaquam perfecta credenda est, si secura non fuerit, nec secura erit nisi omnem sollicitudinem securitas eterna consumpserit. Quapropter qui dicuntur in hac uita beati, spe beatitudinis futuri beati sunt; ipsa autem re non hic, sed in illa uita beati futuri, quia ibi omnium beatorum  beatitudo perfecta erit, ubi humana natura sui gloriam Conditoris et suam perfecte beatificata uisura est, atque ei sine ullo defectu sue beatitudinis adherebit.



CAPUT XuI. Tunc omnium electorum perfecte erit cor et anima una, quando Deus erit omnia in omnibus.

 Sicut in primordio nascentis Ecclesie in Hierosolymis quondam multitudinis credentium erat cor et anima una, et erant illis omnia communia , ita in illa summe pacis uisione multitudini credentium Deum erit cor et anima una, diligendi ac laudandi eum, cuius se gratia uiderint esse saluatos: et ibi ueraciter erunt omnibus omnia  communia, quia, sicut Apostolus ait, erit Deus omnia in omnibus . [Prosp.] Ibi omnes quicunque fuerint unum corpus erunt, et singuli de sua et de singulorum felicitate gaudebunt. Hec est uera et beata unanimitas sanctorum angelorum et hominum beatorum in illa perpetua regione, quibus est una uoluntas gloriam regni Dei dicere, et potentiam uirtutis eius eloqui.



CAPUT XuII. Quod sancta Hierusalem celestis ex parte eterna, et ex parte captiua sit

 Sancta Hierusalem celestis ex parte eterna; et ex parte captiua est. In angelis eterna, in hominibus captiua. Non enim omnes illius ciuitatis ciues captiui sunt, sed qui inde peregrinantur ipsi  captiui sunt. Homo cuius est Hierusalem, sed uenditus sub peccato, factus peregrinus. Sicut enim populus ille de terra Hierusalem in captiuitate ductus est in Babylonia, et post septuaginta annos rediit ad ciuitatem suam: septuaginta anni significant omne tempus quod septem diebus euoluitur; ita cum transierit omne tempus tunc redimus et nos ad patriam nostram, eternam Hierusalem, ubi sunt ciues nostri angeli, ab ipsis nostris peregrinamur in terra. In peregrinatione suspiramus, in ciuitate gaudebimus.



CAPUT XuIII. Quam ardenter desiderare debent regionem suam celestis patrie peregrini.

 Celestem ad patriam peregrinus ille ardenter  redire desiderabat, qui dolens gemensque dicebat: Heu mihi! quia incolatus meus longinquus factus est . Ac si diceret: Domine, multum a te recessi, peregrinatio mea facta est longinqua. Nondum ueni in patriam illam ubi cum nullo malo uicturus sum. Nondum ueni ad illam societatem angelorum ubi scandala non timebo. Quare autem nondum sum ibi? quia incolatus meus longinquus factus est. Incolatus peregrinatio est. Incola dicitur qui habitat in terra aliena, non in ciuitate sua. Longinquus factus est incolatus meus. Et ubi longinquus? Aliquando, fratres mei, cum peregrinatur homo inter meliores uiuitque, in patria sua forte uiueret, sed non sic est quando de Hierusalem illa celesti peregrinamur. Mutat enim homo patriam, et aliquando illi in peregrinatione bene est.  Inuenit amicos fideles peregrinando quos in patria inuenire non potuit; inimicos habuit ut de patira pelleretur et peregrinaretur, inuenit quod non habebat in patria. Non sic est patria illa Hierusalem ubi omnes boni, quicunque inde peregrinatur inter malos est. Nec recedere a malis potest nisi cum redierit ad societatem angelorum, ut ibi sit unde peregrinatur, ubi omnes iusti et sancti qui fruuntur uerbo Dei sine lectione, sine litteris. Quod enim nobis per paginas scriptum est, per faciem Dei illi cernunt. Qualis patria? Magna patria, et miseri, peregrini ab illa patria. Sed quid ait iste? Longinqua facta est peregrinatio mea. Iste iam uolens redire cognoscit infelicitatem peregrinationis sue, quia cognouit illam;  redit, et ad beatam desiderat ascendere patriam.



CAPUT XIX. Qualiter plangere debent captiui patriam suam eternam Hierusalem.

 Gemamus omnes, gemamus singuli in hac captiuitate, in hac mortalitate, suspiremus, desideremus patriam nostram Hierusalem celestem. Tendamus ad Conditorem nostrum, eiusdem ciuitatis fabricatorem, petamus ei bonorum operum sumptus, ut mereamur peruenire ad eum, et in domo eius habitare omnibus diebus uite nostre, hoc est perenni  uita. Hanc domum eternam, quam ex Deo habemus in celis, diligebat ille qui dicebat: Domine, dilexi decorem domus tue, et locum habitationis glorie tue . Et iterum: Quam dilecta tabernacula tua, Domine uirtutum! Concupiscit et deficit anima mea in atrio Domini. Quia melior dies una in atriis tuis super millia . Nam et ipse ad Dominum sitienter peruenire desiderabat, cum dicebat: Sitiuit anima mea ad Deum fontem uiuum. Quando ueniam et apparebo ante faciem Domini?  In hac enim positi peregrinatione ploremus coram Domino qui fecit nos, quia ipse Dominus Deus noster.  In hac erumnosa retenti mortalitate cum omni contritione cordis et corporis redire desideremus ad illam supernam Hierusalem,  que est mater omnium nostrum. Ab illa peregrinamur in hac miseranda uita, ad eius reditum suspiremus. Tandiu miseri et laborantes sumus, donec ad illam redeamus, ubi uidere possimus Deum deorum in sancto monte Sion.



CAPUT XX. Quod nemo mortalium dicere potest quanta iustorum sint gaudia in celo.

 Humanus sermo nec explicare potest nec cogitare que et quanta sint gaudia in celo, testante Paulo apostolo: Quod oculus non uidit, nec auris audiuit, nec in cor hominis ascendit, que preparauit Deus diligentibus se . Diligamus igitur ex toto corde omnibusque uiribus Deum, ipsam quam electis suis promisit beatitudinem desiderantes. Terrena  omnia et transitoria nobis pro amore celestis patrie uilescant, totis anime uiribus tendamus illuc, internis cordis affectibus suspiremus illuc. Petamus omnes cum lacrymis, petamus singuli Deum, ut inhabitemus in domo eius omnibus diebus uite nostre, et mereamur uidere bona eius in terra uiuentium. Hec de qualitate future beatitudinis, ex diuinis sanctorum Patrum libris pauca excerpta sufficiant. Nunc igitur quibus ad eam bonorum operum passibus currendum sit, adiuuante Domino carpendo flores ex catholicorum Patrum edictis demonstremus.



LIBER SECUNDUS.



CAPUT PRIMUM. De laude caritatis, et quod ipsa sit mater omnium uirtutum.

 Charitas est mater, fons et origo omnium sanctarum uirtutum, et omnis precepti finis. De qua dicit Apostolus: Finis autem precepti est caritas de puro corde et conscientia bona, et fide non ficta . Ad caritatem autem refertur omne preceptum. Unde Dominus ait: Hoc est preceptum meum ut diligatis inuicem . [Greg.] Omne enim mandatum de sola dilectione est, et omnia unum preceptum sunt. Quia quidquid precipitur in  sola caritate solidatur. Ut enim multi arboris rami ex una radice prodeunt, sic multe uirtutes ex una caritate generantur. Nec habet aliquid uiriditatis ramus boni operis, si non manet in radice caritatis. Precepta ergo Dominica et multa sunt, et unum.  Multa per diuersitatem operis, unum in radice dilectionis. Charitas quippe Dei est, et proximi. Et utique in his duobus preceptis tota lex pendet et prophete. Adde Euangelium, adde apostolos; non enim abunde uox ista: Finis precepti est caritas . Et: Deus caritas est, et qui manet in caritate  in Deo manet, et Deus in eo . [Prosp.] Est autem caritas recta  uoluntas ab omnibus terrenis ac presentibus prorsus auersa, iuncta Deo inseparabiliter, et unita igni quodam sancti Spiritus a quo est, et ad quem refertur, incensa. Inquinamenti omnis extranea, corrumpi nescia, nullo uitio mutabilitatis obnoxia, supra omnia que carnaliter diliguntur excelsa, affectionum omnium potentissima, diuine contemplationis auida, in omnibus semper inuicta, summa actionum bonarum, salus morum, finis celestium preceptorum, mors criminum, uita uirtutum, uirtus pugnantium, palma iustorum, anima sanctarum mentium, causa meritorum bonorum, premium perfectorum. In peccatis suis mortuos suscitat, languentes sanat, perditos instaurat, spem desperatis inspirat; pacificas mentes inhabitat, fructuosa in penitentibus,  leta in proficientibus, gloriosa in perseuerantibus, uictoriosa in martyribus, operosa in omnibus omnino fidelibus. Quam fides concipit, ad quam spes currit, cui profectus omnium seruit. Ex qua quidquid est boni operis uiuit, sub qua obedientia crescit, per quam patientia uincit, propter quam carnalia blandimenta deuotio religiosa contemnit, sine qua nullus Deo placuit, cum qua nec potuit aliquis peccare nec poterit. Hec est caritas uera, germana, perfecta, quam excellentiorem uiam nominat sanctus Apostolus . Et uere ipsa est uia que ducit per se ambulantes ad patriam. Quia sicut sine uia nullus peruenit quo tendit, ita sine caritate, que dicta est uia, non ambulare possunt homines sed errare.



CAPUT II. Quod caritas ad innumera bona multiformiter extendatur.

Plenitudo legis, ut Paulus ait apostolus, dilectio est . De hac iterum dicit: Inuicem onera uestra portate, et sic adimplebitis legem Christi . Lex etenim Christi quid congruentius intelligi potest, quam caritas? quam tunc uere perficimus, cum fraterna onera ex amore toleramus. Unde et per beatum Iob dicitur, quod multiplex sit lex eius . Quid etenim hoc loco Dei lex accipi, nisi caritas debet? per quam semper in mente leguntur precepta uite qualiter in actione teneantur. Sed hec  eadem lex multiplex dicitur, quia studiose per sollicitudinem caritas ad cuncta uirtutum facta dilatatur que a duobus quidem preceptis incipit, sed se ad innumera extendit. Huius namque legis initium dilectio Dei est, ac dilectio proximi. Sed Dei dilectio per tria distinguitur, quia ex toto corde, tota anima, et ex tota fortitudine diligi Conditor iubetur . Qua in re notandum est, quod diuinus sermo cum Deum diligi precipit, non solum narrat ex quo, sed etiam informat ex quanto, cum subiungit, ex toto: ut uidelicet qui perfecte Deo placere desiderat, sibi de se nichil relinquat. Proximi autem dilectio ad duo precepta deriuatur, cum et per quemdam iustum dicitur: Quod ab alio tibi odis fieri, uide  ne tu alteri facias. Et per semetipsam ueritas dicit: Que uultis ut faciant uobis homines, ita et uos facite illis . Quibus duobus, scilicet utriusque Testamenti mandatis per unum malitia compescitur, per aliud benignitas prerogatur; ut malum quod pati non uult quisque, non faciens cesset a nocendi opere. Ut rursus bonum quod sibi fieri appetit impendens, erga utilitatem se proximi exerceat ex benignitate. Sed he nimirum duo dum sollicita intentione cogitantur, cor ad innumera uirtutum ministeria tenditur; ne uel ad inferenda que non debet, desideriis inquieta mens ferueat, uel erga exhibenda que debet otio resoluta torpescat. Nam cum cauet alteri facere quod nequaquam uult ab altero tolerare, sollicita se intentione circumspicit, ne superbia eleuet,  et usque ad despectum proximi animum deiiciens exaltet, ne ambitio cogitationem laniet, cumque hanc ad appetenda aliena dilatat, angustet; ne cor luxuria polluat, et subiectum desideriis per illicita corrumpat; ne ira exasperet, et usque ad proferendam contumeliam inflammet; ne inuidia mordeat, et alienis felicitatibus emula suauitatis pertrahat, eamque usque ad lasciuiam obtrectationis extendat; ne odium malitia excitet, et usque ad iaculum maledictionis irritet. Rursum cum cogitat ut ea alteri faciat, que ipsa sibi fieri ab altero exspectat, pensat nimirum ut malis bona, ut bonis meliora respondeant: ut erga procaces mansuetudinis longanimitatem exhibeat; ut malitie peste languentibus gratiam benignitatis impendat; ut discordes ad pacem  ueniant; ut concordes ad concupiscentiam uere pacis accingat; ut indigentibus necessaria tribuat; ut errantibus uiam rectitudinis ostendat; ut afflictos uerbo et compassione mulceat; ut accensos in huius mundi desideriis, increpatione restringat; ut minas potentium ratiocinatione mitiget; ut oppressorum angustias quanta preualet ope, leuet; ut foris resistentibus opponat patientiam, ut intus superbientibus exhibeat cum patientia disciplinam; ut erga errata subditorum sic mansuetudo zelum temperet, quatenus a iustitie studio non eneruet. Sic adulationum zelus ferueat, ne tamen pietatis limitem feruendo transcendat. Ut ingratos beneficiis ad amorem prouocet, ut gratis quoque ministeriis in amore seruet; ut proximorum mala cum corrigere non  ualet, taceat; ut que, cum corrigi loquendo possunt, silentium consensum esse pertimescat; ut sic ea que tacet toleret, ne tamen in anima uirus doloris occultet; ut sic maleuolis minus benignitatis exhibeat, ne tamen per gratiam a iure rectitudinis excedat; ut cuncta proximis que preualet impendat, sed hec impendendo non tumeat; ut sic in bonis que exhibet tumoris precipitium paueat, ne tamen a bono exercitio torpescat; ut sic que possidet tribuat, quatenus quanta sit largitas remunerantis attendat, ne cum terrena largitur, suam plus quam necesse est inopiam, et in oblatione muneris hilaritatis lumen tristitia obscuret. Bene ergo uoce beati Iob, lex Dei multiplex dicitur . Quia nimirum cum una eademque  sit caritas, si mentem plene ceperit, hanc ad innumera opera multiformiter accendit.



CAPUT III. Que et quanta bona operata sit caritas in sanctis Patribus.

 Charitas namque per Abel, et electa Deo munera obtulit, et fratris gladios non reluctando tolerauit. Charitas Enoch et inter homines uiuere spiritualiter docuit, et ad sublimem uitam ab hominibus etiam corpora abstraxit. Charitas Ne, despectis omnibus solum Deum placabilem ostendit, ut que arce fabricam studio longi laboris exercuit, et mundo superstitem pio opere exercendo superauit. Charitas per semet Iaphet humiliter uerenda patris  crubuit, et superiecto dorsis pallio, que non uidebat abscondit. Charitas Abrahe dextram, quia ad mortem filio obediendo extulit, hunc prolis innumere gentium patrem fecit. Charitas Isaac mentem, quam semper ad munditiam tenuit, caligantibus etate oculis, ad uidenda longe post uentura dilatauit. Charitas Iacob compulit, et amissum bonum filium medullitus gemere, et prauorum filiorum presentiam sub equanimitate tolerare. Charitas Ioseph docuit a fratribus uenundatum, et libertate animi infracta, seruitium perpeti, et eisdem post fratribus mente non elata principari. Charitas Moysen delinquente populo et usque ad petitionem mortis in precibus strauit, et usque ad interfectionem populi per zeli studium erexit, ut et pro pereunte plebe sese morti obiiceret,  et contra peccantem protinus uice Domini irascentis seuiret. Charitas Phinees brachium in ultione peccantium erexit, ut arrepto gladio ceuntes transfigeret, et iram Domini iratus placaret. Charitas Iesu exploratorem docuit, ut et prius contra falsiloquos ciues ueritatem uerbo defenderet, et hanc postmodum gladio contra hostes alligaret. Charitas Samuel et in principatu humilem prebuit, et integrum in deiectione seruauit, qui cum persequentem se plebem diligeret, ipse sibi testimonio exstitit, quia culmen ex quo deiectus est non amauit. Charitas Dauid ante iniquum regem, et humilitate commouit ad fugam, et humilitate repleuit ad ueniam, quia persecutorem suum et timendo fugit ut Dominum, et tamen cum potestatem feriendi reperit,  non agnouit inimicum. Charitas Nathan et contra peccantem regem in auctoritatem libere increpationis sustulit, et cum regis culpa deesset, in petitione humiliter strauit. Charitas per Isaiam nuditatem carnis in predicatione non eruhuit, et subducto carnali uelamine mysteria superna penetrauit. Charitas Heliam, quia feruoris zelo uiuere spiritaliter docuit, ad uitam quoque et corporaliter abstraxit. Charitas Eliseum, quia magistrum diligere simpliciter instituit, magistri spiritu dupliciter impleuit. Per caritatem Ieremias ne in Aegyptum populus descenderet, restitit; sed tamen et inobedientes diligens quo descendere prohibuit, et ipse descendit. Charitas Ezechielem, quia prius a terrenis desideriis  se sustulit, post per cincinnum capitis ere librauit. Charitas in Danielem, qui a regis dapibus gulam compescuit, ei et esurientium ora leonum clausit. Charitas tribus pueris, quia in tranquillitate positis incendia uitiorum subdit, tribulationis tempore et flammas fornacis temperauit. Charitas in Petro et minis terrentium principum fortiter restitit, et in circumcisione submouenda minoris uerba humiliter audiuit. Charitas in Paulo, et manus persequentium humiliter pertulit, et tamen in circumcisionis negotio, longe se impares et priores sensu audenter increpauit.



CAPUT Iu. Quibus modis caritas consistat.

  Charitas quatuor modis consistit, hoc est: in dilectione que prima est; secunda ut nosmetipsos secundum Deum amemus; tertia proximos; quarta etiam inimicos. Deum ergo plus quam nos diligere, proximum sicut nos, inimicum sicut proximum.



CAPUT u. Quod sine caritate nulla bona prosunt.

 Paulus inquit apostolus: Si linguis hominum loquar et angelorum, caritatem autem non habuero, factus sum uelut es sonans, aut cymbalum tinniens . Hominum uel angelorum linguas inanem facundiam quorumdam significatam debemus accipere, qui docendi officium uanitate placendi magis  quam consulendi caritate suscipiunt, et dicta sua magis cupiunt laudari quam fieri; nec de sanctitate operis, sed de sermonis elucubrati uenustate solliciti sunt. Merito hi tales eramento sonanti, aut tinnienti cymbalo comparantur, qui in modum tinnientis eramenti uel cymbali preclara queque magis appetunt sonare quam facere. Et si habuero, inquit Apostolus, prophetiam, et nouerim omnia mysteria et omnem scientiam: et si habuero omnem fidem ita ut montes transferam, caritatem autem non habuero, nichil sum . Non ad hoc ista dicit, quasi aliqua bona sine caritate habere aliqui possint, sed quia nichil prosint habentibus ea, si a caritate defecerint. Et si distribuero in cibos pauperum omnes facultates meas, et si tradidero corpus meum ita ut ardeam, caritatem  autem non habuero, nichil mihi prodest . Charitas ergo habenda est ipsa et sectanda, sine qua nec eleemosyne, nec occisio corporis, nec illa omnia superius dicta, uel alia quelibet bona perducunt aliquos ad salutem. Quia quelibet bona actio uel passio, nisi ex fide, que per dilectionem operatur, exstiterint, nobis prodesse non poterunt. Quapropter nichil eis peccati damnabilis remanere poterit, nec deerit aliquid boni, quibus caritas, omnis inquinamenti mundatio, et bonorum omnium mater, adfuerit.



CAPUT uI. Qualiter uerba beati Pauli apostoli de caritate intelligenda sint.

 Charitas patiens est, benigna est: non emulatur, non inflatur, non agit perperam, non est ambitiosa, non querit que sua sunt, non irritatur, non cogitat malum, non gaudet super iniquitate, congaudet autem ueritati . Patiens quippe est caritas, quia illata mala equanimiter tolerat. Benigna uero est, quia pro malis bona largiter ministrat. Non emulatur: quia per hoc, quod in presenti mundo nichil appetit, inuidere terrenis successibus nescit. Non inflatur, quia cum premium interne retributionis anxie desiderat, de bonis se exterioribus non exaltat. Non agit perperam, quia  quo se in solum Dei et proximi amorem dilatat, quidquid a rectitudine discrepat, ignorat. Quid sit autem, perperam agere, sanctus Basilius inter cetera ita definiens ait: Quidquid non propter usus necessarios, sed uel ornatus causa, uel decoris alicuius fit, hoc est perperam agere.  Non est ambitiosa caritas; quia quo ardenter intus ad sua satagit, foras nullatenus aliena concupiscit. Non querit que sua sunt, quia cuncta que hic transitoria possidet, uelut aliena negligit, cum nichil sibi esse proprium, nisi quod secum permaneat agnoscit. Non irritatur, quia et iniuriis lacessita ad nullos ultionis sue motus excitat, dum magnis laboribus maiora post premia exspectat. Non cogitat malum, quia in amore munditie mentem solidans, dum omne odium radicitus  eruit, uersare in animo quod inquinat nescit. Non gaudet super iniquitate, quia quo sola dilectione erga omnes inhiat, nec de perditione aduersantium exsultat. Congaudet autem ueritati, quia ut ceteros diligens, per hoc, quod rectum in aliis conspicit, quasi de augmento proprii prouectus hilarescit.  Omnia suffert, quia omnes inquietos uel inquietudines fundata animi tranquillitate suffert. Omnia credit, quia post hanc uitam, penas diuinitus comminatas credit non metuendo. Omnia sperat, quia premia premissa sperat gaudendo. Omnia sustinet, quia reuelationem filiorum Dei desiderat fortiter sustinendo.  Charitas nunquam excidit: non excidit dicit, id est elapsa non est, uel non excessit. Ipsa enim sola permanet in futurum, uel  recte, quia uera est, non mutabitur.



CAPUT uII. Qualiter caritas erga Deum, et qualiter erga proximum sit exhibenda.

Ergo si caritatem Deo exhibeamus et proximo de corde puro et conscientia bona et fide non ficta, facile peccato resistimus, bonis omnibus abundamus, seculi blandimenta contemnimus, et omnia que difficilia sunt humane fragilitati uel aspera etiam, cum dilectione perficimus, si tamen Deum caritate que nobis ab illo, ex toto corde, ex tota anima et totis uiribus diligamus. Ex ea enim parte quis peccat, ex qua minus diligit Deum. Quem si ex toto corde diligamus,  nichil erit in nobis unde peccati desideriis seruiamus. Et quid est diligere Deum, nisi illo occupari animo, concipere fruende uisionis eius effectui peccati odium, mundi fastidium, diligere etiam proximum quem in se censuit diligendum. Illi uero ex toto et plus quam se diligunt Deum, qui pro eius amore, sue ad tempus saluti non parcunt, seipsos tribulationi ac periculis tradunt. Nudari facultatibus propriis, patrie sue extorres fieri, parentibus et uxoribus et filiis renuntiare parati sunt, et ut in totum dicam, ipsam corporis mortem non solum non refugiunt, sed etiam libenter excipiunt, ambientes a corporis sui uita magis quam a Deo uita uite sue discedere. Proximos nostros sicut nos diligere debemus: non illi tantum proximi nostri credendi sunt,  quos nobis gradus sauguinis iungit, sed proximi nostri credendi sunt omnes homines nature nostre participes. Secundum nos proximos omnes diligimus, cum ad mores bonos et ad eternam uitam consequendam sicut nobis eorum saluti consulimus, cum nos in eorum peccatis ac periculis cogitamus, et, sicut nobis subueniri optaremus, ita eis pro uiribus subuenimus, aut si facultas defuerit, uoluntatem subueniendi tenemus. Quapropter hec est proximi tota dilectio, ut bonum quod tibi conferri uis, uelis et proximo. Etenim profectus tuos esse credas, et de peccatis aliorum tanquam de propriis misericorditer lugeas.  Hec est enim caritas quam habere debemus inuicem, sicut Dominus ostendit et docuit, dicens: Diligite inuicem sicut et ego dilexi uos.  Maiorem hac dilectionem nemo habet, quam ut animam suam quis ponat pro amicis suis . Si autem et animam poni oportet, quanto magis in aliis uotum et studium debet intelligi, sine dubio non secundum humanas uoluntates, sed secundum illum prospectum in quo est commune omnium propositum placandi Dominum.



CAPUT uIII. Quod ne tante uirtutis sit caritas, ut omnem legem et uniuersa mandata Dei in ea possimus complere.

Quante autem uirtutis sit caritas in consequentibus ponit Apostolus cum ait : Qui enim diligit proximum, proximu, legem impleuit. Nam non adulterabis, non occides, non furtum facies, non falsum testimonium dices, non concupisces, et si quod est  aliud mandatum in hoc uerbo instauratur: diliges proximum tuum tanquam te ipsum. Et ad ultimum rationem tanti huius boni breuiter colligens, ait: Dilectio proximi malum non operatur: plenitudo legis est dilectio . Supra dixerat, quia qui diligit proximum, legem impleuit. Et quia difficile uidebatur, quomodo quis posset omnem legem in uno sermone complere, plenissimam reddit rationem, dicens: Dilectio proximi malum non operatur. Et ideo plenitudo legis est dilectio. Pone ergo per singula mandata legis dilectionem, et uide quam facile cuncta complentur. Nunquid qui diligit proximum, occidere eum potest? Certum est quod nemo quem diligit interficit. Est ergo dilectio per quam impletur mandatum quo  precipitur, Non occides. Similiter et qui proximum suum diligit, in uxorem eius adulterium non committit. Et qui diligit proximum suum, que eius sunt non furatur. Et qui diligit proximum suum, aduersus eum non dicit falsum testimonium. Similiter et cetera mandata legis, si sit erga proximum dilectio, absque aliquo labore seruantur. Potest et ita intelligi, quod proximus noster sit Christus secundum Euangelii sententiam; qui uenit et iacentes nos uulneratos a latronibus et nudatos a demonibus, iumento corporis sui superposuit, et ad stabulum Ecclesie detulit, et cetera. Hunc ergo proximum, si diligamus omnem legem et uniuersa mandata, in ipsius amore complemus.



CAPUT IX.  Qualiter per caritatem in Deo diligitur amicus et propter Deum diligitur inimicus.

 Si quis quemlibet amat sed propter Deum non amat, caritatem non habet, sed habere se putat. Charitas autem uera est cum et in Deo diligitur amicus, et propter Deum diligitur inimicus. Ille enim propter Deum diligit eos quos diligit, qui etiam eos diligere a quibus non diligitur, scit. Probari autem caritas per solam odii aduersitatem solet. Unde et per semetipsum Dominus dicit: Diligite inimicos uestros, benefacite his qui uos oderunt . Ille ergo securus amat, qui propter Deum et illum amat, a quo se intelligit non amari; difficile quippe est omnem uim caritatis exprimere, cum omnia Dei precepta sola possideat caritas, dicente beato Augustino:  Totam magnitudinem et altitudinem diuinorum eloquiorum secura possidet caritas, qua Deum proximumque diligimus. Hec in aduersitatibus tolerat, in prosperitatibus temperat, in duris passionibus fortis, in bonis operibus hilaris, in tentatione tutissima, in hospitalitate largissima, inter ueros fratres latissima, inter falsos patientissima. Sufficiant autem hec que de caritate scripta sunt; nunc autem de ceteris uirtutibus, prout auctor lucis dare dignabitur, insistendum est.



CAPUT X. De spe.

 Spes est bonorum spectatio futurorum que exprimit humilitatis affectum et sedule seruitutis  obsequium. Spes autem uocata quod sit pes progrediendi quasi est pes. Unde econtrario dicitur desperatio, cui nulla est progrediendi facultas. Quia dum quisquis peccatum amat, futuram gloriam non sperat. Ille enim fiducialiter exspectat, qui eius mandata fideliter seruat.



CAPUT XI. Quod illis tantummodo proficit spes qui ab actione praua quiescunt.

 Qui male agere non desistunt uana spe indulgentiam de Dei pietate requirunt, quam recte quererent si ab actione praua cessarent. Metuendum ualde est ut neque per spem uenie quam promittit  Deus perseueranter peccemus, neque quia iuste peccata distringit, ueniam desperemus, sed utrumque periculum euitemus, et a malo declinemus, et de pietate Dei ueniam speremus. Omnis quippe iustus spe et formidine nitet, quia nunc illum ad gaudium spes erigit, nunc formidinem terror gehenne addicit.



CAPUT XII. De spe non ponenda in homine.

 Spe enim, ut ait Apostolus, salui facti sumus . Non enim est spes ponenda in homine, quia maledictus omnis, sicut diuina testantur eloquia, qui spem suam ponit in homine . Ac per hoc, et in seipso qui spem suam ponit, huius maledictionis uinculo innectitur. Ideo non nisi  a Domino Deo petere debemus, quidquid speramus uel bene operaturos, uel pro bonis operibus adepturos. Ponamus igitur spem in Domino, instruente Dauid dicente: Mihi autem adherere Deo bonum est, ponere in Domino Deo spem meam . Et iterum: Spes mea in Deo est .



CAPUT XIII. Qualiter spes crescit inter aduersa.

 Tanto namque spes in Deum solidior surgit, quanto pro illa quisque grauiora pertulerit. Quia nequaquam retributionis gaudium de eternitate colligitur, quod non hic prius pia tribulatione seminatur. Hinc enim per Psalmistam dicitur: Euntes ibant et flebant, mittentes semina sua. uenientes autem uenient  in exsultatione portantes manipulos suos .



CAPUT XIu. De fide.

 Fides enim est iustitie fundamentum, quam nulla opera bona precedunt, et ex qua omnia bona procedunt. Ipsa nos a peccatis omnibus purgat, mentes nostras illuminat, Deo reconciliat, cunctis participibus nature nostre consociat, spem nobis future remunerationis inspirat, auget in nobis uirtutes sanctas, ac nos in earum possessione confirmat.



CAPUT Xu. Quod nisi per fidem, que per dilectionem operatur, nemo potest uenire ad requiem.

 Nemo potest ad ueram peruenire beatitudinem, nisi per fidem. Sine fide enim, ut ait Scriptura, impossibile est placere Deo . Fidem scilicet illam que per dilectionem operatur, quia ut Iacobus ait apostolus: Fides sine operibus mortua est . Et iterum: Quid proderit, fratres mei, si fidem quis dicat se habere, opera autem non habeat? Nunquid poterit fides saluare eum?  Fides sine operibus otiosa est. Beatus autem est qui et recte credendo bene uiuit, et bene uiuendo fidem rectam custodit. Frustra sibi de sola fide blanditur, qui bonis operibus non ornatur. Multi fide tantum Christiani sunt, opere uero a Christiana doctrina dissentiunt. Est autem fides uirtus preclara, per quam sancti Patres  uniti sunt Deo: lege ad Hebreos Epistolam  Pauli apostoli, et inuenies.



CAPUT XuI. Que sit differentia inter fidem et spem.

 Est itaque fides bonarum rerum et malarum, quia et bona creduntur et mala et hoc fide bona non mala. Est etiam fides et preteritarum rerum et presentium et futurarum. Credimus enim Christum mortuum, quod iam preteriit; credimus sedere ad dextram Patris, quod nunc est; credimus uenturum ad iudicandum, quod futurum est. Item fides et suarum rerum est, et alienarum. Nam et se quisque credit aliquando esse cepisse, nec fuisse utique sempiternum. Et alios atque alia nec solum de aliis hominibus multa, que ad religionem pertinent,  uerum etiam de angelis credimus. Spes autem non nisi bonarum rerum est, nec nisi futurarum, et ad eum pertinentium, qui earum spem gerere perhibetur. Que cum ita sint propter has causas, distinguenda erit fides a spe, sicut uocabulo, ita rationabili differentia. Nam quod attinet ad non uidere, siue que creduntur, siue que sperantur, fidei speique commune est. In Epistola quippe ad Hebreos , qua teste usi sunt illustres catholice regule defensores, fides esse dicta est cognitio rerum que non uidentur. Quamuis quandoque se quisque non uerbis, non testibus, non denique ullis argumentis, sed presentium rerum euidentie dicit credidisse, hoc est fidem accommodasse. Non ita uidetur absurdius ut recte reprehendatur in uerbo, eique dicatur: uidisti?  ergo non credidisti; unde putari potest, non esse consequens ut non uideatur res quecunque creditur. Sed melius hunc appellamus fidem quam diuina eloquia docuerunt: earum scilicet rerum que non uidentur. De spe quoque Apostolus ait: Spes que uidetur, non est spes. Quod enim uidet quis, quid sperat? Si autem quod non uidemus, speramus, per patientiam exspectamus . Cum ergo nobis bona futura esse creduntur, nichil aliud quam sperantur. Iam de amore quid dicam, sine quo fides nichil prodest? Spes uero esse sine amore non potest. Denique, ut ait apostolus Iacobus: Et demones credunt et contremiscunt : nec tamen sperant uel amant, sed potius quod speramus et amamus, credendo uenturum esse formidant. Propter quod et  apostolus Paulus, fidem que per dilectionem operatur, approbat atque commendat , que utique sine spe non potest esse. Proinde nec amor sine spe est, nec sine amore spes, nec utrumque sine fide.



CAPUT XuII. Quod inter se differant spes, fides et caritas.

Nunc autem manet, ait apostolus Paulus, spes, fides, caritas. Tria hec, maior autem horum est caritas . Fides in spem proficit, spes uero ad caritatem. In presenti uero sunt tria, in futuro sola caritas sanctorum et angelorum et Dei . Quidquid fides et spes promiserat consummabit. Maius ergo est quod semper erit, quam quod aliquando  cessabit. Ceterum prophetie et mysteriorum omnium notitia uel scientia, nec non et ipsa fides uel cetera talia, que non perfectionem fidelium, sed fragilitate necessaria indicantur, in illa perfectione iustorum, quo in caritate radicati contendunt, peruenientibus necessaria esse non poterunt, sed sola caritas ibi perfecta erit, cum perfectos Deo, a quo donata est, coniunxerit.



CAPUT XuIII. De oratione.

 Dominus enim noster iehsu Christus non tantum uerbis, sed et factis orare nos docuit. Ipse orans frequenter et deprecans, et quid nos facere oporteret exempli sui contestatione demonstrans, sicut scriptum est: Ipse autem fuit secedens in solitudines  et adorans. Et iterum: Exiuit in montem orare, et fuit pernoctans in oratione Dei . Quod si ille orabat qui sine peccato erat, quanto magis peccatores oportet orare. Et si ille per totam noctem iugiter uigilans et continuis precibus orabat, quanto magis nos in frequentanda oratione debemus nocte uigilare. De hoc et beatissimus Ambrosius episcopus ait: Quod autem Dominus iehsu pernoctans fuit in oratione Dei, forma tibi prescribitur quam debeas emulari.  Quid enim te pro salute tua facere oportet, quando pro te Christus in oratione pernoctet? Quid te facere conuenit, cum uis aliquod officium pietatis adoriri, cum Christus missurus apostolos, prius orare curauit.



CAPUT XIX.  De laude et utilitate orationis.

 Quam autem laudabilis et utilis ualdeque necessaria sit oratio, sanctus Ioannes Constantinopolitanus antistes inter cetera dicit: Oratio ecclesiastica soluit uincula Petri. Oratio Pauli dilatauit predicationis fiduciam. Oratio caminum ignis exstinxit. Oratio conclusit ora leonum. Oratio seditionem compescuit. Oratio paradisum aperuit. Oratio celi cardines reserauit. Oratio sterilem fecundauit. Oratio Cornelii celos penetrauit.  Oratio publicanum iustificauit. Oratio frequens diaboli iacula submouet. Oratio frequens et continua diaboli tela exsuperat. Oratio frequens flammas uitiorum exstinguit. Oratio grandis est anime munitio.  Per orationes purissimas omnia nobis utilia tribuuntur a Domino,  et cuncta noxia procul dubio effugantur.



CAPUT XX. De reuerentia et deuotione orationis.

 Quando autem stamus ad orationem, ut sanctissimus martyr Cyprianus ait, inuigilare et incumbere ad preces toto corde debemus. Cogitatio omnis carnalis et secularis abscedat, nec quidquam tunc animus quam id solum cogitet quod precatur. Ideo et sacerdos ante orationem prefatione premissa, parat mentes fratrum dicendo: Sursum corda; ut dum respondeat plebs: habemus ad Dominum, admoneamur nichil aliud se quam Dominum cogitare debere. Claudatur contra aduersarium pectus et soli Deo pateat, nec ad se hostem Dei tempore orationis adire  patiatur. Obrepit enim frequenter et penetrat, et subtiliter fallens preces nostras a Deo auocat, ut aliud habeamus in corde, et aliud in mente, quando intentione sincera Deum debeat non uocis sonus, sed animus et sensus orare. Que autem segnitia est alienari et capi ineptis cogitationibus et profanis, cum Dominum deprecaris, quasi sit aliud quod magis debeas cogitare, quam quod cum Deo loquaris?  Nam et cum quali deuotione et reuerentia sit orandum beatissimus et sanctissimus pater Benedictus demonstrat dicens: Si cum hominibus potentibus uolumus aliqua suggerere, non presumimus nisi cum humilitate et reuerentia, quanto magis Domino Deo uniuersorum cum omni humilitate et puritatis deuotione supplicandum est. Et non in multiloquio, sed  in puritate cordis et compunctione lacrymarum nos exaudiri sciamus.



CAPUT XXI. Quod ipsa est acceptabilis Deo oratio que sine odio fraterno funditur.

 Cum stabitis ad orationem, inquit Dominus, dimittite si quid habetis aduersus alterum . Hinc iterum dicit: Nisi remiseritis hominibus peccata, nec Pater uester qui in celis est remittet uobis peccata uestra . Hinc rursum ait: Date et dabitur uobis; dimittite et dimittetur uobis . Hinc constitutione postulationis conditionem posuit pietatis dicens: Dimitte nobis debita nostra, sicut et nos dimittimus debitoribus nostris . Ille recte sui delicti ueniam postulat, cum hoc quod  prius in ipso delinquitur relaxat. Dimittamus enim quod debetur nobis, ut dimittatur quod debetur a nobis. Relinque proximo tuo, ait Salomon, nocenti te, et tunc deprecanti tibi peccata soluentur . Ait enim apostolus Paulus: uolo itaque uiros orare in omni loco, leuantes sanctas manus sine ira et disceptatione .  Pacificum animum in oratione esse debere, ut ad effectum deducatur oratio. Sancte enim manus sunt quando cor mundum est.



CAPUT XXII. Qualiter semper sine aliqua intermissione orare possumus.

 Ait enim Dominus: Oportet semper orare et non deficere . Et apostolus Paulus dicit:  Semper gaudete et sine intermissione orate . Quis autem potest ita semper orare, et sine defectu uel intermissione precibus insistere, ut nec alimentum sumendi, aut dormiendi tempus habeat? Aut ergo dicendum est eum semper orare et non deficere, qui canonicis horis quotidie iuxta ritum ecclesiastice traditionis psalmodiis, precibusque consuetis Deum laudare et rogare non desistit; et hoc esse quod Psalmista dicebat: Benedicam Dominum in omni tempore, semper laus eius in ore meo . Aut certe omnia, que iustus secundum Deum gerit et dicit, adorationem esse reputanda. Quia enim iustus sine intermissione que iusta sunt agit, ac per hoc sine intermissione iustus orabit,  nec unquam ab oratione cessabit, nisi iustus esse desistat. Siue enim manducet et bibat, aut dormiat iustus, aut operetur, aut loquatur, aut aliud quid faciat, si ad gloriam et laudem Dei, et secundum eius uoluntatem facit, oratio est.



CAPUT XXIII. Quod cum oratione omnia sunt agenda.

 Seruus enim Dei assiduus esse debet in oratione, et, ut ait apostolus Paulus, sine intermissione orare . Quia sedule preces prouocant animum iudicis ad dandum misericordiam. Nam et idem Apostolus admonet dicens: Instate orationi, uigilantes in ea ;  docens scilicet et ostendens, eos impetrare quod postulant de Deo posse quod uideat Deus in oratione uigilare.   Neque die uaces neque nocte, sed cum somnus de oculis tuis ceciderit, tunc sensus tuus in oratione uigilet.  Sicut enim militi sine armis ad bellum exire non conuenit, ita homini Christiano procedere quolibet sine oratione non expedit. Egredientes de hospitio armet oratio, regredientibus de platea oratio occurrat. Quidquid Christianus inchoat antea orationem ad Deum dirigat. Quidquid perficit, et hoc cum oratione perficiat. Et semper sensu, mente, uoce, et opere omnipotentem Deum oret, ut ea que recta et ei placita sunt, faciat, sibi cogitare, uelle, dicere pariter et facere, et usque ad boni operis perseuerantiam, uitamque perpetuam feliciter peruenire concedat. Frequenter namque orationi insistat, et mala sua preterita cum lacrymis uel gemitu  quotidie in oratione Deo confiteatur, et caueat ne ad hoc rursus proruat quod se fletibus planxisse cognoscit. Meminisci enim debet quod dicitur: Ne iteres uerbum in oratione tua . Quo uidelicet dicto uir sapiens nequaquam nos prohibet sepe ueniam petere, sed culpas iterare. Ac si aperte dicat: Cum mala gesta defleueris, nequaquam rursum facies quod in precibus iterum plangas.



CAPUT XXIu. Quod oratio tunc pretiosior fit cum eleemosyna coniuncta fuerit.

 Orantes autem non infructuosis nec rudis precibus ad Deum ueniant. Inefficax petitio est cum precatur Deum sterilis oratio. Nam cum omnis arbor  non faciens fructum bonum excidatur et in ignem mittatur, utique et sermo non habens fructum promereri Deum non potest, qui nulla operatione fecundus est. Et ideo diuina Scriptura instruit, dicens: Bona est oratio cum ieiunio et eleemosyna . Nam qui in die iudicii premium pro operibus et eleemosynis redditurus est, hodie quoque ad orationem cum operationem uenienti benignus auditor est. Sic denique Cornelius centurio, cum oraret, meruit audiri: fuit faciens multas eleemosynas in plebe, et semper orans Deum. Huic circa nonam horam astitit angelus testimonium reddens sui operis et dicens: Corneli, orationes tue et eleemosyne tue ascenderunt in memoriam coram Deo . [Greg.] Cito  orationes ad Deum ascendunt, que ad eum merita nostri operis imponunt. Unde et per Ieremiam prophetam dicitur: Leuemus corda nostra cum manibus ad Deum . Ad Deum quippe corda cum manibus leuare, est orationis nostre studium cum merito boni operis imponere. De hoc et sanctus Leo papa.  Oratione enim et propitiatio Dei queritur, ieiunio concupiscentia carnis exstinguitur, eleemosynis peccata redimuntur. In orationibus fides permanet recta, in ieiuniis innocens uita, in eleemosynis mens benigna.



CAPUT XXu. De ieiunio exterioris interiorisque hominis.

 Ieiunium uniuersam esse dicimus corporis castigationem. Non est tantummodo ieiunandum a  concupiscentia ciborum, sed ab omni letitia temporalium delectationum. Qui igitur corpori suo ieiunia deuotus iniicit, principaliter renuntiet uitiis. Cupiditatum fomites comprimat, frangat impetus mentis, libidines uincat, faces auaritie ardentis exstinguat, latiusque factis uim dilectionis extendat, atque in alimenta pauperum abrupti apparatus impendia largiatur. Omnia ergo corporis nefanda peccata animi uirtute calcentur, ut et anima sanctitate corporis adiuuetur.  Hoc est enim perfectum et rationabile ieiunium, quando noster exterior homo ieiunat, interior orat. Facilius per ieiunium oratio penetrat celum: ieiunia fortia tela sunt aduersus tentamenta demoniorum. Cito enim per abstinentiam deuincuntur. Ieiunia cum bonis operibus Deo acceptabilia  sunt. Qui autem cibis abstinent et praue agunt demones imitantur, quibus esca non est, et nequitia semper est. Ille enim bene abstinet cibis qui et a malitie actibus, et a mundi ieiunat ambitionibus.  Unde et Cassianus ita inter cetera definiens: Nec solum nobis istud ieiunium uisibilium ciborum ad perfectionem cordis, et corporis puritatem sufficere posse credamus, nisi fuerit huic anime quoque ieiunium copulatum. Habet namque et illa suos noxios cibos quibus impugnata etiam sine escarum abundantia ad luxurie prerupta deuoluitur. Detractio, cibus est eius et quidem persuauis. Ira etiam cibus est eius, licet minime lenis, ad horam tamen infelici esu pascens ac pariter lethali sapore prosternens. Inuidia cibus est mentis, et uana gloria cibus est eius. Omnisque  concupiscentia et peruagatio cordis instabilis, pastus quidam est anime noxiis escis eam nutriens. Si enim corporaliter ieiunantes perniciosissimis anime uitiis implicemur, nichil nobis proderit carnalis afflictio pretiosiore parte pollutis. Oportet ergo exteriorem hominem ieiunantem, interiorem quoque similiter cibis noxiis temperare.



CAPUT XXuI. Quod illud est perfectum ieiunium, quod cum oratione et misericordia commendatur.

 Necessaria anime nostre sunt ieiunia, sicut uulneribus medicina. Medelam enim conferunt uite perpetue, ita tamen ut duarum rerum testimonio  commendentur, id est oratione et misericordia. Quod per solum ieiunium prodesse non posse facundissimus doctor Cassianus in uicesima prima collatione propheticis demonstrat testimoniis, ita quorumdam, inquit, per prophetam Dominus ieiunium detestatur, ex quorum persona cum sibi obiiciens ante dixisset: Quare ieiunauimus et non aspexisti? humiliauimus animas nostras et nescisti? Confestim subiiciens prodidit causas cur non mererentur audiri: Ecce, inquit, in diebus ieiunii uestri inuenitur uoluntas uestra, et omnes debitores uestros repetitis. Ecce ad lites et contentiones ieiunatis, et percutitis pugno impie. Nolite ieiunare sicut usque in hanc diem, ut audiatur in excelso clamor uester. Nunquid tale est ieiunium quod elegi, per diem affligere hominem  animam suam? Nunquid contorquere quasi circulum caput suum et saccum et cinerem sternere? Nunquid istud uocabis ieiunium et diem acceptabilem Domino ? Deinde infert, dicens quomodo acceptabilis fiat continentia ieiunantis, atque euidenter enuntiat per se solum ieiunium prodesse non posse, nisi has que subiiciuntur causas habuerit consequentes. Nonne hoc est, inquit, ieiunium quod elegi? dissolue colligationes impietatis, solue fasciculos deprimentes; dimitte eos qui confracti sunt liberos, et omne onus disrumpe. Frange esurienti panem tuum, et egenos uagosque induc in domum tuam. Cum uideris nudum, operi eum, et carnem tuam ne despexeris. Tunc erumpet quasi mane lumen tuum, et sanitas tua citius orietur, et anteibit faciem tuam iustiti  a tua, et gloria Domini colliget te. Tunc inuocabis, et Dominus exaudiet, clamabis, et dicet: Ecce adsum . uidetis ergo ieiunium nequaquam principale bonum a Domino iudicari, eo quod non per ipsum, sed per alia opera bonum ac Deo bene placitum fiat. Et rursum ex accedentibus causis non solum uanum, uerum etiam odibile censetur, dicente Domino: Cum ieiunauerint, non exaudiam preces eorum . [Greg.], Illud ergo ieiunium Deus approbat, quod ad eius oculos, manus eleemosynarum leuat. Quod cum proximi dilectione agitur, quod ex pietate conditur, hoc ergo quod tibi subtrahis alteri largire, ut unde tua caro affligitur, inde egentis proximi caro reparetur. Hinc etenim per prophetam Dominus dicit: Cum ieiunaretis et plangeretis, nunquid  ieiunium ieiunastis mihi? Et cum comeditis et bibitis, nunquid non uobis comeditis et uobismetipsis bibitis ? Sibi enim comedit et bibit, qui alimenta corporis, que sunt communia bona Conditoris, sine indigentibus percipit. Et sibi quisque ieiunat, si ea que ad tempus subtrahit non pauperibus tribuit, sed uentri postmodum offerenda custodit. Hinc per prophetam Iel dicitur: Sanctificate ieiunium . Ieiunium quippe sanctificare est adiunctis bonis aliis, dignam Deo abstinentiam carnis ostendere.



CAPUT XXuII De eleemosyna.

 Qui enim uult ordinate dare eleemosynam,  a seipso debet incipere, et eam sibi primum dare. Est enim eleemosyna opus misericordie, uerissimeque dictum est: Miserere anime tue placens Deo. Propter hoc renascimur ut Deo placeamus, cui merito displicet, quod noscendo contraximus. Hec est prima eleemosyna quam nobis debemus.



CAPUT XXuIII. Quod multiplex sit eleemosynarum uirtus.

 Date eleemosynam, ait Dominus, et ecce omnia munda sunt uobis . Non solum ergo qui dat esurienti cibum, sitienti potum, nudo uestimentum, peregrinanti hospitium, fugienti latibulum, egro uel incluso uisitationem, captiuo redemptionem, debili subuectionem, ceco deductionem, tristi consolationem, non sano medelam, erranti uiam,  deliberanti consilium, et quod cuique necessarium indigenti, uerum etiam qui dat ueniam peccanti, eleemosynam dat. Et qui emendat uerbere, in quem potestas datur, uel cercet aliqua disciplina, et tamen peccatum eius quod ab illo lesus uel offensus est, dimittit ex corde, uel orat ut ei dimittatur; non solum in eo quod dimittit atque orat, uerum etiam in eo quod corripit, et aliqua emendatiora pena plectit, eleemosynam dat, qui misericordiam prestat.  Raphel quoque angelus ut eleemosyna libenter ac largiter fiat hortatur, dicens: Bona est oratio cum ieiunio et eleemosyna . Quia eleemosyna a morte liberat, et ipsa purgat peccata. Ostendit orationes nostras ac ieiunia minus posse, nisi eleemosynis adiuuentur. Deprecationes solas  parum ad impetrandum ualere, nisi factorum et operum accessione socientur. Reuelat angelus et manifestat et firmat eleemosynis petitiones nostras efficaciores fieri, eleemosynis uitam e periculis redimi, eleemosynis animas a morte liberari.  Due namque sunt eleemosyne: Una corporalis, egenti dare quidquid potueris; altera spiritalis, dimittere a quo lesus fueris.



CAPUT XXIX. De laude et utilitate eleemosynarum.

uendite, inquit Dominus, que possidetis, et date eleemosynam . Et iterum: Date eleemosynam, et ecce omnia munda sunt uobis . Et Salomon ait: Redemptio anime uiri, diuitie sue.  Qui autem miseretur pauperi, beatus erit . Et iterum Scriptura: Conclude eleemosynam in sinu pauperis et hec pro te exorabit ab omni malo . Ignem ardentem exstinguit aqua, ita et eleemosyna peccatum. Et iterum: Qui obturat aures suas ne audiat pauperem, et ipse inuocabit Dominum, et non erit qui exaudiat eum .  Neque enim misericordiam Dei mereri poterit, qui misericors ipse non fuerit, aut impetrabit de diuina pietate aliquid in precibus qui ad precem pauperis non fuerit humanus. Quod iterum in psalmis Spiritus sanctus declarat et probat dicens: Beatus qui intelligit super egenum et pauperem: in die mala liberabit eum Dominus . Nam et Daniel regi Nabuchodonosor  legitur tale dedisse consilium: Propterea, rex, placeat tibi consilium meum, et peccata tua eleemosynis redime, et iniustitias tuas miserationibus pauperum, et erit Deus parcens peccatis tuis . Quod si peccata sua redimere uoluisset, potuisset utique euadere mala que perpessus est. Deus enim eleemosynas pauperum feneratur, et cum datur minimis Christo datur. Ipse enim iudicio suo dicturus est: Esuriui et dedistis mihi manducare; sitiui et dedistis mihi potum; nudus fui, et uestistis me; hospes, et collegistis me; infirmus et in carcere, et uisitastis me, et cetera. Et: Quod fecistis uni de minimis meis, mihi fecistis. Et tunc audient uocem illam beatam: uenite, benedicti Patris mei, percipite preparatum uobis regnum ab origine mundi .



CAPUT XXX. Quod per eleemosynam omnium peccatorum tribuatur remissio.

Beatus namque Tobias filium monens ut eleemosynam faceret, ait inter alia: Ex substantia tua, fili mi, fac eleemosynam, et noli auertere faciem tuam ab ullo paupere: ita enim fiet ut nec a te auertatur facies Domini. Quomodo potueris, ita esto misericors. Si multum tibi fuerit, abundanter tribue; si exiguum fuerit, etiam exiguum libenter impertiri stude. Premium enim bonum tibi thesaurizas in die necessitatis, quoniam eleemosyna ab omni peccato et a morte liberat et non patietur animam ire in tenebras .



CAPUT XXXI.  Quam pie ac salubriter ad eleemosyne studium diuina nos instruat Scriptura.

Fiducia magna erit coram summo Deo eleemosyna, omnibus facientibus eam . Hinc et per quemdam sapientem dicitur: Fili, eleemosynam pauperis ne defraudes et oculos tuos ne transuertas a paupere. Animam esurientem ne despexeris, et non exasperes pauperem in inopia sua. Cor inopis ne afflixeris, et non protrahas datum angustianti . Igitur quicunque de uirtute eleemosyne plura noscere cupit, legat librum sanctissimi martyris Cypriani, quem de Eleemosyna scripsit; et beati Maximini, Taurinensis episcopi, librum quem et ipse de Eleemosyna scripsit, et sufficienter inueniet.



CAPUT XXXII.  De humilitate.

 Humilitas quidem hec est, ut omnes homines estimemus superiores nobis, et omnibus nos inferiores et uiliores non solum humili pronuntiemus sermone, sed etiam intimo credamus cordis affectu.



CAPUT XXXIII. De laude humilitatis.

Dominus ac Redemptor noster ut ad humilitatem nos prouocaret, per Euangelium suum formam nobis humilitatis ostendit, dicens: Discite a me quia mitis sum et humilis corde, et inuenietis requiem animabus uestris . Ipse etenim per prophetam dicit:  Ad quem autem respiciam, nisi ad humilem et quietum et trementem sermones meos?  Hinc beatus Petrus apostolus ait: Omnes autem inuicem humilitatem insinuate. Quia Deus superbis resistit, humilibus autem dat gratiam . Esto in humilitate fundatus, esto omnium nouissimus. Humilia te ut exalteris. Minimum te fac omnibus, nulli te preponas, nulli te superiorem deputes. Aestima omnes superiores esse tibi, quamuis summus sis. Humilitatem tene, quia si humilitatem tenueris, gloriosus eris. Quantum enim humilior fueris, tantum te sequitur altitudo glorie. Descende ut ascendas, humiliare ut exalteris, ne exaltatus humilieris. Humilitas autem casum nescit, humilitas lapsum non nouit. Qui enim sibi uilis est ante Deum magnus est. Et qui sibi displicet  Deo placet. Esto igitur paruus in oculis tuis, ut sis magnus in oculis Dei. Tantum enim eris ante Deum pretiosior, quantum fueris ante oculos tuos despectior. Porta quoque semper uerecundiam in uultu de recordatione peccati. Puluis es, in puluere sede. Cinis es, in cinere uiue. In summo honore summa tibi sit humilitas, non te extollat honor. Tanto maiori humilitate perspicuus esto, quanto magis fueris dignitate prelatus.  Occasio igitur perditionis nostre facta est superbia diaboli, et argumentum redemptionis nostre inuenta est humilitas Dei. Hostis enim noster inter omnia conditus uideri super omnia uoluit elatus, Redemptor autem noster magnus manens super omnia, fieri inter omnia dignatus est paruus. Ergo dicatur humilibus, quia dum  se deiiciunt, ad Dei similitudinem ascendunt. Dicatur elatis, quia dum se erigunt, in apostate angeli imitationem cadunt.



CAPUT XXXIu. Quod per auctoritatem humilitatis sancti uiri culpas delinquentium feriunt.

Sancti enim uiri per auctoritatem humilitatis nullis potestatibus contra ueritatem agentibus parcunt. Sed quos attolli per elationem conspiciunt, per spiritus auctoritatem premunt. Hinc est enim quod a deserto Moyses ueniens Aegypti, regem ex auctoritate aggreditur dicens: Hec dicit Dominus Deus Hebreorum: Usquequo non uis subiici mihi? Dimitte populum meum ut sacrificet mihi. Cui dum plagis oppressus  Pharao diceret: Ite, sacrificate Deo uestro in terra: aucta protinus auctoritate respondit: Non potest ita fieri, abominationem enim Aegyptiorum immolabimus Domino Deo nostro . Hinc enim est quod peccantem regem Nathan aggreditur, cui prius similitudinem perpetrate preuaricationis obiiciens, eumque reum per proprii iudicii uocem tenens, protinus subiunxit, dicens: Tu es ille uir qui fecisti hanc rem . Hinc est quod uir Dei ad destruendam idololatriam Samariam missus, Ieroboam regem super altare thura iacientem, non regem ueritus, non formidine mortis pressus, contra altare intrepidus auctoritatem libere uocis exercuit, dicens: Altare, altare, hec dicit Dominus: Ecce  filius nascetur domui Dauid, Iosias nomine, et immolabit super te sacerdotes excelsorum . Hinc est quod Achab superbus, idolorum seruitio subactus, cum increpare Eliam presumeret, dicens: Tu es ille qui conturbas Isrel? Elias protinus superbi regis stultitiam obiurgatione libere auctoritatis percussit, dicens: Non ego turbaui Isrel, sed tu et domus patris tui, qui dereliquistis mandata Domini, et secuti estis Baalim . Hinc est quod Eliseus ueram magistri celsitudinem sequens, eumdem Achab ad se cum Iosaphat rege uenientem ex reatu perfidie confudit, dicens: Quid tibi et mihi? uade ad prophetas patris tui et matris tue. Et: uiuit Dominus exercituum in cuius conspectu sto, quod si non uultum Iosaphat regis Iude erubescerem,  nec attendissem quidem te, nec respexissem . Hinc est quod idem uir Naaman ad se cum equis et cunibus uenientem ante ostium fixit, et talentorum copia ac uestium fulto non occurrit, non ianuam domus aperuit, sed ut lauare septies in Iordane debuisset per nuntium iussit. Unde et idem Naaman iratus recedebat dicens: Putabam quod egrederetur ad me . Hinc est quod Petrus cum eum sacerdotes et principes, etiam per flagella seuientes, in Iesu nomine loqui prohiberent, cum magna protinus auctoritate respondit dicens: Si iustum est in conspectu Dei, uos potius audire quam Deum, iudicate. Non enim possumus que uidimus et audiuimus non loqui . Hinc est quod Paulus cum resistentem contra ueritatem sacerdotum  principem cerneret, eumque minister illius alapa percussisset, non maledictum perturbatus intulit, sed repletus Spiritu, libera uoce prophetauit, dicens: Percutiet te Deus, paries dealbate: et tu sedens iudicas me secundum legem, et contra legem iubes me percuti?  Hinc est quod Stephanus contra uim persequentium auctoritatem uocis exercere nec moriturus expauit, dicens: Dura ceruice et incircumcisis cordibus et auribus, uos semper Spiritui sancto restitistis sicut et patres uestri . Sed quia sancti uiri ad uerba tante altitudinis, zelo ueritatis, non autem uitio elationis exsiliunt, ipsi patenter indicant qui factis dictisque aliis, et quanta humilitate polleant, et erga eos quos redarguunt quanta caritate ferueant, manifestant. Superbia quippe  odium generat, humilitas amorem. uerba itaque que amor exasperat, profecto ex fonte humilitatis manant. Quomodo ergo Stephanus proferre increpationem per elationem potuit, qui pro eisdem, quos increpauerat, ad deteriora crescentibus, seque lapidantibus flexis genibus orauit, dicens: Domine, ne statuas illis hoc peccatum?  Quomodo Paulus contra gentis sue sacerdotem ac principem asperitatis uerba superbiens, intulit, qui humilitate se etiam discipulorum seruitio substernit, dicens: Non enim nosmetipsos predicamus, sed Iesum Christum Dominum nostrum. Nos autem serui uestri per Christum?  Quomodo Petrus per elationem principibus restitit, quorum errorem compatiens,  uelut reatum excusat, dicens: Scio quia per ignorantiam fecistis, sicut et principes uestri. Deus, que prenuntiauit per os omnium prophetarum pati Christum suum, impleuit sic . Quos ad uitam misericordia trahit, dicens: Penitemini igitur et conuertimini, ut deleantur peccata uestra . Quomodo Eliseus uidere Naaman ex elatione noluit, qui non solum se conspici, sed teneri se etiam a muliere, permisit? De qua scriptum est: Cumque uenisset ad uirum Dei in monte, apprehendit pedes eius, et accessit Giezi ut amoueret eam. Et ait homo Dei: Dimitte illam, anima enim eius in amaritudine est . Quomodo Elias superbo regi increpationis uerba propter tumorem intulit, qui ante illius currum humiliter cucurrit, sicut scriptum est:  Accinctusque lumbis currebat ante Achab?  Quomodo Ieroboam presentiam ex elatione despexit, qui arentem dextram eius saluti pristine protinus ex pietate reparauit, sicut scriptum est: Cumque audisset rex sermonem hominis Dei, quem clamauerat contra altare in Bethel, extendit manum suam de altari, dicens: Apprehendite eum, et exaruit manus eius?  Et paulo post: Orauit uir Dei faciem Domini, et reuersa est manus eius ad eum, et facta est sicut prius fuerat . Quia superbia gignere uirtutes nescit, quanta ex humilitate prodiit uox increpationis ostenditur, quam signa comitantur. Quomodo Nathan contra Dauid regem per uerba increpationis tumuit, qui cum increpanda culpa in terram eius conspectui pronus strauit, sicut scriptum  est: Nuntiauerunt regi dicentes: Adest Nathan propheta; cumque introisset ante conspectum regis, adorauit illum pronus in terra? Quomodo Moyses regi Aegyptio libere resistens eum despicere potuit, qui Deo familiariter colloquens, sequentem se Iethro cognatum humilis adorauit, cuius etiam consilio tantam obedientiam prebuit, ut post secreta Dei colloquia magnum lucrum duceret, quod foris ab ore hominis audiret? Ex aliis ergo sanctorum factis discimus quid de aliis pensare debeamus. Sancti etenim uiri nec ex elatione sunt liberi, nec ex timore submissi, sed cum eos rectitudo ad libertatem uocis erigit, consideratio infirmitatis proprie in humilitate custodit. Culpas quippe delinquentium, et si ex alto increpantes feriunt semetipsos tamen  apud se subtilius iudicantes, quasi in abiectos ponunt. Et quo praua in aliis insequuntur, in eo ad reprimendos se atrociores reddunt. Rursumque quo sibimet meliora agentibus nequaquam parcunt, eo uigilantius aliena reprehendunt. Quid enim de humana potentia mirari poterunt qui semetipsos quoque despiciunt, etiam cum intime per eam arcem sublimitatis apprehendunt? Idcirco igitur bene foris diiudicant altitudinem terrene celsitudinis, quia intus oculum non grauat pondus tumoris.



CAPUT XXXu. De patientia.

 Patientia uera est aliena mala equanimiter  perpeti, contra eum quoque qui mala irrogat nullo dolore morderi. Nam qui sic proximi mala portat, ut tamen tacitus doleat, et tempus digne retributionis querat, patientiam non exhibet, sed ostendit. Scriptum quippe est: Charitas patiens est, benigna est . Patiens namque est, ut aliena mala toleret. Benigna uero est, ut ipsos etiam quos portat amet.



CAPUT XXXuI. De laude patientie.

 Patientia autem, fratres dilectissimi, non tantum bona custodit, sed et repellit aduersa, Spiritum sanctum fouens, et celestibus ac diuinis coherens contra facta carnis et corporis  uirtutum suarum propugnaculo  reluctatur. Late patet patientie uirtus, et ubertas eius et largitas de unius quidem nominis fonte proficiscitur, sed ex undantibus uenis per multa gloriarum itinera diffunditur. Nec proficere aliquid in actibus nostris potest ad consummandam gloriam, nisi inde consummationis accipiat firmitatem. Patientia est que nos Domino et commendat et seruat. Ipsa est que iram temperat, que linguam frenat, que mentem gubernat, pacem custodit, disciplinam regit, libidinis impetum frangit, tumorem uiolentia comprimit, incendium simultatis exstinguit. Cercet potentiam diuitum, inopiam pauperum refouet. Tuetur in uirginibus beatam integritatem, in uiduis laboriosam castitatem, in coniugatis et maritatis indiuiduam castitatem. Facit humiles in  prosperis, in aduersis fortes, contra iniurias et contumelias mites. Docet delinquentibus cito ignoscere, si ipse delinquas, diu et multum rogare. Tentationes expugnat, persecutiones tolerat, passiones et martyria consummat. Ipsa est que fidei nostre firmamenta firmiter munit. Ipsa est que incrementa spei sublimitate perhibet. Ipsa dirigit ut tenere possimus uiam Christi, dum per eius tolerantiam ingredimur. Ipsa efficit ut perseueremus filii Dei, dum patientiam patris imitamur. Hec enim Christianitatis summa est, ut amantibus uicissitudinem, ledentibus patientiam rependamus. Qui ergo fuerit patientior ad iniuriam potentior constituetur in regno.



CAPUT XXXuII. Exempla sanctorum Patrum de patientia.

  Petrus, super quem Ecclesia Domini dignatione fundata est, in Epistola sua ponit et dicit: Christus passus est pro uobis, relinquens uobis exemplum ut sequamini uestigia eius; qui peccatum non fecit, nec inuentus est dolus in ore eius, qui cum malediceretur non remaledicebat, cum pateretur non comminabatur. Tradebat autem se iudicanti iniuste . Inuenimus denique et patriarchas et prophetas, et iustos omnes, qui figuram Christi imagine preeunte portabant, nichil magis custodisse in laude uirtutum suarum, quam quod patientiam forti et stabili equanimitate tenuerunt. Sic Abel originem martyrii et passionem iusti hominis initians  primus et dedicans, aduersus fratrem fratricidam non resistit nec reluctatur, sed humilis et mitis patienter occiditur.  Ne per centum annos in edificationem arce longos sustinuit labores, sed hos patienter et sine murmuratione pertulit.  Sic Abraham Deo credens et radicem ac fundamentum fidei primus instituens, tentatus in filio non dubitat nec cunctatur, sed preceptis Dei tota patientia deuotionis obsequitur. Et Isaac ad hostie Dominice similitudinem prefiguratus, quando a patre immolandus offertur, patiens inuenitur. Et Iacob fugatus a fratre de domo sua patienter excedit, et maiore patientia postmodum supplex adhuc magis impium et persecutorem muneribus pacificis ad concordiam reuocat. Ioseph uenundatus a fratribus  et relegatus, non tantum patienter ignoscit, sed et gratuita frumenta uenientibus largiter et clementer impertit.

 Moyses ab ingrato et perfido populo contemnitur frequenter et pene lapidatur, et tamen lenis et patiens pro eisdem Dominum deprecatur. Samuel uero ab scelerato populo de principatu eiicitur, et tamen pro eisdem lacrymosis precibus patiens Dominum supplicat.  In Dauid uero, ex quo secundum carnem Christi natiuitas oritur, quam magna et mira et Christiana patientia, habuisse in manu sepe ut Saul regem persequentem se et interficere concupiscentem, potuisse occidere, et tamen subditum sibi et traditum maluisse seruare, nec rependisse inimico uicem, sed occisum adhuc  insuper et uindicasse.  Isaias propheta patiens a perfidis sectus esse perhibetur. Ieremias propheta neruo religatus, sed cuncta pro Domino patienter pertulisse legitur. Ezechiel in captiuitate positus patiens per omnia fuisse cognoscitur. Daniel in lacum leonum mittitur, et patiens in omnibus tribulationibus pro Dei amore fuisse reperitur. Tres pueri in camino ignis missi pro Dei amore patienter sustinuerunt, unde et in sancta Ecclesia celebre nomen promeruerunt. Iob orbitate filiorum percussus, substantiaque innumera priuatus, tormentis grauioribus corporis sui afflictus, ab uxore multis opprobriis uexatus, ab amicis irrisus, nunquam ex ore suo indignum protulit sermonem, sed omnia patienter pertulit. Tobias cecitate percussus, ab  uxore improperatus, nunquam ex eius ore sermo murmurationis exiuit, sed patiens in omnibus semper fuisse cognoscitur. Machabei martyres innumera pro lege Dei sui patienter sustinuerunt tormenta. Ioannes Baptista ab impiissimo Herode rege in carcerem truditur, ibique patienter pro ueritatis assertione capite plectitur. Petrus apostolorum princeps  cum ceteris suis coapostolis sepe flagellatur pro Diuinitatis cultu, patiens et gaudens semper fuisse reperitur. Unde dicit Scriptura: Ibant apostoli gaudentes a conspectu concilii, quod digni habiti sunt pro nomine Iesu contumeliam pati . Paulus apostolus multa pro Christi amore passus est, que etiam enumerari  difficile est: carceres, uincula, uerbera, flagella, supplicia. A Iudeis lapidatur, uirgis ceditur, precipitatur, latrones incurrit, ab inimicis fratribus insidias perfert; intus timor est, foris pugna. Patitur famem, nuditatem, calumnias, insidias, tribulationes. Bestias tolerat, et quid opus est multa dicere? quotidie moritur, et tamen in his omnibus gaudet et gloriatur, atque patiens et exsultans dicit: Gaudeo autem in passionibus meis . Et iterum: Non solum autem, sed et gloriamur in tribulationibus . Si ergo tanta patiens gaudebat et gloriabatur, que erit uenia, que excusatio his qui pro paruis iniuriis ac uerberibus, aut qualib uscunque tribulationibus, que utique illis inferiores sunt, impatientes existunt? Ioannes apostolus et euangelista  in dolio feruenti missus, et in insula Pathmos exsilio relegatus, cuncta aduersa sibi illata patienter propter amorem Christi tolerat. Stephanus ab apostolis diaconus ordinatus, inter manus lapidantium corde pacifico pro suis ipsis inimicis, fixis in terra genibus, deprecatur. Ecce enim cognoscimus, diuina nos instruente Scriptura, quia sancti patres nostri qui nos precesserunt, per uirtutem patientie celestes coronas promeruerunt.  Seruate ergo, fratres, in mente patientiam, eamque, cum res exigit, exercete in operatione, nulla uestrarum rerum uos damna perturbent. Si enim fixa mente mansura damna pertimescitis, damna rerum transeuntium grauia non putatis. Si eterne retributionis gloriam conspicitis, de temporali iniuria non doletis. Tolerate ergo aduersarios  uestros, sed ut fratres diligite quos toleratis.



CAPUT XXXuIII. Testimonia sacrarum Scripturarum de patientia.

Dominus ac redemptor noster, qui princeps pacis a propheta appellatur , in cuius secundum carnem natiuitate angelorum cecinit exercitus: Gloria in excelsis Deo, et in terra pax hominibus bone uoluntatis . Qui antequam ad celestia carne ascenderet ait: In patientia uestra possidebitis animas uestras . Sic et apostolus Paulus ait: Patientia uobis necessaria est ut uoluntatem Dei facientes reportetis promissionem . Item: Pacem sequamini cum omnibus et sanctimoniam, sine  qua nemo Deum uidebit . Hinc Iacobus ait: Patientia autem opus perfectum habeat, ut sitis perfecti et integri, in nullo deficientes. Beatus uir qui suffert tentationem, quoniam cum probatus fuerit accipiet coronam uite quam repromisit Deus diligentibus se . Hinc Salomon ait: Melior est patiens uiro forti; et qui dominatur animo suo, expugnatore urbium . Pacem igitur, karissimi, habeamus, quia pacificos et concordes Deus in domo sua habitare precepit, ut qui filii Dei esse cepimus, in Dei pace maneamus, et quibus spiritus unus est, unus sit et animus et sensus . Beatissimus namque martyr Cyprianus elegantissimum de Bono patientie scripsit librum, quem qui legere uoluerit, pleniter  in eo, quale sit bonum patientie, inuenire poterit.



CAPUT XXXIX. De tolerantia.

 Si filii electorum sumus, restat necesse est ut per eorum exempla gradiamur. Bonus enim non fuit qui malos tolerare recusauit. Hinc namque est quod de semetipso beatus Iob asserit dicens: Frater fui draconum et socius struthionum . Hinc per Salomonem Sponsi uoce sancte Ecclesie dicitur: Sicut lilium inter spinas, sic amica mea inter filias . Hinc ad Ezechielem Dominus dicit : Fili hominis, ne timeas eos, neque sermones eorum metuas; quoniam increduli et subuersores sunt tecum, et cum scorpionibus habitas.  Hinc Petrus beati Lot uitam glorificat dicens: Et iustum Lot oppressum a nefandorum iniuria ac luxuriosa conuersatione eripuit. Aspectu enim et auditu iustus erat habitans apud eos, qui de die in diem animam iustam iniquis operibus cruciabant . Hinc Paulus discipulorum uitam et laudat et roborat, dicens: In medio nationis praue et peruerse, inter quos lucetis sicut luminaria in meridie, uerbum uite continentes . Hinc Ioannes Pergami Ecclesie attestatur dicens: Scio ubi habitas, ubi sedes est Satane: et tenens nomen meum, non negasti fidem meam . Ecce, fratres karissimi, pene omnia percurrendo cognoscimus, quia bonus non fuit, quem malorum prauitas non probauit, ut enim ita loquar, ferrum nostre anime  nequaquam producitur ad subtilitatem acuminis, si hoc non eraserit aliene lima prauitatis. Toleremus igitur aduersarios nostros, sed sine cessatione amemus quos toleramus, eisque quecunque possumus bona hilari animo tribuamus. Quia hoc solum Deus sacrificium accipit, quod ante eius oculos in altari boni operis flamma caritatis incendit. Hinc Dominus in Euangelio ait: Diligite inimicos uestros; bene precemini his qui oderunt uos, et orate pro persequentibus et calumniantibus uos, ut sitis filii Patris uestri, qui in celis est .



CAPUT XL. Qualis debeat esse tolerantia seruorum Dei tempore tribulationis.

 Oportet te, o Christiane, inter odia cordium, inter probra linguarum, inter ipsas persequentium manus equali, imo letiori, semper corde uersari. Et si tibi ablate fuerint facultates tue, dic: Nudus exiui de utero matris mee, nudus et hinc abscedam . Adde et illud apostolicum: Nihil intulimus in hunc mundum, sed nec auferre quid possumus . Audis te maledici et infamari apud homines et contumeliis onerari, recordare et ante oculos pone uerbum Domini, quibus ait: ue uobis, cum benedixerint uobis omnes homines . Et iterum. Gaudete et exsultate, cum eiecerint nomen uestrum tanquam malum, propter filium hominis . Expulsus es patria et domo, recordare quia non habemus  hic permanentem, sed futuram inquirimus. Quid te ergo patriam putas perdidisse qui in tota terra peregrinus es? Sed et si egritudinem incurristi grauissimam, utere apostolico illo sermone, quo ait: Nam etsi is qui foris est homo noster corrumpatur, tamen is qui intus est renouatur de die in diem . In carcerem inclusus es et mors crudelis imminet et intentatur, adduc ante oculos Ioannem in carcere ceruice cesum, et tamen prophete caput saltatrici puelle in mercedem libidinis datum. Hec ergo singula cum inferuntur iniuria, sed eorum que pro his retribuuntur gloria, non solum a peccatis absoluitur qui hoc patitur, sed et iustitias acquirit, tantum est ut fides eum constantiaque non deserat.



CAPUT XLI.  De indulgentia.

Ait Dominus: Si dimiseritis hominibus peccata eorum, dimittet et uobis Pater uester, qui in celis est, peccata uestra. Sin autem non dimiseritis hominibus peccata eorum, nec Pater uester dimittet uobis peccata uestra . Hinc Petrus ait: Non reddentes matum pro malo, nec maledictum pro maledicto, sed e contrario benedicentes, quia in hoc uocati estis, ut benedictionem hereditatis possideatis . Hinc Paulus ait: Cum patientia supportantes inuicem , et donantes uobismetipsis. Si quis aduersus aliquem habet querelam, sicut Deus in Christo donauit uobis, ita et uos facite, nulli malum pro malo reddentes. Hinc diuina Scriptura dicit: Ne queras ultionem, nec memor eris iniurie  ciuium tuorum . Hinc Salomon ait: Ne dicas: Reddam malum, pro malo; exspecta Dominum et liberabit te . Relinque proximo tuo nocenti te, et tunc deprecanti tibi peccata soluentur. Igitur quicunque remissionem suorum uult accipere peccatorum, dimittat omnibus in se peccantibus; quia talem unusquisque indulgentiam accepturus est a Domino, qualem et ipse dederit proximo suo.



CAPUT XLII. De misericordia.

Misericordia, compatiendo aliene miserie, uocabulum sortita est. Omnia peccata misericordie opibus expurgantur, sed iam caueat peccare qui misericordiam impertitur. Ceterum nulla est delicti uenia,  cum sic precedit misericordia, ut eam sequantur peccata. Nullus autem in alieno misericors esse potest, qui praue uiuendo in se misericors non est. Qui enim sibi nequam est, cui bonus? Nulla scelera misericordiis redimi possunt, si in peccatis quisque permanserit. Tunc autem fructum misericordiarum consequitur indulgentia, cum ab scelerum opere desinitur. Misericordes igitur simus ad omnes, ut et ipsi misericordiam consequamur a Domino, ipso dicente: Beati misericordes, quoniam ipse misericordiam consequentur . Et iterum: Estote igitur misericordes, sicut et Pater uester misericors est . Hinc Paulus ait: Estote autem inuicem benigni, misericordes: induite uos sicut electi Dei uiscera  misericordiarum . Hinc Salomon ait: Facere misericordiam et iudicium magis placet Domino quam uictime . Hinc per quemdam sapientem dicitur: Qui facit misericordiam, offert sacrificium .



CAPUT XLIII. De compassione.

Per Euangelium namque suum admonet nos Dominus dicens: Omnia quecunque uultis ut faciant uobis homines, ita et uos facite illis: hec est enim lex et prophete . Quod tibi accidere non uis, nec proximo tuo cupias euenire. Condole in alienis calamitatibus, satiare fletibus, in alienis laboribus, in tribulatione alterius, et tu esto tristis. Talis esto  aliis quales optas esse circa te alios. Quod non uis pati non facias, nec inferas alio mala, ne patiaris similia. Ita clemens esto in alienis delictis sicut in tuis, ut nec aliter te, nec aliter alios penses. Et sic alios iudica ut iudicari cupis. In tribulatione positis subuenire non cesses, dolentem consolari, ne dimittas.



CAPUT XLIu. De castitate.

Castitas enim fructus suauis est, pulchritudo inuiolata sanctorum castitas, securitas mentis, sanitas corporis. Nisi enim unusquisque castus perseuerauerit, ad perpetuam requiem peruenire, et Deum uidere non poterit, testante Paulo apostolo: Pacem sectamini  cum omnibus et sanctimoniam, sine qua nemo uidebit Deum . Hic quoque euidenter sine sanctimonia  pronuntiauit Deum penitus uideri non posse.  Hinc per eumdem apostolum dicitur: Hec est uoluntas Dei sanctificatio uestra, ut abstineatis uos a fornicatione, ut sciat unusquisque uestrum uas suum possidere in honore et sanctificatione, non in passione desiderii, sicut et gentes que ignorant Deum . Amemus igitur castitatem, quia castas mentes castaque corpora Deus inhabitat, luxuriosas autem et immundas condemnat. Quanta enim bona quis fecerit, licet oret, licet noctes in orationibus et uigiliis peruigiles ducat, licet omnem substantiam suam pauperibus tribuat,  licet inedia et per ieiunia longa corpus suum atterat, licet cetera diuina precepta adimpleat, si castitatem non habuerit, nichil ei proderit. Unde et Dominus in Euangelio precepit dicens: Sint lumbi uestri precincti, et lucerne ardentes in manibus uestris . Duo autem sunt que iubentur, et lumbos restringere, et lucernas tenere, ut et munditia sit castitatis in corpore, et lumen ueritatis in operatione. Redemptori etenim nostro unum sine altero placere nequaquam potest, si autem is qui bona agit adhuc luxurie inquinamenta non deserit, aut is qui castitate preeminet necdum se per bona opera exercet. Nec castitas ergo magna est sine bono opere, nec opus bonum est aliquid sine castitate.



CAPUT XLu. De obedientia.

Obedientia est uia sancta que sectatores suos ad celestem perducit patriam; per hanc uiam Dominus noster iehsu Christus propter nos et propter nostram salutem ambulare dignatus est, de quo Paulus dicit Apostolus: Factus est Christus obediens usque ad mortem, mortem autem crucis . Per hanc Abraham patriarcha cucurrit, cum ad imperium Domini dilectum filium ad immolandum duxit. Per hanc apostoli sancti Petrus et Andreas ad uocationem Domini, relictis retibus, secuti sunt eum. Per hanc uiam Mattheus secutus est Dominum, relicto telonaico lucro. Per hanc uiam sanctam omnes patriarche, prophete, apostoli, martyres, ceterique electi  meruerunt peruenire ad Deum. Licet arcta sit et angusta uia, tamen uiatores suos ad perpetuam perduxit uitam, dicente Domino: Arcta et augusta est uia que ducit ad uitam . Non enim durum tibi et asperum uideatur, cum audis arctam et angustam uiam esse obedientiam, sed magis gaude propter hoc quod subsequitur: que ducit ad uitam. Si enim homines propter regis iussionem aut alicuius potentis hominis, in exteras regiones, et etiam in transmarina et peregrina, et omnino incognita, et ualde periculosa loca, propter aliquod temporale lucrum , in tantum obedientes existunt ut etiam per innumeras regiones et patrias, per difficultates terrarum, per aspera et dura itinera, per periculosa naufragia  fluminum, per terribiles undas fluctusque marinos, inter hostiles gladios, inter latronum insidias, inter inimicorum incursus, uoluntarie et alacriter discurrunt, et hec omnia sustinent, dimissa propria regione, dimissis parentibus, patre, matre, fratribus, sororibus, propinquis, uxoribus, filiis, domibus, mancipiis , cunctaque substantia, quos licet plangant amici, lugeant parentes, plorent filii, contristentur mancipia, nescientes utrum eos amplius iam uisuri sint, an non illos nichil horum a iussione illius qui iussit potest retrahere, sed tota intentione potentis hominis, qui hodie est et forsitan crastina non erit, obedientiam exhibent? Sicut enim iam diximus, ideo hec omnia tolerant, ut pro his commodum aliquod lucri terreni accipiant, si illi hoc faciunt propter hominem  potentem post pauca moriturum, et propter lucra illa periturum, quid nos miseri in die iudicii Deo nostro in excusatione nostra dicturi sumus, qui eius sanctis ac salubribus iussionibus inobedientes existimus, et monitis salubribus patrum nostrorum non obtemperamus? Quod enim homines seculi faciunt propter rem perituram, faciant milites Christi propter gloriam sine fine mansuram. Quod enim illi obedientes existunt propter inanem extollentiam, fiant serui Christi obedientes propter indeficientem excellentiam. Quod enim illi obedientes fiunt propter perituram gloriam perituri hominis, fiant famuli Christi obedientes, propter perpetuam gloriam perpetui Redemptoris. Nulla igitur segnitia, nulla insolentia,  nulla tarditas, nulla pigritia, a bono obedientie opere nos retrahat, quia etsi aspera est uia qua itur, tamen beata est patria ad quam peruenitur. Obedientes igitur simus patribus et senioribus nostris in quantum secundum Deum exhibent iussionem; si autem contra Deum est quod imperant, dicamus eis humiliter et reuerenter: Obedire oportet Deo magis quam hominibus .



CAPUT XLuI. Qualiter subditi obedientes sint prepositis suis.

Existimamus igitur, fratres karissimi, hilari animo, mente promptissima obedientes prelatis et patribus nostris, quia diuina uox imperat nobis per Paulum apostolum dicens: Obedite prepositis uestris in Domino et subiacete eis . Quanto enim humiliores  et obedientiores fuerimus, tanto leuius super nos ac dulcius iugum Domini sentiemus. Quanto obedientiores fuerimus prepositis et patribus nostris, in tantum obediet Deus orationibus nostris. Citius enim exauditur una obedientis oratio quam decem millia contemptoris. Sancta enim intentione et cum omni uelocitate iussis seniorum nostrorum obtemperemus, et mox ut aliquid nobis imperatum a maiore fuerit, ac si diuinitus imperetur, moram pati nesciamus in faciendo, quia obedientia que maioribus perhibetur, Deo exhibetur. Ipse enim dixit: Qui uos audit, me audit . Pro Dei autem amore omni obedientia nos subdamus maioribus nostris, ut imitatores ualeamus esse Domini nostri, de quo dicit Apostolus: Factus est Christus obediens usque ad  mortem .



CAPUT XLuII. Quomodo inuicem obedire debemus.

Inuicem obedire debemus, sicut serui Domini secundum quod precepit Dominus, quia qui uult in uobis esse magnus, fiat omnium nouissimus, et omnium seruus . Quibus addidit, ut magis nos inclinet ad humilitatem: Sicut filius hominis non uenit ministrari, sed ministrare . Sed et illud quod ab Apostolo dictum est: Per caritatem spiritus seruite inuicem .



CAPUT XLuIII. Qui uere Deum diligunt ultra uires suas obedire desiderant.

Qui fideliter et pure Deum diligit, et certus est de  retributione Domini, nec sufficere sibi putat ea que iniunguntur, sed semper augmenta operis querit, et maiora que iniunguntur desiderat et exoptat, etiamsi supra uires esse uideatur quod facit, nec aliquando securus est tanquam opere expleto, sed e contrario sollicitus est et anxius tanquam qui nichil dignum preceptis Euangelicis egerit, memor illius Dominici sermonis dicentis: Cum autem feceritis omnia quecunque precepi uobis, tunc dicetis: Serui inutiles sumus, quod debuimus facere fecimus .



CAPUT XLIX. De laude et qualitate obedientie.

Sola namque uirtus est obedientia, que uirtutes  ceteras menti inserit, insertas custodit. Unde et primus homo preceptum quod seruaret, accepit, cui se si uellet obediens subdere, ad eternam beatitudinem sine labore perueniret. Hinc Samuel ait: Melior est obedientia quam uictime, et auscultare magis quam offerre adipem arietum . Obedientia quippe uictimis iure preponitur, quia per uictimas aliena caro, per obedientiam uero uoluntas propria mactatur. Tanto igitur quisque Deum citius placat, quanto ante eius oculos repressa arbitrii sui superbia, gladio precepti se immolat. Sed quia nonnunquam nobis huius mundi prospera, nonnunquam uero iubentur aduersa, sciendum summopere est, quod obedientia aliquando, si de suo habeat aliquid, nulla est; aliquando autem, si de suo aliquid non habeat, minima.  Nam cum huius mundi successus precipitur, et cum locus superior imperatur, is qui ad percipienda hec obedit, obedientie sibi uirtutem euacuat, si ad hec etiam ex proprio desiderio anhelat. Neque enim se sub obedientia dirigit, qui ad percipienda huius uite prospera, libidini proprie ambitionis seruit. Rursum cum mundi despectus precipitur, cum probra adipisci et contumelie iubentur, nisi hec ex semetipso animus appetat, obedientie meritum sibi minuit, quia ad ea que in hac uita despecta sunt, inuitus nolensque descendit.

Ad detrimentum quippe obedientia ducitur, cum mentem ad suscipienda probra huius seculi nequaquam ex parte aliqua, etiam sua uota comitantur. Debet ergo obedientia et in aduersis ex suo aliquid habere, et rursum in prosperis ex suo aliquid  omnimodo non habere, quatenus et in aduersis tanto sit gloriosior, quanto diuino ordine etiam ex desiderio iungitur. Et in prosperis tanto sit uerior, quanto a presenti ipsa, quam diuinitus percipit, gloria funditus ex mente separatur. Sed hoc uirtutis pondus melius ostendimus, si celestis patrie duorum heroum memoramus. Moyses namque cum in deserto oues pasceret a Domino per angelum in igne loquente uocatus est, ut eripiende omni Isrelitarum multitudini preesset. Sed quia apud se mente humilis exstitit, oblatam protinus tanti regiminis gloriam expauit, moxque ad infirmitatis patrocinium recurrit, dicens: Obsecro, Domine, non sum eloquens; ab heri enim et nudius tertius, ex quo cepisti loqui ad seruum tuum, tardioris et impeditioris lingue  factus sum ; et se postposito alium deposcit, dicens: Mitte quem missurus es . Ecce cum auctoritate lingue loquitur et ne tanti regiminis potestatem suscipiat, elinguem se esse causatur. Paulus quoque diuinitus fuerat admonitus, quando Hierosolymam ascendere deberet, sicut ipse Galatis dicit: Deinde post annos quatuordecim iterum ascendi Hierosolymam, assumpto Barnaba et Tito. Ascendi autem secundum reuelationem . Isque in itinere cum prophetam Agabum reperisset, quanta se aduersitas in Hierosolymis maneret, audiuit.

Scriptum quippe est: uirum cuius hec zona est, sic alligabunt in Ierusalem Iudei . A Paulo autem protinus respondetur: Ego non solum alligari  sed et mori in Ierusalem paratus sum pro nomine Iesu ; neque enim pretiosiorem facio animam meam. Perceptione igitur reuelationis Hierosolymam pergens, aduersa cognoscit, et tum libenter appetit, audit que timeat, sed ad hec ardentior anhelat. Moyses itaque ad prospera de suo nichil habet, quia precibus remittitur ne Isrelitice plebi preferatur. Paulus aduersa etiam ex suo uoto ducitur, quia malorum imminentium cognitionem percipit, sed deuotione spiritus etiam ad acriora feruescit. Ille presentis principalitatis gloriam, Deo iubente, uoluit declinare. Iste, Deo aspera et dura spondente, se studuit ad grauiora preparare. Preeunte ergo utrorumque ducum infracta uirtute, instituimus ut si obedientie palmam apprehendere ueraciter nitimur,  prosperis huius seculi ex sola iussione, aduersis autem etiam ex deuotione militemus. Sciendum uero est nunquam per obedientiam malum fieri, aliquando autem debet per obedientiam bonum quod agitur intermitti. Neque enim mala in paradiso arbor exstitit, quam Deus homini, ne contingeret, interdixit. Sed ut per melius obedientie meritum homo bene conditus cresceret, dignum fuerat ut hunc etiam a bono prohiberet, quatenus tanto uerius hoc quod ageret uirtus esset, quanto et a bono cessans auctori suo se subditum humilius exhiberet.



CAPUT L. De opere manuum.

Oportet enim militem Christi operari manibus suis,  ita ut quibuslibet uariis officiorum artibus, laboribusque studium suum impendat, sequens loquentem Apostolum qui dicit: Neque panem gratis manducauimus, sed in labore et fatigatione nocte et die laborantes . Et iterum: Qui non uult operari non manducet . Per otium enim libidines et noxiarum cogitationum nutrimenta concrescunt. Per laboris uero exercitium uitia nichilominus elabuntur. Patriarche namque greges pauerunt, et gentiles philosophi sutores et sartores fuerunt. Et Ioseph iustus, cui uirgo Maria desponsata exstitit, faber ferrareus fuit. Si quidem et Petrus apostolorum princeps piscatoris gessit officium, et omnes apostoli corporale opus faciebant, unde uitam corporis sustentabant. Si igitur tante auctoritatis homines, laboribus et  operibus etiam rusticanis inseruierunt, quanto magis nos, quos oportet non solum uite nostre necessaria propriis manibus exhibere, sed etiam indigentiam aliorum laboribus nostris reficere, secundum Apostolum dicentem: Qui furabatur, iam non furetur, magis autem laboret operando manibus suis quod bonum est, ut habeat unde tribuat necessitatem patientibus . Nam et idem beatus apostolus Paulus ob hoc manibus suis operatus est, ut nobis operandi preberet exemplum. Ait enim inter cetera: Non quasi non habuerimus potestatem, sed ut nosmetipsos formam daremus uobis ad imitandum nos . Pandit causam cur tantum laboris sibi indixerat: Ideo, inquit, ut formam daremus uobis ad imitandum  nos. In Actibus apostolorum legitur quod cum uenisset Paulus Corinthum non patiatur se permanere nisi apud Aquilam et Priscillam, eo quod eiusdem artis essent opifices quam et ipse solitus erat exercere. Ita enim habet: Post hec Paulus egressus ab Athenis, uenit Corinthum: et inueniens quemdam Iudeum nomine Aquilam, Ponticum genere, et Priscillam uxorem eius, accessit ad eos, eo quod eiusdem essent artis, et manebat cum eis, et operabatur: erant enim scenofactorie artis . Et non tantum operatus est quantum soli sibi, sed etiam his qui cum eo erant, possit sufficere. Scriptum est enim in Actibus apostolorum quod, procedens Mileto et exinde mittens Ephesum, conuocansque ad se presbyteros Ecclesie Ephesiorum, et dans precepta  quemadmodum regere Ecclesiam Dei, se absente, deberent, ait enim: Argentum et aurum nullius concupiui, sicut ipsi scitis, quoniam ad ea que mihi opus erant, et his qui mecum sunt, ministrauerunt manus iste. Omnia ostendi uobis, quia sic laborantes oportet suscipere infirmos . Nam et multa uitia amputat operatio manuum. Scriptum est enim: In desideriis est omnis otiosus. Et iterum: Otiositas inimica est anime, et fomes Sodomitica ex otiositate creuisse cognoscitur, ut propheta loquitur, dicens: Hec fuit iniquitas Sodome quod panem suum in saturitate et otio comedebant . Pertimescamus igitur otiositatis malum, insistamus bonis manuum nostrarum opibus, Psalmographi adimplentes sententiam: Labores manuum tuarum quia  manducabis, beatus es et bene tibi erit . Sicut enim nullum ferme a Dei seruis otii tempus excipere conuenit, ita meditationi quidem spiritali finem imponere. Nam pariter exercere necesse est corporis animeque uirtutes: exterioris scilicet hominis stipendia, interioris uero spiritalia alimenta. De hoc beatus Augustinus eximius doctor inter cetera ait: Cantica uero diuina cantare etiam manibus operantes facile possunt, et ipsum laborem tanquam diuino celeumate consolari. An ignoramus omnes opifices in quibus uanitatibus, et plerumque etiam turpitudinibus textricarum fabularum donent corda et linguas suas cum manus ab opere non recedant? Quid ergo impedit seruum Dei manibus operantem, in lege Domini meditari, et psallere nomini Domini  altissimi?



CAPUT LI. Quod nichil eis prosit qui facultates suas abiiciunt, si uoluntates proprias non relinquunt.

Nihil illis prodest qui facultates abiiciunt, si uoluntates proprias non relinquunt, cum sit longe prestantius uoluntatibus propriis renuntiareque rebus. Res suas etiam mundi huius philosophi abiicere potuerunt, et nunc quilibet heretici possunt. Sed nec illi, cum sue uoluntati fierent amatores secundum uoluntatem Dei uixerunt, et isti Dominice uoluntati sue uoluntatis studio contradicunt. Non ergo ea res nos Deo commendat, quam et inimici Dei faciunt,  sed illud quod non nisi uere Christiani et per hoc amatores Dei proficiunt. Hi sunt qui uoluntatibus suis rebusque proiectis se suo creatori ex toto corde subiiciunt, ac suum uelle ex eius uoluntate suspendunt, et ideo quidquid eis sensus carnis sequendum faciendumque suggesserit, iustitie capti delectatione contemnunt.



CAPUT LII. Qualiter uiuere debeant qui Christum imitari desiderant.

Et ideo si in illo esse uolumus quod esse debemus, sicut Ioannes apostolus dicit: Quomodo ille ambulauit et nos spiritaliter ambulemus . Quid est ambulare sicut ille ambulauit, nisi contemnere omnia prospera que contempsit, non timere  aduersa que pertulit, libenter facere que fecit fieri, docereque mandauit, sperare que promisit, sequi quo ipse precessit, prestare beneficia etiam ingratis? Non retribuere secundum merita sua maleuolis, et orare pro inimicis, amare bonos, misereri peruersis, inuitare aduersos, suscipere in caritate conuersos, et equanimiter pati subdolos ac superbos.

Ad hoc etiam pertinet quod ait apostolus Paulus: Si consurrexistis cum Christo, ea que sursum sunt querite, ubi Christus est ad dexteram Dei sedens . Illi resurgunt cum Christo, qui moriuntur, sicut ille, peccato, et tamen distinctione seruata, quod ille mortuus est peccato, non suo, sed nostro. Unusquisque autem nostrum non omnium moritur peccato, sed suo. Quid est peccato mori, nisi damnandis  operibus omnino non uiuere? nichil concupiscere carnaliter, nichil ambire, ut sic mortuus carne nulli iam detrahit, nullum auersatur aut despicit, nullius pudicitiam callida circumuentione corrumpit, nemini uiolentus existit, neminem calumniatur aut opprimit; non inuidet bonis, aut insultat afflictis. Non luxurie carnis inseruit, non uinolentie deditus in se bibendi sitim bibendo magis ac magis accendit; non odiorum fascibus inardescit, non compendia iniusta sectatur, non potentibus ac diuitibus adulatur, non inquieta curiositate raptatur, non domestice sollicitudinis cura distenditur, non officiosis occurrentium salutationibus delectatur, nec superborum iniuriis fatigatur; non eum superbia inflat, non ambitio uentosa precipitat, non uana gloria turpiter  iactat, non desiderium gloriose opinionis inflammat, non distinctio alieni actus illaqueat, non ad societatem turpitudinis amor inuitat, non rabies immanis furoris exagitat, non sumptuosarum deliciarum studium mactat, non ardor animose contentionis exanimat. Non facit impudentem audacia, iniquum iniustitia, ferum inclementia, uarium inconstantia, pertinacem contumacia, insanum uesania, deliciosum gula, rebellem inobedientia, uanum iactantia, infidelem perfidia, lenem felicitas, seuum crudelitas, manduconem turpem edacitas, impatientem mobilitas, mobilem instabilitas, uagum spiritalis infirmitas, iracundum animositas, suspiciosum peruersitas, uerbosum uanitas, irrisorem malignitas. Qui remotus  est a secularibus prorsus illecebris, remotus ab inimicitiis, remotus ab insidiis alienis, remotus a rapinis uel occultioribus uel apertis, remotus a malitiis siue periiuriis, postremo remotus ab omni genere flagitiorum siue facinorum quibus carnaliter uiuentes Deum offendunt, et mortui peccato non seruiunt; sicut, inquam, carne mortuus nec facere potest ista que dixi, nec pati, ita his et talibus uitiis omnino non uiuunt, qui ut uiuant Deo, carnem suam cum uitiis et concupiscentiis crucifigunt.



CAPUT LIII. De actiua uita.

Actiua uita est studiosum Christi famulum iustis insistere laboribus, et prius quidem seipsum ab hoc seculo immaculatum custodire, mentem, linguam,  manum, ac membra corporis cetera ab omni inquinamento culpe tentantis continere, ac diuinis perpetuo subiugare seruitus. Deinde etiam proximi necessitatibus iuxta uires succurrere, esurienti cibum, potum sitienti, algenti uestitum. Ministrando egenis, uagosque in domum recipiendo, infirmum uisitando, mortuum sepeliendo, eripiendo inopem de manu fortioris eius. Egenum et pauperem a rapientibus eum eruendo, erranti uiam ueritatis ostendendo, ac ceteris se mancipando fraterne dilectionis obsequiis, insuper et usque ad mortem pro iustitia certando.



CAPUT LIu. De contemplatiua uita.

Contemplatiua uita est caritatem quidem et proximi  tota mente retinere, sed ab exteriori actione quiescere, soli desiderio Conditoris inherere, ut nichil agere libeat, sed calcatis curis omnibus ad uidendam faciem sui Creatoris animus inardescat, ita ut iam nouerit carnis corruptibilis pondus cum merore portare, totisque desideriis appetere illis hymnidicis angelorum choris interesse, admisceri celestibus ciuibus, de eterna in conspectu Dei incorruptione gaudere.



CAPUT Lu. Que et quanta sit in hac carne uite contemplatiue perfectio, uel qualiter ei perfruendi mundi contemptores inhereant.

Proinde uite contemplatiue sectator ad Conditorem suum corde illuminandus accedat, ipsi contemplando  atque insatiabiliter perfruendo uigilanter inseruiat. Ipsum iugiter concupiscat, pro amore eius omnia quibus inde auerti potest fugiat, omnes cogitationes suas ac totam spem ex illius delectatione suspendat, litterarum diuinarum sacris meditationibus uacet, in eis se diuinitus illuminatus oblectet, ibi se totum uelut in speculo quodam refulgente consideret, quod in se prauum deprehenderit corrigat, quod rectum teneat, quod deforme componat, quod pulchrum seruet, quod sanum excolat, quod infirmum assidua lectione corroboret. Domini sui precepta infatigabiliter legat, inexplebiliter diligat, efficaciter impleat, et quid sibi cauendum, quidue sectandum sit ab eis sufficienter instructus agnoscat.  Mysteriis earumdem diuinarum Scripturarum perscrutandis insistat, Christum ibi promissum legat, representatum uideat, prophetatam perditionem populi contumacis intelligat, impleri lugeat, de salute gentium gaudeat. Ex preteritis que predicta et impleta teneat, futuris promissionibus credat. Ab strepitu negotiorum secularium remotissimus ea feruenter excogitat quibus animum suum in desiderium future remunerationis inflammet, studiis spiritalibus, quibus in dies singulos melior ac melior fiat, inuigilet. Amet otium sanctum, in quo exerceat anime sue negotium, mortuum sibi deputet mundum, ac se mundi blandientis illecebris exhibeat crucifixum. Delectatione spectaculorum presentium incomparabiliter anteponat sui Creatoris  intuitum, semper proficientem, successum in fastigium diuine contemplationis attollat. Nunquam ad momentum quidem a promissionibus futuris considerandis auersus ad terrena respiciat. Eo aciem mentis indesinenter intendat, quo peruenire desiderat. Beatitudinem uite future ante oculos animi sui proponat et diligat. Nec metuat aliquid temporale nec cupiat, ne aut metus amittende rei temporalis, aut cupiditas acquirende rei intentionem mentis eius emolliat. Non eum blanda corrumpant, nec aduersa concutiant, non inflet opinio secunda, nec sinistra deiiciat, nec falsa uituperatio siue laudatio, aut augeat gaudia eius, aut minuat. Non gaudeat de temporalibus omnino nec lugeat, inter leta ac tristia inuictus unam faciem animi constantissime obtineat,  nec pectori eius stabilem firmitatem quidquid promittit mundus aut minatur excutiat, sed idem semper ac sibi similis perseuerans, mundi huius damna simul ac lucra non sentiat. Et cum hec atque his similia contemplatiue uite desiderio affectus impleuerit, nec se hic iam ex omni parte perfectum, sed perficiendum in illa beata uita que futura est immobiliter credat, atque ad se, ubi Dei substantiam reuelata facie uidere possit, extendat.



CAPUT LuI. Quid inter se differant actiua et contemplatiua uita.

Actiua uita autem cum corpore deficit; quis enim in eterna patria panem esurienti porrigat, ubi nemo esurit? Quis potum tribuat sitienti, ubi nemo sitit?  Quis mortuum sepeliat, ubi nemo moritur? Cum presenti ergo uita aufertur actiua, contemplatiua autem hic incipit ut in celesti patria perficiatur. Quia amoris ignis qui hic ardere incipit, cum ipsum quem amat uiderit, in amore amplius ignescit. Contemplatiua ergo uita minime aufertur, quia subtracta presentis seculi luce perficitur. Actiua uita laboriosa desudat in certamine, contemplatiua uero, pacatis uitiorum tumultibus, optata in Christo quiete perfruitur. Ad actiuam uitam pertinet inter humana proficere, et rebelles corporis motus rationis imperio temperare. Ad contemplatiuam supra humano desiderio perfectionis ascendere, et indesinenter augendis uirtutibus incubare. Habet actiua perfectum,  contemplatiua fastigium; hec facit hominem sanctum, illa perfectum. Huius uite est nulli prorsus iniurias irrogare; illi erogatas equanimiter sustinere. Imo, ut proprius dicam, exsecutor actiue studet in se peccantem dimittere, contemplatiue uero sectator offensis quibus pulsatur nec omnino concutitur, ignorare magis paratus quam donare. Iste iram patientie uirtute compescit, immoderatis cupiditatibus parcimonie frenum imponit. Tangitur desideriis carnalibus nec consentit, pulsatur huius mundi curiositate nec rapitur, quatitur diabolica impugnatione nec uincitur, et Deo suo deuota mente subiectus, non atteritur diuersis tentationibus, sed probatur. Ille omnes afflictiones quibus uita mortalium uariatur, sanctis uirtutibus uincit. Cupiditatum ac perturbationum  omnium liber beata quiete perfruitur, et illecebris ac uoluptatibus factus expedita mente superior, ineffabili gaudio diuine contemplationis efficitur. Iste suscipiendo peregrinum, uestiendo nudum, gubernando subiectum, redimendo captiuum, tuendo uiolenter oppressum, iugiter se ab omnibus iniquitatibus suis emaculat, et uitam suam bonorum operum fructibus ditat. Ille facultatibus suis in usus pauperum distributis semel exspoliauit se mundo et admouit se totis uiribus celo. Res mundi mundo proiecit, et seipsum Christo deuota mente restituit, a quo immortales diuitias sibi donari orat ut pauper, protegi se quotidie postulat ut infirmus, immortalitatis indumento uestiri cupit ut nudus. Defendi se ab impugnatione inuisibilium hostium supplicat ut fragilitate  carnis oppressus, et celestem sibi donari patriam desiderat ut peregrinus. Actiua uita habet sollicitum cursum, contemplatiua gaudium sempiternum. In hac acquiritur regimen, in illa percipitur. Hec facit pulsare bonorum operum, uelut quibusdam manibus, ianuam; illa uocat consummatos in patriam. In hac contemnitur mundus, in illa uidebitur Deus. Et, ut multa preteream que commemorare non ualeo, in hac uita qui immundis spiritibus exstiterint fortiores, in illa contemplatiua uita que summo beata est, remunerante Domino, fiunt angelis sanctis equales atque in eternum cum illis regnabunt in illa superna ciuitate felices.



CAPUT LuII. De compunctione cordis.

 Compunctio cordis est humilitas mentis cum lacrymis exoriens de recordatione peccati et timore iudicii. Illa est conuersis perfectior compunctionis affectio que a se desideriorum affectus repellit et intentionem suam toto mentis studio in Dei contemplationem defigit. Hec est enim homini baptizato uera compunctio cordis, magna agere et humilia loqui, iuste agere et super peccatores timere ac tremere. Sicut enim ignis omne anime uitium perurit et adimit, ita compunctio cordis quantacunque repererit mala, absterret uniuersa et penitus delet. Concupiscentiarum flammas si inuenerit, ut fluuius mundans exstinguit et enecat. Curarum multitudines et perturbationes si uideat, ut flagello quodam exturbat et  effugat, et procul esse a domiciliis anime iubet, ac sicut puluis non potest stare ante faciem uenti, ita nichil malarum cogitationum in anima residere potest, ubi cordis compunctio affuerit.



CAPUT LuIII. Quod duo sunt genera compunctionis.

Duo namque genera compunctionis quibus semetipsos fideles in ara cordis immolant. Quia nimirum Domini sitiens anima prius timore compungitur, post amore. Prius enim se in lacrymis afficit, quia dum malorum suorum recolit, pro his pati supplicia eterna pertimescit. At dum longa meroris anxietate fuerit formido consumpta, quedam iam de presumptione uenie securitas nascitur, et in amore celestium gaudiorum animus inflammatur. Et qui  prius flebat ne duceretur ad supplicium, postmodum flere amarissime incipit quia differtur a regno. Contemplatur etenim mens qui sint illi angelorum chori, que societas beatorum spirituum, que maiestas eterne uisionis Dei, et amplius plangit quia a bonis perennibus deest, quam flebat prius, cum mala eterna metuebat. Utramque autem nostre compunctionis hostiam gratanter accipere dignatus est Christus, qui et pro peccato lugentibus atque afflictis clementer errata dimittit, et pro ingressu uite celestis tota mentis intentione feruentes eterna sue uisionis luce reficit.



CAPUT LIX. Quod contrarie sint inter se cordis compunctio et  delicie, et quod magna in Dauid fuerit compunctio.

Sicut impossibile est ut ignis inflammetur in aqua, ita impossibile est compunctionem cordis uigere in deliciis. Contraria hec enim sibi inuicem sunt et peremptoria. Illa enim mater est fletus, hec mater est risus; illa constringit, ista dissoluit. Illa anime alas innectit et uolare facit ad celum, hec plumbi pondus imponit et demergit in infernum. Propheta namque Dauid corde compunctus, iudicii futuri intra semetipsum memoriam retexens, diemque illum semper in oculis habens, nunquam a tribulatione animi et compunctione cordis uacabat: queque nos uix aliquando et satis raro ad memoriam reuocamus, illius mens et cogitatio habebat semper intra se, et Dei iudicia totis mentibus intremebat. Nam et idem  beatus Dauid rex erat, sed tamen cunctis que eum circumstare et constringere uidebantur abruptis, ita erat in potestate positus, tanquam omnibus esset ipse subiectus, et in purpura quasi in cilicio iacebat, cinere conspersus, et corde compunctus. Aula regalis erat ei tanquam eremi uastissima solitudo. Hec autem omnia agebat in eo cordis compunctio. uis scire quantus in eo timor sit diuini iudicii? Audi quod dicit: Iniquitates si obseruabis, Domine, quis sustinebit?  Nouerat enim et ualde nouerat quia in multis criminibus obnoxii sumus Deo. Et quia etiam parua peccata, et ea de quibus etiam nec suspicamur, deducuntur ad iudicium, et ideo magna in eo erat cordis compunctio. Quatuor sunt qualitates  affectionum, quibus mens iusti tedio salubri compungitur, hoc est, memoria preteritorum facinorum, recordatio futurarum penarum, consideratio peregrinationis sue in huius uite longinquitate, desiderium superne patrie, quatenus ad eam quantocius ualeat peruenire.



CAPUT LX. De recordatione peccati.

Bonum est homini semper ante oculos propria adhibere delicta, secundum Psalmi sententiam: »Peccatum meum contra me est semper.« Sicut enim non oportet reminisci peccati affectum, sic semper necesse est suum in deflendo memorare peccatum. Serui Dei tanta recordatio debet esse peccati, ut ea que gessit semper lacrymans confiteatur. Unde et Psalmista  dicit: Conuersus sum in erumna mea dum configitur spina. Peccatum meum tibi cognitum feci, et dixi: Pronuntiabo aduersus me iniustitias meas Domino, et tu remisisti iniquitatem peccati mei .



CAPUT LXI. De confessione peccati.

Salomon ait: Qui abscondit scelera sua non dirigetur; qui autem confessus fuerit et reliquerit ea, misericordiam consequetur . Hinc beatus Iob ait: Quapropter et ego non parcam ori meo . Ori etenim suo parcit, qui confiteri malum quod fecit erubescit. In labore quippe os mittere est, hoc ad confessionem perpetrate iniquitatis occupare. Sed iustus ori suo non parcit, quia nimirum  iram iudicis districte preueniens, uerbis contra se proprie confessionis seuit. Hinc Psalmista ait: Preueniamus faciem eius in confessione ; Hinc scriptum est: Dic iniquitates tuas ut iustificeris . Ex eo unusquisque iustus esse incipit, ex quo sui accusator exstiterit. Confessio enim penitentiam monstrat; penitentia satisfactionem ostentat; satisfactio ueniam sibi diuina pietate conciliat. Nec enim poterit indulgentia tribui, nisi iram Dei possit confessione placare. O ueneranda pietas Dei! peccamus et parcit, delinquimus et ignoscit, offendimus et adhuc placatus exstitit. Unde qualis erga iustos sit monstrat, dum talem se erga peccatores ostentat. Nec peccator poterit iam excusari, qui confessionem per quam uenia nascitur, non properauit  amplecti, quo possit reus gemino crimine detineri, dum primo legem contempsit ut delinqueret, et confessionis media amplecti noluit ut periret. Rape tu, quisquis es, remedia, qui peccando diuina contempsisti precepta. Confessio afferat salutem, cui contemptus attulerat mortem. Confiteantur singuli, queso uos, fratres, delictum suum dum adhuc qui delinquit in seculo est, dum admitti confessio eius potest. Dum satisfactio et remissio facta per sacerdotes apud Dominum grata est, conuertamur ad Dominum mente tota, et penitentiam criminis ueris doloribus exprimentes Dei misericordiam deprecemur. Illi se anima prosternat, illi mens tota satisfaciat, illi spes omnis incumbat. Rogare autem qualiter  debeamus dicit ipse: Reuertimini ad me in toto corde uestro, simulque in ieiunio, et fletu, et planctu. Et scindite corda uestra, et non uestimenta uestra . Ad Dominum toto corde redeamus, iram et offensam eius ieiuniis et fletibus, sicut admonet ipse, placemus.



CAPUT LXII. De penitentia.

Beatus Ioannes, precursor Domini nostri, quo nemo maior inter natos mulierum surrexit ; de quo propheta dixerat: Ecce mitto angelum meum ante faciem tuam , hanc primam uocem emisit, dicens: Penitentiam agite, appropinquabit enim regnum celorum . Unde aduertimus  Christum fuisse locutum per ipsum. Ergo, dilectissimi, una nobiscum omnes suscipite in precordiis uestris misericordiam Domini nostri dicentis: Penitentiam agite, appropinquabit enim regnum celorum. O dulcedo, ut inter penitentiam et regnum celorum nichil sit intermedium. Agamus ergo penitentiam a facinoribus nostris, et in puncto patebit nobis regnum celorum. Sic ait beatus propheta: Desinite a malitiis uestris, discite bonum facere, peccata enim uestra inter uos et Deum separant . Ergo si inter Deum et hominem peccata separant, tollantur per penitentiam e medio peccata, et homo coniunctus est Deo, instruente et docente Apostolo: Qui autem adheret Deo, unus spiritus est . Sed dicet aliquis: Quomodo de medio tollere possum  peccata? Audi precursorem Domini uociferantem et docentem: Facite fructus dignos penitentie: iam enim securis ad radices arboris posita est. Omnis arbor que non facit fructum bonum, excidetur et in ignem mittetur . Et qui sunt fructus digni penitentie, nisi ut facias que contraria sunt peccato? Seruiebas idololatrie uel demonibus, nunc iam conuersus serui Deo per fidem. Eras adulter et fornicator, nunc econtrario esto castus. Ebrietati eras deditus, nunc sobrietatis obtine locum. Eras fraudulentus et raptor, nunc esto fidelis et largus. Eras tumidus et superbus, modo esto mansuetus et mitis. Auarsus eras et mendax, nunc esto pius et uerax. Ecce qui sint fructus digni penitentie, ut qui antea agebas contraria Deo, modo contraria agas diabolo,  secundum sententiam Domini dicentis: Nec ego te condemnabo. uade, et amplius iam noli peccare . Et iterum: Remittuntur ei peccata multa quia dilexit multum . Hortatur etiam nos Dominus per Ioannem apostolum ad penitentiam dicens: Memento unde excideris, et age penitentiam, ueniam et fac prima opera. Et si non egeris penitentiam, ueniam et mouebo candelabrum tuum de loco suo . Quod utique ei dicitur, quem constat cecidisse, et quem hortatur rursus per bona opera exsurgere. Alio item loco penitentie tempus datur, et penitentiam non agenti Dominus comminatur. Habeo, inquit, aduersum te pauca, quia permittis mulierem Iezabel que se dicit prophetam esse, docere et seducere  seruos meos, fornicari et manducare de idolothitis. Et dedi illi tempus ut penitentiam ageret, et penitere non uult a fornicatione sua. Ecce ego mitto eam in lectum, et qui cum ea fornicati fuerint in maxima tribulatione erunt nisi penitentiam egerint ab operibus suis. Quod utique ad penitentiam non hortaretur, nisi quia penitentibus indulgentiam pollicetur. Et in Euangelio: Dico, inquit, uobis, sic erit gaudium in celo super uno peccatore penitentiam agente, quam super nonaginta nouem iustis quibus non est opus penitentie . Nam cum scriptum sit: Dominus mortem non fecit, nec letatur in perditione uiuorum ; utique qui neminem uult perire, cupit peccatores penitentiam agere, et per penitentiam denuo ad uitam redire. Deiecit nos  diabolus et elisit per peccatum, oportet utique resurgere per penitentiam et rursum stare contra eum. Nam beatus Dauid cecidit in adulterium peccatum grauissimum, sed et homicidium coniunxit adulterio. Et quid post hec nunquid permansit iacens? Nonne surrexit, et iterum stetit contra inimicum, et ita eum subiecit ut etiam post mortem merita eius profuerint posteris suis? O penitentia, salus anime, restauratio uirtutum, dissipatio uitiorum, expugnatrix demoniorum, obstrusio inferorum, porta celorum, uia iustorum, refectio beatorum! Beatus qui te amat, felix qui te tenet, nimiumque beatus et felix qui te usque ad ultimum uite sue diem custodit! Tu mortuos in peccatis suscitas, tu desperatos de precipitio mortis euocas, et ad spem reformas.  Tu sectatores et operarios tuos ad spem incitas, ad fidem prouocas, ad caritatem Dei et proximi instigas. Tu facis in prosperis humiles, in aduersis fortes. Tu contra opprobria et irrisores mites facis. Tu persecutiones et iniurias toleras, passiones et flagella patienter sustines. Tu iram frenas, linguam mitigas, pacem custodis, mentem gubernas. Tu in uirginibus et Deo sacratis beatam custodis integritatem, in uiduis laboriosam castitatem, in coniugatis indiuiduam castitatem. O penitentia, castissima mater, doce filios tuos tenere et amare castitatem, fugere luxuriam, immunditiam et omnem libidinosam corporis titillationem. Nullum enim perpetuam perducis ad gloriam, nisi fuerit castus, humilis, patiens atque beneuolus. O penitentia, mater  piissima, procrea et produc de sancto utero tuo gemitus assiduos, suspiria largissima, singultus continuos, excute ex oculis tuis lacrymas profusas, noli cessare, noli pigritare, quousque rapidissimo cursu ad diem peruenias ultimum.



CAPUT LXIII. Qualis debeat esse modus penitentie.

Penitentiam quippe agere est, et perpetrata mala plangere, et plangenda non perpetrare. Nam qui sic alia deplorat, ut tamen alia committat, adhuc penitentiam agere aut ignorat aut dissimulat. Quid enim prodest si peccata quis luxurie defleat, et tamen auaritie adhuc estibus anhelet? aut quid prodest  si ire culpas iam lugeat, et tamen adhuc inuidie facibus tabescat. Sed minus est ualde quod dicimus, ut qui peccata deplorat, ploranda minime committat, et qui plangit uitium perpetrare uitia timeat. Nam cogitandum summopere est, ut qui se illicita meminit commisisse, a quibusdam etiam licitis studeat abstinere, quatenus per hoc Conditori suo satisfaciat, ut qui commisit prohibita, sibimetipsi abscindere debeat etiam concessa, et se reprehendat in minimis qui meminit in maximis deliquisse. Magna enim iustitie pars est seipsum nosse, quod paruus est, ut ex eo diuine uirtuti subdatur humilis ex quo suam infirmitatem agnoscit. Bene se iudicat in hac uita, ne iudicetur a Deo damnatione perpetua. Tunc autem iudicium de se quisque sumit, cum  per dignam penitentiam sua praua facta condemnat. Amaritudo penitentie facit animum et sua facta subtilius discutere, et dona Dei que contempsit flendo commemorare. Nihil autem peius quam culpam agnoscere nec deflere. Duplicem habere debet fletum in penitentia omnis peccator, siue quia per negligentiam bonum non fecit, seu quia malum per audaciam perpetrauit. Quod oportuit non gessit, et gessit quod agere non oportuit. Ille penitentiam digne agit, qui reatum suum satisfactione legitima plangit, condemnando scilicet ac deflendo que gessit. Tanto in deplorando profundius, quando exstitit in peccando procliuior, quantumuis quisquis sit peccator et impius, si ad penitentiam conuertatur, consequi posse ueniam creditur. Et quantumuis per penitentiam,  propitiatio peccatorum sit, tamen sine metu homo esse non debet, quia penitentie satisfactio diuino tantum pensatur iudicio, non humano. Proinde quia miseratio Dei occulta est, sine intermissione flere necesse est. Neque enim unquam oportet penitentem habere de peccatis securitatem. Igitur respiciamus tandem, et Dominum nostrum Iesum Christum, tanquam boni serui et utiles requiramus, nec desperemus dum in hac luce uiuimus, ueniam nos non posse per penitentiam promereri. Post mortem enim penitentie medicamenta non proderunt, in hac uero luce positi etiamsi in extrema etate adhibeas penitentiam ueram, mihi crede, curaberis. Ideo diabolus omnia mouet et agit, ut animum nobis desperationis inducat. Scit enim uel si in paruo  tempore quis penitudinem gerat, quamuis sit breuis non erit tamen infructuosa conuersio. Sed, sicut is qui calicem aque frigide porrexerit, nequaquam fructum mercedis amittit, ita et is qui pro male gestis preteritis penitudinem egerit, licet minus digna uideatur ad peccatorum pondus penitentia, tamen quantuluscunque ille nutus penitendi fuerit uel conuersionis momentum, expers non erit remunerationis bonorum. Nihil enim boni operis, quamuis sit exiguum, despicietur apud iustum iudicem Deum, et iam si non potuerit explere omnem satisfaciendi ordinem, quantulumcunque tamen et quolibet breui tempore gestam, non respuet penitentiam, suscipiet et iam ipsam, nec patitur quantumuis exigue conuersionis  perire mercedem. Hoc enim iudicare uide tur Isaias, ubi de populo Iudeorum talia quedam dicit: Propter peccatum modice contristaui eum et percussi eum, et auerti faciem meam ab eo, et contristatus est et ambulauit tristis, et sanaui eum et consolatus sum eum. Euidentius autem testimonium dabit etiam rex ille impius, qui cupiditatis quidem sue predam uxoris nequitia quesiuit, sed perturbatus ipsius sceleris immanitate penituit, et cilicio facinus suum fleuit atque ita erga se Dei misericordiam prouocauit, ut cunctis eum absolueret malis. Sic enim scriptum est: Et dixit Dominus ad Eliam: uidisti quomodo compunctus est Achab a facie mea, et quia fleuit in conspectu meo, non inducam mala in diebus eius . Sed post hunc ite  rum Manasses, qui omnes tyrannos immanitate scelerum superauit, qui cultum diuine religionis et obseruantiam legis euerterat celesti cultu uacuatam. Hic ergo impietate scelerum supergrediens omnem memoriam, quia tamen penituit, inter amicos Dei postmodum numeratus est. Nam et filius prodigus, qui substantiam suam cum meretricibus consumpsit, per penitentiam recepit prioris glorie statum. uides ergo quanta sit utilitas penitentie? quanta conuersionis spes? Nullum est enim peccatum, nulla iniquitas, que non medicamento penitentie sanetur, si conuersio pura et sincera fuerit. Donec sumus in hac uita, quantacunque nobis acciderint peccata, possibile est omnia ablui per penitentiam, post mortem autem nulla erit utilitas penitentie. Nullus  peccator desperet de misericordia Dei, sed dum adhuc uiuit, agat penitentiam pro peccatis suis, et erit misericors Dominus delictis et facinoribus suis.



CAPUT LXIu. De laude et utilitate penitentie.

Prouida mente et profundo cogitatu cognosci debent duo rerum distincta negotia, id est quantum distet inter bonum et malum. Nec aliunde hec cognitio que a primordio repetenda est, quod aliud sit malum, quando peccatum committitur, aliud autem sit bonum quo penitentiam agimus pro commisso. Hec est discretio utriusque negotii, serpens in paradiso peccatum suasit Eue, penitentiam reclusit, et inde est boni et mali origo. Quis Deo dignior  quam Dauid? et tamen deliquit, qui cecidisset de culmine nisi fuisset compunctus. Quis sceleratior Manasse? et hunc penitentiam reuocauit. Penituit Deum quod Saulem elegerit regem, quapropter? Nisi quia idem penitentiam ignorauit. Quis sapientior Salomone? sed nesciens penitentiam, perdidit gratiam. O penitentia, que peccata, miserante Deo, remittis, et paradisum reseras, que contritum sanas, omnem tristem exhilaras, uitam de interitu reuocas, statum restauras, honorem renouas, fiduciam reformas, gratiamque abundantiorem refundis. O penitentia, quid de te noui referam? Omnia ligata tu soluis, omnia soluta tu reseras, omnia aduersa tu mitigas, omnia contrita tu sanas, omnia  confusa tu lucidas, omnia desperata tu animas. O penitentia, rutilantior auro, splendidior sole, quam non uincit peccatum, nec deflictio superat, nec desperatio delet. Penitentia respuit auaritiam, horret luxuriam, fugit furorem, firmat amorem, calcat superbiam, linguam continet, componit mores, odit malitiam, excludit inuidiam. Perfecta penitentia cogit peccatorem omnia libenter sufferre; si uiolentus querat que habet, non uetat; si uestem demat, non refragatur. Percutienti maxillam prebet et alteram, angariatus ultro adiiciet, castigatus gratias agit, prouocatus tacet, exasperatus blanditur. Superiori supplex est, inferiori subiacet. In corde eius contritio est, in ore confessio, in opere tota humilitas. Hec est perfecta et fructifera  penitudo. Sic penitentie prestitum est, Deus esurienti nutritor est, sitienti potator. Sapienti quod stultum putatur sapit, quod triste est placet, quod molle est displicet, quod fluxum est horret. O penitentia, misericordie mater, et magistra uirtutum, magna ubera tua quibus reos resoluis, ac reficis delinquentes, lapsos releuas, recreas desperatos. Per te Dauid, post flagitium felix, iterum recepit Spiritum sanctum. Per te Manasses, post cruenta facinora, ecce meruit esse receptibilis. Per te Petrus apostolus, postquam ter negauit, data est ei indulgentie dextera. Per te filius prodigus regressus ad patrem, non solum amplexum osculumque pater num, sed etiam epulum uituli saginati insigne promeruit adipisci. Per te mulier fornicaria uberes  stillauit lacrymas, fontemque sui baptismatis protinus lauit pedes Christi, crinibus quidem tersit. Per te Niniue ciuitas magna populusque integer barbarorum subito Deum sapuit, uirtutemque tuam sensit, odorem tuum accepit, saporem tuum strinxit, dulcedinem tuam gustauit, cilicium tuum contraxit, lacrymas tuas profudit, gemitum tuum suspiriumque persensit, fructus ubertatis tue abundanter exhibuit, et sic opera tua non solum decrete mortis discrimen euasit, sed etiam uite incognite coronam accepit. Dum igitur in hac uita sumus, agamus penitentiam cum lacrymis et orationibus, ieiuniis, eleemosynis, ceterisque bonis operibus pro peccatis et sceleribus nostris, ne sine fine in perpetuis cruciemur penis, ubi non est penitentia, nec ulla indulgentia,  sed ira et sine cessatione tormenta.



CAPUT LXu. De laude et utilitate lacrymarum penitentie.

Omnipotens enim Deus contritionem querit, fletibus flectitur, lugentes letificat, penitentibus presto est, magnus profectus est lacrymarum. Plorando seruus propitiat dominum, filius lacrymis mitigat patrem, et asperam matrem plorans paruulus mulcet. Ita ergo et peccator profusis lacrymis remouet iram Dei reformatus in ipso. Petrus namque trinam negationem lacrymis diluit. Scriptum est enim: Et recordatus Petrus, etc., fleuit amare . Dauid enim dicit: uenite, adoremus et ploremus  coram Domino qui fecit nos . Et iterum: Fuerunt mihi lacryme mee panes die ac nocte, et potum meum cum fletu miscebam, stratumque meum per singulas noctes lacrymis rigabo . Et iterum: Deus, uitam meam nuntiaui tibi; posuisti lacrymas meas in conspectu tuo . Oportet igitur nos salutem nostram lugere perditam, atque animam nostram mortuam lamentari, ut cum de hoc seculo abstracti fuerimus, ad uitam mereamur peruenire perpetuam.



CAPUT LXuI. Qui sint fructus digni penitentie, uel qualiter pati uim regnum celorum potest.

 Beatus Ioannes Baptista et Domini nostri Iesu precursor ad turbas loquitur dicens: Facite  ergo fructus dignos penitentie . In quibus uerbis notum est, quod amicus sponsi non solum fructus penitentie, sed dignos penitentie admonet esse faciendos. Aliud namque est fructum facere, aliud dignum penitentie facere. Ut enim secundum dignos penitentie fructus loquamur, sciendum quia quisquis illicita nulla commisit, huic iure conceditur ut licitis utatur. Sicque pietatis opera faciat, ut tamen si non uoluerit, ea que mundi sunt non relinquat; at si quis in fornicationis culpa, uel fortasse  in adulterium lapsus est, tanto a se licita debet abscindere, quanto se meminit et illicita perpetrasse. Neque enim par fructus boni operis esse debet eius qui minus, et eius qui amplius deliquit, aut eius qui nullis, et eius qui in  quibusdam facinoribus cecidit. Per hoc ergo quod dicitur: Facite ergo fructus dignos penitentie, uniuscuiusque conscientia conuenitur, ut tanto maiora querat bonorum opera lucra per penitentiam, quanto grauiora sibi intulit damna per culpam. Quia uero ad magna nos opera Ioannes admonet dicens: Facite fructus dignos penitentie ; et rursum: Qui habet duas tunicas, det non habenti; et qui habet escas, similiter faciat ; iam patenter datur intelligi quid est quod ueritas dicit: A diebus Ioannis Baptiste usque nunc regnum celorum uim patitur, et uiolenti rapiunt illud . Que superne uerba sententie nobis sunt magnopere perscrutanda. Nam querendum est quomodo uim regnum celorum perpeti possit. Quis enim celo uiolentiam irrogat?  et rursus querendum est si pati uim regnum celorum potest. Cur eamdem uim a diebus Ioannis Baptiste et non etiam antea pertulerit? Sed cum lex dicat: Si quis hec uel illa fecerit morte moriatur, cunctis legentibus liquet, quia peccatores quosque pena sue seueritatis perculit, non autem per penitentiam ad uitam perduxit.

Cum autem Ioannes Baptista, Redemptoris gratiam precurrens, penitentiam predicat ut peccator, qui ex culpa est mortuus per conuersionem uiuat, profecto a diebus Ioannis Baptiste regnum celorum uim patitur. Quid est autem regnum celorum nisi locus iustorum? Solis enim iustis celestis patrie premia debentur, ut humiles, casti, mites, atque misericordes ad gaudia  sempiterna perueniant. Cum uero quis uel superbia tumidus, uel carnis facinore pollutus, uel iracundia accensus, uel crudelitate impius, post culpas ad penitentiam redit, et uitam eternam percipit, quasi in locum peccator intrat alienum. A diebus ergo Ioannis Baptiste regnum celorum uim patitur, et uiolenti rapiunt illud, quia qui penitentiam peccatoribus indixit, quid aliud quam regno celorum fieri uiolentiam docuit. Recogitemus ergo, fratres karissimi, mala que fecimus, et nosmetipsos assiduis lamentis atteramus, hereditatem iustorum, quam non tenuimus per uitam, rapiamus per penitentiam. uult a nobis omnipotens Deus talem uiolentiam perpeti. Nam regnum celorum rapi uult nostris fletibus, quod nostris meritis non debetur.  A spei ergo certitudine nulla nos malorum nostrorum qualitas, nulla quantitas frangat. Prestat magnam uenie fiduciam latro ille uenerabilis, qui non inde uene rabilis unde latro: nam latro ex crudelitate, uenerabilis ex confessione. Cogitate ergo, cogitate que sint incomprehensibilia omnipotenti Deo misericordie uiscera. Latro iste cruentis manibus abstractus est a fauce itineris, suspensus est in patibulo crucis, ibi confessus est, ibi sanatus est, ibi audire meruit: Hodie mecum eris in paradiso. Quid est hoc? quis tantam bonitatem dicere Dei, quis estimare sufficiat? de ipsa pena criminis peruenit ad premia uirtutis. Idcirco autem omnipotens Deus electos suos in quibusdam lapsibus cadere permisit, ut aliis in culpa iacentibus, si toto ad eum corde consurgunt, spem uenie reddat, et eis  per lamenta penitentie uiam pietatis aperiat. Exerceamus ergo nosmetipsos in lamentis, exstinguamus fletibus, dignis penitentie fructibus, culpas, tempora indulta ne pereant, quia qui multos a suis impietatibus iam sanatos aspicimus, quid aliud quam superne misericordie pignus tenemus. Immensam misericordiam Conditoris nostri aspicere debemus, qui nobis uelut in signo ad exemplum penitentie posuit eos quos per penitentiam uiuere post lapsum fecit. Perpendo etenim Petrum, considero latronem, aspicio Zacheum, intueor Mariam, et nichil in his aliud uideo, nisi ante oculos nostros posita spei et penitentie exempla. Fortasse autem in fide lapsus est aliquis, aspiciat Petrum qui amare fleuit, quod timide negauerat. Alius contra, proximum in malitia crudelitatis  exarsit, aspiciat latronem qui et in ipso mortis articulo ad uite primia penitendo peruenit. Alius  auaritie estibus anhelans aliena diripuit, aspiciat Zacheum, qui si quid alicui abstulit, quadruplum reddidit. Alius libidinis igne succensus, carnis munditiam perdidit, aspiciat Mariam que in se amorem carnis igne diuini amoris excoxit. Ecce Omnipotens ubique oculis nostris quod imitari debeamus obiicit, ubique exempla sue misericordie opponit. Mala ergo iam displiceant uel experta. Libenter obliuiscitur omnipotens Deus quod nocentes fuimus, paratus est penitentiam nostram nobis ad innocentiam deputare. Inquinati post aquas salutis renascamur ex lacrymis. Itaque iuxta primi pastoris uocem: Sicut modo geniti infantes lac concupiscite . Redite, paruuli filii, ad sinum matris uestre eterne sapientie. Sugite larga ubera pietatis Dei. Transacta plangite,  imminentia uitate. Redemptor noster momentaneos fletus uestros eterno consolabitur gaudio.



CAPUT LXuII. De perseuerantia boni operis.

uirtus boni operis perseuerantia est, et uoce ueritatis dicitur: Qui autem perseuerauerit usque in finem, hic saluus erit . Incassum quippe bonum agitur si ante uite terminum deseratur. Ex precepto legis  cauda hostie iubetur offerri. In cauda quippe finis est corporis. Et ille bene immolat qui sacrificium boni operis usque ad finem debite perducit actionis. Hinc Ioseph inter reliquos fratres talarem tunicam habuisse describitur . Tunica uero usque ad talum, est  bonum opus usque ad consummationem. Tunc enim placet Deo nostra conuersatio, cum bonum quod inchoamus, perseueranti fine complemus. Bonum ergo non cepisse, sed perfecisse uirtus est. Non inchoantibus premium promittitur, sed perseuerantibus datur. Semper in uita hominis finis querendus est, quia Deus non respicit quales ante fuerimus, sed quales circa finem uite erimus. Unumquemque enim Deus de suo fine, non de uita preterita iudicat. Persistamus igitur, karissimi, omni cum intentione in diuinis obsecrationibus, ut ea que ei placita sunt, faciat nos cum sua benedictione inchoare, et usque ad perseuerantiam bone perducere consummationis, qui est et , principium et finis, iehsu Christus Dominus noster, qui cum Patre uiuit et  regnat Deus, in unitate Spiritus sancti per infinita secula seculorum. Amen.



LIBER TERTIUS.



PRAEFATIO.


De igne purgatorio et de aduentu Christi ad iudicium necnon et de eterno cruciatu tertius hic inchoat libellus, qui ex sanctorum Patrum opusculis, largiente Domino, constat esse excerptus. Excellentissimam  paternitatem tuam obnixe deprecor ut diuinam suppliciter eterni Iudicis maiestatem indeficiensque implores, ut una tecum a tantis merear eripi malis, et ad uitam peruenire perpetuam. Amen.



CAPUT PRIMUM. Quod pro quibusdam leuibus culpis ignis purgatorius esse ante iudicium credendus est.

Pro quibusdam leuibus culpis esse ante iudicium purgatorius ignis credendus est, pro eo quod ueritas dicit: Quod si quis in Spiritu sancto blasphemiam dixerit, non remittetur ei in hoc seculo, neque in futuro . In qua sententia datur intelligi quasdam culpas in hoc seculo, quasdam uero in futuro posse laxari. Quod enim de uno negatur, consequens intellectus patet, quia de quibusdam conceditur. Sed tamen ut predixit hoc de paruis minimisque peccatis, credendum est fieri posse. Sicut est assiduus otiosusque sermo, immoderatus risus, uel peccatum cure rei familiaris, qui uix sine culpa ulla  ab ipsis agitur, qui culpam qualiter declinare debeant, sciunt: aut in non grauibus rebus error ignorantie, que cuncta etiam post mortem grauant, si adhuc in hac uita positis minime fuerint relaxata. Nam et cum Paulus dicat Christum esse fundamentum atque subiungatur: Si quis superedificauerit super hoc fundamentum aurum, argentum, lapides pretiosos, lignum, stipulam, uniuscuiusque opus quale sit, ignis probabit. Si cuius opus manserit, quod superedificauerit, mercedem accipiet. Si cuius opus arserit, detrimentum patietur, ipse tamen saluus erit, sic tamen quasi per ignem . Quamuis hoc de igne tribulationis in hac nobis uita adhibitio possit intelligi, tamen si quibus hec digne future purgationis accipiat, pensandum sollicite est, quia  illum dixit per ignem posse saluari, non qui super hoc fundamentum ferrum, es, uel plumbum edificat, id est peccata maiora, idcirco duriora, atque tunc iam insolubilia, sed ligna, fenum, stipulam, id est peccata minima atque leuissima, que facile igne consumuntur. Sciendum tamen hoc est quia illic saltem de minimis nil quisque purgationis obtinebit, nisi bonis hoc actibus in hac adhuc uita positus, ut illic obtineat, promereatur.



CAPUT II. De saluandis per ignem, id est de his qui super fundamentum, quod est Christus, aurum, argentum, lapides pretiosos, seu et de his qui lignum, fenum, stipulum edificant.

 De his qui superedificant super fundamentum, quod est Christus, non aurum, argentum, lapides pretiosos, sed lignum, fenum, stipulam; de his enim dictum est quod per ignem salui erunt, cum fundamenti merito non peribunt. Sic est intelligendum, ut his manifestis non uideantur esse contraria. Ligna quippe et fenum, et stipula non absurde accipi possunt rerum secularium quamuis licite concessarum. Tales cupiditates autem amitti, sine animi dolore non possunt. Cum autem iste dolor urit, si Christus in corde fundamenti habet locum, id est, ut nichil ei anteponatur, et malit homo, qui tali dolore uritur, rebus quas ita diligit, magis carere quam Christo, per ignem fit saluus. Si autem res eiusmodi  temporales ac seculares tempore tentationis maluerit tenere quam Christum, eum in fundamento non habuit, quia hoc priore loco habuit, cum in edificatione prius non sit aliquid fundamenti. Ignis autem de eo loco, de quo est locutus Apostolus, talis debet intelligi, ut ambo per eum transeant, id est qui edificant super hoc fundamentum aurum, argentum et lapides pretiosos, et qui edificant ligna, fenum, stipulam. Cum autem hoc dixisset adiunxit: Unius, cuiusque opus quale sit, ignis probabit . Si cuius opus permanserit, quod superedificauit mercedem accipiet. Si cuius autem opus exustum fuerit, damnum patietur, ipse autem saluus erit, sic tamen quasi per ignem. Non unius ergo eorum, sed utriusque opus ignis probabit. Est quidem ignis tentatio  tribulationis, de quo aperte alio loco scriptum est: uasa figuli probat fornax, et homines iustos tentatio tribulationis . Iste ignis in hac interim uita facit, quod Apostolus ait: Si accedat duobus fidelibus, uni scilicet cogitanti que sunt Dei, quomodo placeat Deo, hoc est edificanti super Christum fundamentum, aurum, argentum, lapides pretiosos: alteri autem cogitanti que sunt mundi, quomodo placeat uxori, hoc est edificanti super fundamentum, ligna, fenum, stipulam, illius opus non exuritur, quia non ea dilexit quorum amissione crucietur. Exuritur autem huius opus, quoniam sine dolore non pereunt, que cum amore possessa sunt. Sed quoniam alterutra conditione proposita, eis mallet carere quam Christo, nec timore amittendi talia deserit  Christum, quamuis doleat cum amittit, saluus est quidem, sic tamen quasi per ignem, quia urit eum dolor rerum quas dilexerat amissarum, sed non subuertit, neque consumit fundamenti stabilitatem, atque incorruptione munitum, tale aliquid etiam post hanc uitam fieri incredibile non est. Et utrum ita sit queri potest, et aut inuenire aut latere nonnullos fideles per ignem quemdam purgatorium.  non tamen tales, de quibus dictum est quod regnum Dei non possidebunt, nisi conuenienter penitentibus eadem crimina remittantur. Conuenienter autem dixi, ut steriles in eleemosynis non sint.



CAPUT III.  Quod alter sit ignis purgatorius, alter ille perpetuus, in quo peccatores sine fine cruciantur.

Alter enim est ignis ille futurus, de quo impiis, Domino iudicante, dicendum est: Discedite a me, maledicti, in ignem eternum. Alter iste qui purgatorius proprie appellatur, propter eos qui per eum salui fiunt. Per illum enim qui futurus est impiorum nullus saluabitur, quia, iuxta quod scriptum est, Ibunt hi in ignem eternum. Per istum autem ignem qui et probat et purgat, saluatio promittitur manifesta, de quo dictum est: Dies enim declarabit, quia in igne reuelabitur, et uniuscuiusque opus quale sit, ignis probabit . In illum enim eternum  ignem soli sinistri nouissima et perpetua damnatione mittentur. Iste autem ignis purgatorius dexteros probat, sed alios eorum sic probat ut edificium quod supra Christi fundamentum ab eis inuenerit esse constructum, non exurat atque consumat. Alios autem alit, id est, ut quod superedificauerunt ardeat, damnumque inde patiantur. Salui fiant autem qui Christum in fundamento stabiliter positum precellenti caritate tenuerunt. Ab illo enim igne perpetuo nemo saluabitur, quia in supplicium eternum illi omnes ibunt, ubi uermis eorum non morietur, et ignis eorum non exstinguetur.



CAPUT Iu. Quod hi qui per ignem purgatorium saluantur, non uno eodemque spatio cruciatum spiritus sustinebunt.

 Sicut non omnes reprobi qui mersuri sunt in igne eterno, una eademque supplicii qualitate damnandi sunt, sic omnes qui per purgatorias penas salui esse creduntur in uno eodemque spatio cruciatum spiritus sustinebunt, ut quod in reprobis agitur discretione penarum, hoc in istis qui per ignem saluandi sunt agetur. Sed tanto illis minus uel maius ignis purgatorii extendetur supplicium, quanto hic minus uel amplius bona transitoria dilexerunt.



CAPUT u. Quod alii in hac uita penas purgatorias, alii post mortem patiuntur.

Nos quidem in hac mortali uita esse quasdam penas purgatorias confitemur, sed temporales penas. Alii in hac uita tantum, alii post mortem, alii et nunc  et tunc. uerumtamen ante Iudicium illud uerissimum nouissimumque patiuntur, non autem omnes ueniunt in sempiternas que post illud iudicium sunt future, qui post mortem sustinent temporales. Nam quibusdam quod in isto non remittitur, in futuro seculo ne eterno supplicio puniatur, remittitur. Purgatorius autem penas nullas futuras opinetur, nisi ante illud ultimum tremendumque Iudicium, et ignem illum in quo omnes impii, Christo iudicante, mersuri sunt, antecedant.



CAPUT uI. Contra eos qui per fidem solam absque bonis operibus per ignem purgatorium salui esse creduntur.

Creduntur a quibusdam et iam hi, qui nomen Christi  non relinquunt, et eius lauacro in Ecclesia baptizantur, nec ab ea ullo schismate uel heresi preciduntur, in quantiscunque sceleribus uiuant, qui nec diluant penitendo, nec eleemosynis redimant, sed in eis usque ad ultimum huius uite diem pertinacissime perseuerent salui per ignem futuri, licet per magnitudinem facinorum et flagitiorum diuturnorum mereantur eterno igne puniri; sed qui hoc credunt, licet catholici sint, tamen humana quadam beneuolentia mihi falli uidentur. Ea enim fides saluare potest, de qua Paulus apostolus ait: In Christo Iesu neque circumcisio quidquam ualet neque preputium, sed fides que per dilectionem operatur . Si autem male operatur, procul dubio, secundum Iacobum apostolum,  mortua est in semetipsa qui rursum ait: Si fidem dicat quis se habere, opera autem non habeat, nunquid poterit fides saluare eum?  Porro autem si homo sceleratus propter solam fidem per ignem saluatur, et si sic est accipiendum quod ait beatus Paulus apostolus: Ipse autem saluus erit, sic tamen quasi per ignem ; si poterit ergo saluare fides sine operibus, et falsum erit quod dixit eius coapostolus Iacobus, falsumque erit et illud quod idem ipse Paulus: Nolite, inquit, errare, neque fornicatores, neque idolis seruientes, neque adulteri, neque molles, neque masculorum concubitores, neque fures, neque auari, neque ebriosi, neque maledici, neque rapaces, regnum Dei possidebunt . Si enim in istis perseuerantes criminibus, tamen propter fidem  Christi salui erunt, quomodo in regno Dei non erunt?



CAPUT uII. Quod qui penis purgatoriis sunt deputati pro eis in hac uita supplicante Ecclesia expiatur.

Spiritus illi qui non tam perfecte sanctitatis hinc exeunt ut ire in paradisum statim dispositionem suorum corporum possint, nec tam criminose ac damnabiliter uiuunt, ut ita in suis criminibus perseuerent, ut cum diabolo et angelis eius damnari mereantur, Ecclesia pro eis hic efficaciter supplicante a penis medicinalibus expiati, corpora sua cum beata immortalitate recipient, ac regni celestis facti participes, in eo sine ullo defectu sue beatitudinis permanebunt.



CAPUT uIII. Quod aliqui iusti, ut de corpore exeunt statim beata  requie suscipiuntur, alii flammis purgatorii excipiuntur.

Sunt plures in Ecclesia iusti qui post carnis solutionem, continuo beata paradisi requie suscipiuntur, exspectantes in magno gaudio, in magnis congaudentium choris, cum recepto corpore ueniant et appareant ante faciem Dei. At uero non multi propter bona quidem opera, ad electorum sortem preordinati, sed propter mala aliqua, quibus polluti de corpore exeunt, post mortem seuere castigandi excipiuntur flammis ignis purgatorii, et uel usque ad diem iudicii longa huius examinatione a uitiorum sorde mandantur, uel certe prius amicorum fidelium precibus, eleemosynis, ieiuniis, fletibus et hostie salutaris oblationibus absoluti penis, et ipsi ad beatorum perueniunt  requiem.



CAPUT IX. Quod anime fidelium defunctorum, si culpe insolubiles non sunt, pietate suorum uiuentium adiuuantur, cum pro illis sacrificium et cetera bona offeruntur.

Tempus illud inter hominis mortem et ultimam resurrectionem interpositum est quo anime in abditis receptaculis contineantur, sicut unaqueque digna est, uel requie uel erumna, pro eo quod sortita est in carne dum uiueret. Neque negandum est defunctorum animas pietate suorum uiuentium non releurai cum pro illis sacrificium mediatoris offertur-uel eleemosyne fiunt. Sed eis hec prosunt, si cum uiuerent,  hec sibi ut postea prodessent meruerunt. Est enim quidam uiuendi modus, nec tam bonus ut ista non requirat post mortem. Est uero talis in bono, ut non requirat ista, est rursus talis in malo, ut nec his ualeat cum ex uita transierit. Quocirca hic omne meritum comparatur quo possit post hanc uitam releuari quispiam, uel grauari. Nemo autem se preparet qui hic neglexit cum obierit Dominum promereri. Non igitur ista que pro defunctis commendandis frequentat Ecclesia illi apostolice sunt aduersa sententie qua dictum est: Omnes enim astabimus ante tribunal Christi ut referat unusquisque secundum ea que per corpus gessit, siue bonum siue malum . Quia etiam hoc meritum sibi quisque cum in corpore uiueret, comparauit, ut ei possent ista prodesse. Non enim omnibus prosint. Et quare non omnibus prosunt?  nisi propter differentiam uite quam quisque gessit in corpore. Cum ergo sacrificia siue altaris, siue quarumcunque eleemosynarum pro baptizatis defunctis omnibus offeruntur, pro ualde bonis, gratiarum actiones sunt, pro non ualde malis propitiationes sunt, pro ualde malis, etiamsi nulla sunt adiumenta mortuorum, qualescunque uiuorum consolationes sunt. Quibus autem prosunt, aut ad hoc prosunt, ut sit plena remissio, aut certe ut tolerabilior fiat ipsa damnatio. Idem doctor alio loco inter cetera ait: Quatuor sunt que adiuuant homines post mortem, id est oblationes sacerdotum, orationes iustorum, eleemosyne charorum, ieiunia amicorum. Nec ista tamen adiuuant post mortem illis, qui non in hac uita hoc promeruerint  . De hoc enim beatus Gregorius papa ait: si culpe insolubiles post mortem non sunt, multorum solet animas etiam post mortem sacra oblatio hostie salutaris adiuuare, ita ut hoc nonnunquam ipse defunctorum anime uideantur expetere. In quarto eiusdem beati Gregorii Dialogorum libro legitur, quod quidam spiritus pro peccatis suis in caloribus deputatus, qui quasi homo uidebatur, cuidam presbytero panem sibi porrigenti ait: Pro peccatis meis, Pater, omnipotenti Deo hunc panem offer, et tunc te exauditum esse cognosce, cum huc ueneris et minime me inueneris. In quibus uerbis disparuit. Idem uero presbyter hebdomada continua se pro eo in lacrymis afflixit, salutarem hostiam quotidie obtulit, et post illuc reuersus, iam minime eum inuenit. Qua  ex re quantum prosit animabus immolatio sacre oblationis ostenditur, cum hanc et ipsi mortuorum spiritus a uiuentibus petunt, et signa indicant quibus per ea absoluti uideantur. Nam quidam monachus Iustus nomine, artis medicine imbutus  ductus fuit ad ignis penam, pro eo quod contra uite regularis auctoritatem tres aureos absconsos in medicamine illicite haberet. Post dies uero triginta obitus eius, placuit predicto uenerabili patri Gregorio, qui tunc monachus in eodem monasterio sub uite regularis custodia degebat, ut per illos dies triginta nullus pretermitteretur dies, quo non pro absolutione illius salutaris hostia immolaretur, quod et factum est.  Idem uero frater qui defunctus fuerat, nocte quadam fratri suo germano nomine Copioso per uisionem apparuit, et qua die tricesima, cum pro sua absolutione sacra hostia fuerat immolata communionem se recepisse, etiam a penis se iam liberatum esse indicauit. Tunc res apte claruit, quia frater qui defunctus fuerat, per salutarem hostiam supplicium euasit.

In predicto namque legitur libro, quod cum quadam die beatus Germanus Capuanus episcopus, pro medicinali corporis sui necessitate, in Angulares Thermas lauaret, Paschasium, sancte Romane sedis diaconum in caloribus stantem uidit, et quid illic faceret inquisiuit. Cui ille pro qua causa post mortem in hoc penali loco esset deputatus indicauit, et postmodum dixit: Queso te, pro me Dominum deprecare,  atque in hoc te cognoscas exauditum, si huc rediens me non inueneris. Qua de re uir Domini Germanus se in precibus strinxit, et post paucos dies rediens iam predictum Paschasium in loco eodem minime inuenit, quia autem non malitie sed ignorantie errore peccauerat, purgari potuit post mortem a peccato. Quod tamen credendum est, quia ex illa eleemosynarum suarum largitate hoc obtinuit ut tunc potuisset, promereri ueniam, cum iam nichil potuisset operari.  Si insolubiles culpe non fuerint  ad absolutionem prodesse maxime, etiam mortuis uictima sacre oblationis potest, qui hic uiuendo hoc obtinuerint; sed sciendum est quia illis sacra uictima mortuis prosit, ut eos etiam post mortem bona adiuuent, que hic  pro ipsis ab aliis fiunt. Inter hec autem pensandum est, quod tutior uia sit, ut bonum quod quisque post mortem suam sperat agi per alios, agat, dum uiuit ipse per se. Beatius quippe est liberum exire, quam post uincula libertatem querere.



CAPUT X. Quod aliquando de culpis animas iustorum solus pauor egredientis purgat.

Plerumque de culpis minimis ipse solus pauor egredientis animas iustorum purgat, sicut de quodam sancto uiro narratur, qui ad mortem ueniens uehementer timuit, sed post mortem discipulis in stola alba apparuit, et quod sit preclare susceptus indicauit. Legimus enim quod idem beatus Pater Gregorius  ad purgationem morientis fratris, qui tres aureos absconsos illicite retinuerat, de quo iam supra dictum est, hoc consilium dedisse illius monasterii prelato: uade, ait  et nullus ex fratribus se ad eum morientem iungat, nec sermonem consolationis ex cuiuslibet eorum ore percipiat; sed cum in morte constitutus fratres quesierit, ei suus frater carnalis dicat, quod pro solidis quos occulte habuit, a cunctis fratribus abominatus sit, ut saltem in morte de culpa sua mentem illius amaritudo transuerberet, atque a peccato quod perpetrauit, purget. Idem uero monachus cum peruenisset ad mortem, atque anxie quereret fratribus commendari, nullusque e fratribus ei applicare et loqui  dignaretur, ei carnalis frater, qui tunc aderat ibi, cur ab omnibus abominatus esset, indicauit. Qui protinus de reatu suo uehementer ingemuit, atque in ipsa tristitia e corpore exiuit. Nullatenus enim hoc beatus Gregorius facere iuberet, nisi ad purgationem morientis hoc prodesse cognouisset. Huc usque de igne purgatorio, abhinc de extremo iudicio insistendum est.



CAPUT XI. De ualde tremendo Christi aduentu ad iudicium.

Audiamus quomodo prophetis nuntiantibus  predicetur Christi aduentus. Ait ergo quidam ex eis: Deus manifeste ueniet, Deus noster et non silebit. Ignis ante ipsum  ardebit, et in circuitu eius procella ualida. uocauit celum sursum, et terram discernere populum suum . Alius uero qui et penarum species nobis indicat, hoc est Isaias, audi quomodo dicat: Ecce dies Domini ueniet insanabilis, dies furoris et ire, ut ponat orbem terre desertum, et peccatores perdat ex eo . Stelle autem celi et Orion, et omnis ornatus celi lumen suum non dabit, et obscurabitur sol in ortu suo, et luna non dabit lumen suum; et mandabo uniuerso orbi mala et impiis peccata eorum, et perdam contumeliam iniquorum, et iniuriam superborum humiliabo. Et erunt qui relicti fuerint pretiosi magis quam aurum ab igne, et homo pretiosior erit quam lapis sapphirus. Celum enim quatietur et terra mouebitur a fundamentis  suis, propter furorem ire Domini Sabaoth, in die qua superuenerit furor eius . Sed et Malachias, propheta consona his loquitur, dicens: Ecce uenit Dominus omnipotens, et quis sustinebit diem aduentum eius? aut quis supportabit conspectum eius? Quoniam ipse ingreditur ignem conflatorium, et sicut paleam uentilantium sedebit conflans et purgans sicut aurum et sicut argentum . Et iterum dicit: Ecce dies Domini ueniet ardens ut clibanus, et exuret eos, et erunt omnes alienigene, et omnes qui faciunt iniquitatem, ut stipulam incendet eos dies illa, que uenit dicit Dominus omnipotens, et non relinquetur radix, neque palmes . Alius uero uir desideriorum ita dicit: Et ecce uidebam et throni positi sunt et antiquus  dierum sedebat, et indumentum eius candidum sicut nix, et capilli capitis eius sicut lana munda: throni eius ignis exurens. Fluuius igneus currebat ante ipsum. Iudicium constituit et libri aperti sunt . Et paulo post: Et uidi, inquit, in uisione noctis, et ecce in nubibus celi sicut Filius hominis ueniebat, et de usque ad uetustum dierum peruenit, et in conspectu eius ablatus est, et ipsi datus est principatus, et honor, et regnum, et omnes populi, tribus et lingue ipsi seruient. Et potestas eius, potestas eterna que non transibit, et regnum eius non corrumpetur. Inhorruit Spiritus meus. Ego Daniel territus sum in his, et uisiones capitis mei conturbauerunt me . Cum ergo hec agi ceperint, pandentur sine  dubio celi porte, imo potius ipsum celum auferetur e medio tanquam si tabernacula alicuius uelamina colligantur, scilicet ut reparetur et transformetur in melius. Tunc ergo omnia metus habebit, timorque ac tremor implebit uniuersa. Tunc etiam ipsos angelos formido quassabit, et non solum angelos sed fortassis et archangelos, et thronos et dominationes et principatus et potestates. Hoc enim indicatur in eo quod dicit, et uirtutes celorum mouebuntur. Conserui enim sunt eorum qui iudicandi sunt, et uite huius posituri rationem. Si enim apud iudices seculi cum ciuitas una iudicanda est, pauent cetere et contremiscunt, etiam si nichil periculi metuant, quanto magis cum orbis terre uniuersus ad iudicium ueniet, et iudicandus a iudice, qui teste non egeat,  qui argumenta non querat, qui oratorem cause non postulat. Sed his omnibus procul amotis, ipse et gesta et uerba et cogitationes denudet, atque in medium collocet, et cuncta uelut in talibus quibusdam depicta oculis eorum que commiserunt, ea atque omnium qui assistere uidentur ostendat. Quomodo tunc commouebitur, et in metu erit uniuersa creatura? . . .



CAPUT XII. Quod secundus Saluatoris aduentus non in humilitate ut prius, sed in gloria demonstrandus sit.

Sicut enim fulgur exit ab oriente  et paret usque in occidentem, ita erit aduentus Filii hominis . Hoc quoque sciendum est, quod secundus Saluatoris aduentus, non in humilitate ut prius, sed in gloria demonstrandus  sit. Et post pauca infert Dominus et dicit: Sol obscurabitur et luna non dabit lumen suum; et stelle cadent de celo et uirtutes celorum commouebuntur . Non diminutione luminis alioquin legimus solem septuplum habiturum luminis, sed comparatione uere lucis omnia uidebuntur uisuri tenebrosa. Si itaque iste sol, qui nunc per totum orbem rutilat, et luna que secundum est luminare, et stelle que ad solatium noctis accense sunt, omnesque uirtutes, quibus angelorum multitudines intelligimus in aduentu Christi inter tenebras reputabuntur, decutiatur supercilium eorum qui se sanctos arbitrantes presentiam iudicis non formidant, et tunc  parebit signum Filii hominis in celo. Signum hic autem crucis intelligamus ut uideant,  iuxta Zacariam et Ioannem, Iudei quem compunxerunt. Aut uexillum uictorie triumphantis, quia tunc plangent omnes tribus terre. Plangent hi qui municipatum non habent in celis, sed scripti sunt in terra.



CAPUT XIII. Qualiter intelligendum est, quod Christus uenturus de celo, iudicaturus sit uiuos et mortuos

Iam uero de Christo confitemur futurum, quoniam de celo uenturus est, et uiuos iudicaturus ac mortuos. Non pertinet ad uitam nostram que hic geritur, quia nec in rebus gestis eius est, sed in fine seculi gerendis. Ad hoc pertinet, quod Apostolus secutus adiunxit: Cum Christus apparuerit, uita uestra,  tunc et uos apparebitis cum illo in gloria . Duobus autem modis accipi potest quod uiuos et mortuos iudicabit: siue ut uiuos intelligamus, quos hic nondum mortuos, sed adhuc in ista carne uiuentes inuenturus est eius aduentus, mortuos autem qui de corpore priusquam ueniat exierunt uel exituri sunt. Siue uiuos iustos, mortuos iniustos, quoniam iusti iudicabuntur. Aliquando enim iudicium Dei ponitur in malo, unde illud est: Qui autem male egerunt, in resurrectionem iudicii . Aliquando autem et in bono, secundum quod dictum est: Deus, in nomine tuo saluum me fac, et in uirtute tua iudica me . Per iudicium quippe Dei fit ipsa bonorum malorumque discretio, ut liberandi a malo, non perdendi cum malis, boni ad  dextram segregentur. Propter quod ille clamat: Iudica me, Deus; et quid dixerit ueluti exponens: Et discerne, inquit, causam meam de gente non sancta .



CAPUT XIu. Quod nullas excusationes pro bonis operibus obtendere poterimus in diem iudicii

Age iam ad ultimum iudicium uenerimus ab eo iudice iudicandi, qui nec falli occultatione criminum potest, nec ad impunitatem promerendam muneris alicuius oblatione corrumpi, cum ceperint omnium secreta reuelari, et non solum actus et uerba sed etiam ipse cogitationes ostendi, quid faciemus sub tanti iudicis maiestate? quid excusationis obtendere poterimus? qua nos defensionis arte purgabimus?  que nobis subuentura est penitentia quam in hac carne contempsimus? que nos defensura sunt opera bona, que in hac uita non fecimus? Ad quos apostolos, aut ad quos alios sanctos confugituri sumus, quorum exempla simul ac uerba despeximus? an forte aliquid ibi fragilitas corporis excusabit? Sed excusatione eorum reclamabunt omnium exempla sanctorum, qui fragilitatem carnis in carne uiuentes, quod fecerunt utique facere posse docuerunt, maxime quia nec ipsi peccato sua uirtute, sed Domini miserantis auxilio restiterunt: qui se et non querentibus, ut queratur atque in eum credatur ostendit, et credentes in se ne a peccato uincantur inuicta protectione defendit. Quid ergo responsuri sunt, si eis Dominus dicat: Si potuistis, quare non  restitistis desideriis peccatorum? si non potuistis, quare meum contra peccata non quesistis auxilium? aut uulnerati, quare penitendo non adhibuistis uulneri uestro remedium? Nunquid ad hec obmutescemus? Quid autem excusationis restet? Non habentibus dicit: Ligate eos manibus et pedibus et mittite eos in tenebras exteriores, ibi erit fletus et stridor dentium, ibi uermis eorum non morietur et ignis eorum non exstinguetur.



CAPUT Xu. Quod etiam minima peccata deducuntur ad iudicium futurum, nisi fuerint in hac uita per penitentiam deleta.

Parua etenim peccata, et ea de quibus etiam nec  suspicamur, deducuntur adiudicium, nisi in hac uita per penitentiam, et cetera bona opera fuerint expurgata. Nam et otiosis uerbis de quibus nos minime cauemus Dominus dicit: De omni uerbo otioso quod locuti fuerint homines, reddent de eo rationem in die iudicii . Quid nos miseri facturi sumus in illo die, qui omnibus malis inuoluti sumus? Nec desperemus, sed agamus penitentiam ut nostra deleantur peccata.



CAPUT XuI. De gemino diuino iudicio. Et quod in ultimo iudicio Christus mitis apparebit electis, et terribilis reprobis.

Geminum est diuinum iudicium. Unum quod et hic iudicantur homines et in futuro. Alterum, quod  propterea hic iudicantur, nec illic iudicentur, ideoque quibusdam ad purgationem temporalis proficit pena. Quibusdam uero hic inchoat damnatio, et illic perfecta speratur perditio. In iudicio reprobi humanitatem Christi in qua iudicaturus est uidebun ut doleant, diuinitatem uero eius non uidebunt, ne gaudeant. Quibus enim diuinitas ostenditur, utique ad gaudium demonstratur. Pro diuersitate conscientiarum et mitis apparebit in iudicio Christus electis, et terribilis reprobis. Nam qualem quisque conscientiam tulerit, talem et iudicem habebit, ut manente in sua tranquillitate Christo, illis solis terribilis appareat, quos conscientia in malis accusat.



CAPUT XuII. Quod in iudicio futuro duo erunt ordines electorum,  et duo reproborum.

Duo sunt ordines electorum in iudicio futuro. Unus iudicantium cum Domino, qui reliquerunt omnia, et secuti sunt illum, de quibus dicitur: uos qui reliquistis omnia, et secuti estis me, in regeneratione, cum sederit Filius hominis in sede maiestatis sue, sedebitis et uos, super sedes duodecim iudicantes duodecim tribus Isrel . Alius ordo iudicaturus a Domino, qui non quidem omnia sua pariter reliquerunt, sed de his tamen que habebant quotidianas dare eleemosynas pauperibus, Christi curabant, unde audituri sunt in iudicio. uenite, benedicti Patris mei, possidete paratum uobis regnum a constitutione mundi. Esuriui enim et dedistis mihi manducare, sitiui, et potastis me. Nudus eram et  uestistis me, etc.  Sed et reproborum in iudicio duo ordines futuros Domino narrante comperimus: unum eorum qui fidei Christiane mysteriis initiati, opera fidei exercere contemnunt, quibus dicendum est in iudicio testatur: Discedite a me, maledicti, in ignem eternum qui paratus est diabolo et angelis eius. Esuriui enim et non dedistis mihi manducare, etc.  Alterum eorum qui fidei mysteria Christiane uel nunquam suscepere, uel suscepta per apostasiam reiecere, de quibus dicit: Qui autem non credit iam iudicatus est , quia non credit in nomine unigeniti Filii Dei. Qui cum nec uerbo tenus Christum colere uoluerunt, nec uerba saltem eius quibus coarguantur in iudicio merentur  audire. Sed ad hoc tamen ueniant in iudicium ut cum eis, qui iudicantur peccatoribus in damnationem mittantur eternam.



CAPUT XuIII. Quid inter se differant duo electorum ordines in iudicio, et duo reproborum, et quid unicuique opponatur ordini.

Due sunt differentie uel ordines hominum in iudicio, hoc est electorum et reproborum, qui tamen diuiduntur in quatuor. Perfectorum ordo unus est, qui cum Deo iudicat, et alius qui iudicatur. Utrique tamen cum Christo regnabunt. Similiter ordo reproborum partitur in duobus, dum hi qui intra Ecclesiam sunt mali, iudicandi sunt, et damnandi. Qui uero extra Ecclesiam inueniendi sunt non sunt iudicandi, sed  tantum damnandi. Primus igitur ordo eorum qui iudicantur et pereunt, opponitur illi ordini bonorum de quo sunt qui iudicantur et regnant. Secundus ordo eorum qui non iudicantur et pereunt, opponitur illi ordini perfectorum, in quo sunt hi qui non iudicantur et regnant. Tertius ordo eorum qui iudicantur et regnant, illi ordini est contrarius, de quo sunt qui iudicantur et pereunt. Quartus ordo eorum est qui non iudicantur et regnant, opponitur illi e contrario quo illi sunt, qui non iudicantur et pereunt.



CAPUT XIX. De peccato quod aut hic expiatur, aut in futuro reseruatur iudicio.

Neque enim frustra ille proprie dicitur dies iudicii, cum uenturus est iudex uiuorum et mortuorum.  Sicut e contrario iudicantur hic aliqua, et tamen si remittuntur, profecto in futuro seculo non nocebunt. Propterea de quibusdam temporalibus penis que in hac uita peccantibus irrogantur, nec seruantur in fine ait Apostolus: Si autem nosmetipsos iudicaremus, a Domino non iudicaremur. Cum iudicamur autem, a Domino corripimur, ne cum mundo damnemur .



CAPUT XX. Quod qualis hic quisque egreditur, talis in iudicio presentatur, excepto quod de leuibus culpis ignis purgatorius ante iudicium esse creditur.

 In Euangelio dicit Dominus: Ambulate dum lucem habetis . Per prophetam quoque ait: Tempore accepto exaudiui te, et in die salutis  adiuui te . Quod Paulus apostolus exponens dicit: Ecce nunc tempus acceptum, ecce nunc dies salutis . Salomon quoque ait: Quodcunque potest manus tua facere, instanter operare. Quia nec opus, nec ratio, nec sapientia, nec scientia, erit apud inferos, quo tu properas . Dauid quoque ait: Quoniam in seculum misericordia eius . Ex quibus nimirum sententiis constat, quia qualis hinc quisque egreditur, talis in iudicio presentatur: sed tamen de quibusdam leuibus culpis esse ante iudicium ignis purgatorius credendus est, sicut iam supra scriptum est. Nemo igitur, dum in hac presenti uiuit uita, negligat operari bona que potest, quia post hanc uitam, si uoluerit, iam  non poterit . Quia ergo et uenture mortis tempus ignoramus, et post mortem operari non possumus, superest ut ante mortem tempora indulta rapiamus. Sic autem mors ipsa cum uenerit uincetur, si priusquam ueniat semper timeatur.



CAPUT XXI. Quam districte eternus iudex uenturus sit in die iudicii, et quod nimis tremenda sit dies illa.

 Districtionem uenturi iudicis Paulus considerans ait: Horrendum est incidere in manum Dei uiuentis . Hinc Psalmista exprimit dicens: Deus manifeste ueniet, Deus noster et non silebit. In conspectu eius ignis ardebit, et in circuitu eius tempestas ualida . Districtionem quippe tante iustitie, tempestas ignisque comitantur. Quia  tempestas examinat quos ignis exurat. Illum ergo diem, fratres karissimi, illum ante oculos ponite, et quidquid modo graue creditur, in eius comparatione leuigetur. De illo enim die per prophetam dicitur: Iuxta est dies Domini magnus, iuxta et uelox nimis. uox diei Domini amara, tribulabitur ibi fortis. Dies ire dies illa, dies tribulationis et angustie, dies calamitatis et miserie, dies tenebrarum et caliginis, dies nebule et turbinis, dies tube et clangoris . De hac die iterum Dominus per prophetam dicit: Adhuc semel et ego non solum terram, sed etiam celum mouebo . Illum ergo diem tota intentione cogitate, uitam corrigite, mores mutate, mala tentantia resistendo uincite, perpetrata autem fletibus punite; aduentum namque eterni iudicis tanto securiores  quandoque uidebitis, quanto nunc districtionem illius timendo preuenietis.



CAPUT XXII. Quod longanimitatem et patientiam Dei nullus negligat, quia districte in iudicio iudicabit.

 Nemo longanimitatem Dei negligat. Quia tanto districtiorem iustitiam in iudicio exercebit quanto longiorem patientiam ante iudicium prerogauit. Hinc etenim Paulus dicit: Ignoras quoniam benignitas Dei ad penitentiam te adducit? Secundum autem duritiam tuam, et cor impenitens, thesaurizas tibi iram in die ire et reuelationis iusti iudicii Dei . Hinc Psalmista ait: Deus iudex iustus, fortis et longanimis . Dicturus quippe longanimem premisit iustum, ut quem uides peccata  delinquentium diu patienter ferre, scias hunc quandoque et iam districte iudicare. Hinc per quemdam sapientem dicitur: Altissimus autem est patiens redditor. Patiens autem redditor dicitur, quia peccata hominum patitur et reddit.  Nam quos diu ut conuertantur, tolerat, non conuersos durius damnat. Ergo qui eterno uult sine fine carere supplicio, necesse est ut Dei sine intermissione obediat precepto.



CAPUT XXIII. De distantia perpetuitatis bonorum scilicet et malorum.

Post resurrectionem uero factam uniuerso impleto iudicio suo fines habebunt ciuitates due, una scilicet Christi, altera diaboli; una bonorum, altera malorum;  utraque tamen et angelorum et hominum. Istis uoluntas, illis facultas non poterit ulla esse peccandi uel ulla conditio moriendi.  Istis in eterna uita uere feliciterque uiuentibus, illis infeliciter in eterna morte sine moriendi potestate durantibus, quando utrique sine fine, sed in beatitudine isti, in miseria uero illi, ut iam nec remunerati premium finiant, nec damnati supplicium. Quandoquidem propterea incorruptio et immortalitas dabitur, etiam corporibus miserorum, ut nec ipsi eternam penam finiant, nec ipsos consumat immortalis pena sed puniat. Ideo beata incorruptione et immortalitate iustorum corpora donabuntur, ut ét ipsi in gloria, et in ipsis gloria eterna permaneat.



CAPUT XXIu.  De inferno, quod subtus terram esse creditur.

Nonnulli namque in quadam terrarum parte infernum esse putauerunt, alii uero hunc sub terra esse existimant, sed tamen hoc animum pulsat, quia idcirco infernum dicimus, quia inferius iacet: quod terra ad celum est, hoc esse inferius debet a terra. Unde et fortasse per Psalmistam dicitur: Liberasti animam meam ex inferno inferiori . Infernus superior terra, infernus uero inferior sub terra esse uidetur. Et Ioannis uox in ea estimatione concordat, qui cum signatum librum septem sigillis uidisse se diceret, quia nemo inuentus est dignus neque in celo neque in terra, neque subtus terram aperire librum, et soluere signacula eius, adiunxit: Et ego flebam multum . Quem tamen librum  postmodum per leonem de tribu Iuda dicit aperiri. In quo uidelicet libro, quid aliud quam sacra Scriptura signatur, quam solus Redemptor noster aperuit, qui homo factus moriendo, resurgendo, ascendendo cuncta mysteria, que in ea fuerant clausa, patefecit. Et nullus in celo, quia neque angelus, nullus in terra, quia neque homo uiuens in corpore, et nullus subtus terram dignus inuentus est, quia neque anime corpore exute aperire nobis, preter Dominum, sacri eloquii secreta potuerunt. Cum ergo ad soluendum librum nullus subtus terram inuentus dignus dicitur, quid obstet non uideo ut subtus terram esse infernus credatur.



CAPUT XXu.  De gehenna.

 Nomen gehenne in ueteribus libris non inuenitur, sed primum a Saluatore ponitur. Queramus ergo que sit sermonis huius occasio. Idolum Baal fuisse iuxta Hierusalem ad radices montis Morie, in quibus Siloa fluit, legimus. Hec uallis et parui campi planities irrigua erat et nemorosa, plenaque deliciis, et lucus in ea idolo consecratus. In tantam autem populus Isrel dementiam uenerat ut deserendo templi uicinia, ibi hostias immolaret, et rigorem religionis delicie uincerent, filiosque suos incenderent demoni uel initiarent; et appellabatur lucus ipse Gehenon, id est uallis filiorum Ennon. Hoc Regum uolumen, et Paralipomenon, et Ieremias  scribunt plenissime. Et comminatur Deus se locum ipsum impleturum cadaueribus mortuorum, ut nequaquam uocetur Topheth et Baal, sed uocetur Polyandron, id est tumulus mortuorum. Futura ergo supplicia et pene perpetue, quibus peccatores cruciandi sunt, huius loci uocabulo denotantur. Duplicem esse gehennam nimii ignis et frigoris in Iob plenissime legimus.



CAPUT XXuI. Quod duplex damnatorum pena sit in gehenna, id est mentis simul et corporis.

Duplex damnatorum pena est in gehenna, quorum et mentem urit tristitia, et corpus flamma iuxta uicissitudinem, ut qui mente tractauerunt quod perfecerunt corpore, simul et animo puniantur et corpore.  Ignem gehenne ad aliquod non habere, hoc est habere, lumen ad damnationem, ut uideant impii unde doleant; et non habere ad consolationem ne uideant unde gaudeant.



CAPUT XXuII. Quod unus gehenne ignis, non equaliter omnes cruciet peccatores.

Unus quidem est gehenne ignis, sed non uno modo omnes cruciat peccatores. Uniuscuiusque enim quantum exigit culpa, tantum illic sentiet pene. Nam sicut in hoc mundo sub uno sole multi consistunt, nec tamen eiusdem solis ardorem equaliter sentiunt, quia alius plus estuat atque alius minus; ita illic in uno igne non unus est modus incendii,  quod hic diuersitas corporum, hoc illic agit diuersitas peccatorum, ut ignem non dissimilem habeant, et tamen eosdem singulos dissimiliter exurat.



CAPUT XXuIII. De penarum distantia.

Mitissima sane omnium eorum erit pena, qui preter peccatum quod originale traxerunt, nullum insuper addiderunt. Tanto autem ibi quisque tolerabiliorem habebit damnationem, quanto hic minorem habuit iniquitatem. Remanentibus itaque angelis et hominibus reprobis in eterna pena, tunc sancti scient plenius, quid boni eis contulerit gratia, tunc rebus ipsis euidentius apparebit, quod in Psalmo scriptum est: Misericordiam et iudicium cantabo tibi, Domine . Quia nisi per indebitam misericordiam  nemo liberabitur, et nisi per debitum iudicium nemo damnabitur.



CAPUT XXIX. Quare dicatur ignis inexstinguibilis.

 Ignis autem hic qui in presenti uita est, consumit cuncta que recipit. Perpetuus ille ignis quos susceperit semper cruciat, et pene sue semper integros seruat. Propterea enim inexstinguibilis dicitur, non solum quia ipse non exstinguitur, sed quia nec eos quos susceperit exstinguit, nec perimit. Scriptura etenim didicit, quia et peccatores induant corruptionem, scilicet non ad honorem uite sed ad diuturnitatem supplicii profuturam. Huius autem pene  uim et ignis illius potentiam nulla uox exponere, nullus sermo poterit explanare. Nihil est enim in rebus corruptibilibus siue bonis siue malis illi simile, uerumtamen ut aliquam imaginem ignis illius uel ex pena huius capiamus, illi comparauimus.



CAPUT XXX. Quod sine fine sint tormenta malorum.

Sicut autem finis non est, gaudii bonorum, ita et finis non est tormentorum malorum. Nam cum ueritas dicat: Ibunt hi in supplicium eternum, iusti autem in uitam eternam , quia uerum est quod promisit, falsum procul dubio non erit, quod minatus est Deus.



CAPUT XXXI. Contra eos qui dicunt, idcirco Deus peccantibus eternam  minatus est penam, ut eos a peccatorum perpetratione compesceret.

 Si falsum est quod minatus est, ut ab iniustitia corrigeret, etiam falsa est pollicitus, ut ad iustitiam prouocaret. Sed quis hoc dicere uel insanus presumat? Et si minatus est quod non erat impleturus, dum asserere eum misericordem uolumus, fallacem  predicare compellimur.  De hoc beatus Augustinus inter cetera ait: Frustra itaque nonnulli, imo quidem plurimi, eternam damnatorum penam et cruciatus sine intermissione perpetuos humano miserantur affectu, atque ita futurum esse non credunt. Non quidam Scripturis aduersando diuinis, sed pro suo motu dura queque moliendo, et in leniorem flectendo sententiam que putatur in  eis terribilius esse dicta quam uerius. Num enim obliuiscetur  misereri Deus? aut continebit in ira sua misericordias suas? hoc quidem in sancto legitur psalmo. Sed de his sine ullo scrupulo intelligitur, qui uasa misericordie nuncupantur. Quia et ipsi non pro meritis suis, sed, Deo miserante, de miseria liberantur. Aut si hoc ad omnes existimant pertinere, non ideo necesse est ut damnationem opinentur posse finiri eorum, de quibus dictum est sic: Ibunt isti in supplicium eternum: nisi et isto modo putetur quandoque habitura finem felicitas, cum subiungatur: Iusti autem in uitam eternam .



CAPUT XXXII. Quod iustum sit ut culpa, que cum fine perpetrata est,  sine fine puniatur.

 Hoc recte diceretur, si districtus iudex non corda hominum sed facta pensaret. Iniqui enim ideo cum fine deliquerunt, quia cum fine uixerunt. Nam uoluissent utique, si potuissent, sine fine uiuere, ut potuissent sine fine peccare: ostendunt enim, quia in peccato semper uiuere cupiunt, qui nunquam desinunt peccare dum uiuunt. Ad magnam ergo iustitiam iudicantis pertinet, ut nunquam careant supplicio, qui in hac uita nunquam uoluerunt carere peccato.



CAPUT XXXIII. Quod in illa eterna damnatione mors sit sine morte, et mori uelle et non posse.

 Supplicia namque eterna in se diuersos, et  ultra uires cruciant, et eis uite subsidium exstinguentes seruant, ut sic uitam terminus puniat quatenus semper termino cruciatus per tormenta proferat, et sine fine definiens duret. Fit ergo miseris mors sine morte, finis sine fine, defectus sine defectu, quia et mors uiuit, et finis semper incipit, et deficere defectus nescit.  De hoc inter cetera conspicuus doctor Augustinus ait: Nihil est peius in morte, quam esse in morte sine morte, et mori uelle et mori posse.



CAPUT XXXIu. Quomodo anima immortalis sit dum constat quod in perpetuo igne moriatur.

 Sicut duobus modis uita dicitur, ita duobus modis etiam anima debet intelligi. Aliud est  namque quod in Deo uiuimus, aliud uero quod in hoc quoque conditi uel creati sumus, id est, aliud est beate uiuere, aliud essentialiter. Anima itaque et mortalis esse intelligitur, et immortalis. Mortalis quippe, quia beate uiuere omittit; immortalis autem, quia essentialiter uiuere nunquam desinit, et nature sue uitam perdere non ualet, nec cum in perpetua fuerit morte damnata. Illic enim posita beata esse perdet, et esse non perdet. Ex qua re semper cogitur, ut et mortem sine morte, et defectum sine defectu, et finem sine fine patiatur, quatenus ei et mors immortalis sit, et defectus indeficiens, et finis infinitus.



CAPUT XXXu. Quod anime iniquorum mox ut de corpore exeunt,  ad infernum descendant.

Si esse sanctorum animas in celo attestatione sacri eloquii credimus, oportet ut et iniquorum animas in inferno per omnia esse credamus. Quia ex retributione eterne iustitie ex qua iam iusti gloriantur, necesse est per omnia ut et iniusti cruciantur. Nam sicut electos beatitudo letificat, ita credi necesse est, quod a die exitus sui ignis reprobos exurat.



CAPUT XXXuI. Quod animam egredientem e corpore, siue sancti angeli, seu demones acceperint, secum semper sine ulla permutatione retineant.

Scriptura etenim dicit: In quamcunque partem ceciderit lignum, siue ad austrum, siue ad aquilonem,  ibi erit ; scilicet, quia cum hominis animam mortis tempore egredientem a claustro carnis siue sanctus seu malignus spiritus acceperit, in eternum secum sine ulla permutatione retinebit, ut nec exaltata ad supplicium proruat, nec mersa eternis suppliciis ultra ad remedium ereptionis ascendat.



CAPUT XXXuII. Quod reprobi, quorum causa communis est in opere, ad loca etiam communia post mortem deducantur.

Si autem reprobi, quorum causa communis est in opere, ad loca etiam communia post mortem non deducerentur, nequaquam iudex ueniens dicturum se messoribus esse perhiberet: Colligite zizaniam, et  ligate eam in fasciculos ad comburendum . Messores quidem angeli, zizaniam ad comburendum in fasciculos ligant, cum pares paribus in tormentis similibus sociant, ut superbi cum superbis, luxuriosi cum luxuriosis, auari cum auaris, fallaces cum fallacibus, inuidi cum inuidis, infideles cum infidelibus ardeant. Cum ergo similes in culpa ad tormenta similia adducuntur, qui eos in locis penalibus angeli deputant, quasi zizaniorum fasciculos ad comburendum ligant.



CAPUT XXXuIII. Quod sicut boni bonos in requie, ita mali malos recognoscunt in tormentis.

Sicut autem boni bonos in requie, ita mali malos in tormentis cognoscunt. Si enim Abraham Lazarum  minime recognouisset, nequaquam ad diuitem in tormentis positum de transacta eius contritione loqueretur dicens, quod mala receperit in uita sua . Et si mali malos non recognoscerent, nequaquam diues in tormentis positus fratrum suorum et iam absentium meminisset. Quomodo enim presentes non posset agnoscere qui etiam per absentiam memoria curauit exorare? Qua in re et illud quoque ostenditur, quia et boni malos, et mali cognoscunt bonos. Nam et diues a diuite Abraham cognoscitur, cui dictum est: Recepisti bona in uita tua . Et electus Lazarus a reprobo diuite est cognitus, quem mitti precatur ex nomine dicens: Mitte Lazarum ut intingat extremum digiti sui in aquam, ut refrigeret linguam meam . In qua uidelicet  cognitione utriusque partis cumulus retributionis excrescit, ut boni amplius gaudeant, qui secum eos letari conspiciunt quos amauerunt: et mali cum eis torquentur quos in hoc mundo despecto Deo dilexerunt, eos non solum sua, sed etiam eorum pena consumat.



CAPUT XXXIX. Utrum anime sanctorum orent pro inimicis suis, qui in eterno cruciantur igne.

 Orant pro inimicis suis anime electorum eo tempore quo possunt ad fructuosam penitentiam eorum corda conuertere, atque ipsa conuersione saluare. Quid enim aliud pro inimicis orandum est, nisi hoc quod Apostolus ait: Ut det illis Deus penitentiam ad cognoscendum ueritatem; et resipiscant a  diaboli laqueis, a quo captiui tenentur ad ipsius uoluntatem . Et quomodo pro illis tunc orabitur, qui iam nullatenus possunt ad iustitie opera ab iniquitate commutari? Eadem itaque causa est cur non oretur tunc pro hominibus eterno igne damnatis, que nunc etiam causa est non oretur pro diabolo, angelisque eius eterno supplicio deputatis. Que nunc et iam causa est ut non orent sancti homines pro hominibus infidelibus impiisque defunctis, nisi quia de eis utique quos eterno supplicio deputatos iam nouerunt, ante illum iudicis iusti conspectum orationis sue meritum cassari refugiunt. Quod si nunc quoque uiuentes iusti mortuis et damnatis  iniustis minime compatiuntur, cum adhuc aliquid iudicabile de sua causa sese perpeti et iam ipsi nouerunt, quanto districtius tunc iniquorum tormenta respiciunt, cum ab omni uitio corruptionis exuti ipsi iam iustitie uicinius atque arctius inherebunt? Sic quippe eorum mentes per hoc quod iustissimo iudici inherent uis destructionis absorbet, ut omnino eis non libeat quidquid ab illius eterne regule subtilitate discordat.



CAPUT XL. De non renatis et eorum cruciatu.

Quicunque uero ab illa perditionis massa, que facta est per hominem primum non liberatur, per unum mediatorem Dei et hominum, resurgent quidem etiam ipsi, unusquisque cum sua carne, sed  ut cum diabolo eiusque angelis puniantur. Utrum sane ipsi cum uitiis et deformitate suorum corporum resurgant, quicunque in eis uitiosa et deformia membra gestarunt, inquirendo laborare quid opus est? Neque enim fatigare nos debet incerta eorum habitudo uel pulchritudo, quorum erit certa et sempiterna damnatio. Nec moueat quomodo erit in eis corpus incorruptibile si dolere poterit. Nam non est uera uita, nisi ubi feliciter uiuitur, nec uera incorruptio, nisi ubi salus nullo dolore corrumpitur. Ubi autem infelix mori non sinitur, et, ut ita dicam, mors ipsa non moritur, et ubi dolor perpetuus non interimit sed affligit, ipsa corruptio non finitur. Hec in sanctis Scripturis secunda mors dicitur, nec prima tamen, que suum corpus anima relinquere cogiturnec  secunda qua penale corpus anima relinquere non permittitur, homini accidisset, si nemo peccasset.



CAPUT XLI. Quod ex angelis facti demones propter superbiam de celis proiecti, irreuocabili percussi sunt pena.

Demones uero qui nunc sunt, fuerunt aliquando sine peccato creati, et ad seruiendum Deo suo feliciter instituti, uoluntate propria deprauati noluerunt permanere quod facti sunt. Et cum se contra suum Creatorem typo superbie localis hostiliter extulissent, de superna celi regione, proiecti sunt, quos diuina sententia eo sub iudicio condemnauit, ut quia noluerunt perseuerare cum possent, nec uelint reparari, nec possint. Si quidem preuaricationis eorum   animaduersione percussi sunt, et ad damnationem iustissimam profecto pertinuit, quod uoluntatem redeundi ac facultatem penitus amiserunt. Sicut e contrario uoluntatis sanctorum angelorum fuit, quod malis sponte cadentibus ipsi in sua dignitate manserunt.



CAPUT XLII. Quod gehenna non propter homines, sed propter diabolum facta est.

Non autem nos ad hoc fecit omnipotens Deus, ut nos gehenne tradat ignique perpetuo. Regnum celorum propter nos, gehenna propter diabolum facta. Et hoc ita esse ex Euangeliis docebo. Ipse etenim  Dominus dicit his qui a dextris sunt: uenite, benedicti Patris mei, percipite regnum quod paratum est uobis a constitutione mundi . Illis autem qui a sinistris sunt, dicit: Discedite a me, maledicti, in ignem eternum, qui paratus est, non dixit uobis, sed diabolo et angelis eius . Sic ergo, propter diabolum gehenna ignis, propter hominem regnum celorum a constitutione mundi preparatum est. Tantum est, ne nosmetipsos ab ingressu bonorum, persistendo in malis pertinaciter, excludamur.



CAPUT XLIII. Quid sit reproborum manus et pedes ligari, et quid exteriores tenebre, et quid fletus et stridor dentium, et cetera.

  Dicet autem rex ministris in futuro de reprobis: Ligate eos manibus et pedibus, et mittite eos in tenebras exteriores; ibi erit fletus et stridor dentium, ubi uermis eorum non morietur, et ignis eorum non exstinguetur . Et quid est obmutescentes manibus et pedibus ligare, nisi in eternum ubi Deum confiteatur actione priuari? Sic in exteriores tenebras mitti nichil aliud erit, nisi a Domino, qui est mentium lumen, expelli. Fletus autem et stridor dentium acerrimos eorum dolores ostendunt, qui supplicio sempiterne mortis addicti, non uiuendi sensum habituri sunt, sed dolendi quorum continuus gemitus, cruciatus eternus, dolor summus, penalis sensus torquent animas nec extorquent, puniunt corpora damnata nec finiunt. Quos ideo sibi  deputatos ignis inexstinguibilis non exstinguet, ut permanente sentiendi uita pena permaneat, et ad dolendum magis quam ad uiuendum eternis corporibus compeditos habeat, quos in flammis uiuacibus immortalitas secunde mortis occidat. Iam uermis eorum non morietur, et ignis non exstinguetur, ad totam referuntur damnati hominis penam, quem inefficacis penitentie ignis exurit, et consumentis conscientiam uermis immortalitas rodit.



CAPUT XLIu. Quod nulla sit post mortem utilitas penitentie.

Donec enim sumus in hac uita, fratres, quantacunque nobis acciderint peccata, possibile est ablui omnia per penitentiam. Cum autem abducti fuerimus  ab hoc seculo, ibi etiam si ualde penitet  sed nulla erit utilitas penitentie. Et licet sit stridor dentium, licet ululatus et fletus, licet fundamus preces et innumeras obsecrationes, et si proclamemus, nemo audiet, nemo subueniet, sed ne extremo quidem digito aquam quis infundet lingue nostre posite in flammis, sed audiemus illud quod diues ille audiuit ab Abraham: Quia chaos magnum confirmatum est inter nos et uos, et neque hinc illuc transiri potest, neque inde huc . Dum autem in hac luce uiuimus, ueniam nos posse promereri per penitentiam sciamus, in inferno tantum ut diximus penitentie medicamenta non proderunt.



CAPUT XLu. Que et quanta mala habeant hi qui in gehenna dicuntur occidi.

 Omnes qui in gehenna dicuntur occidi, non id cum illis agitur, ut maximis consumpti doloribus aliquando deficiant, sed ut in illis penaliter uiuant. Hec et his similia libenter audire uel legere debemus, iugiter ante oculos mentis adducere, futura credere, sine ulla perturbatione metuere. Cogitare quale malum sit ab illo gaudio diuine contemplationis excludi, beatissima sanctorum omnium societate priuari, patrie celestis extorrem fieri, mori uite beate, morti uiuere sempiterne, in ignem eternum cum diabolo et eius angelis expelli. Ubi sit mors secunda damnatis exsilium, uita supplicium, non  sentire in illo igne quod illuminat, sentire quod cruciat. Exundantis incendii terribiles crepitus pati, barathri fumantis amara caligine oculos obcecari, profundo gehenne fluctuantis immergi, edacissimis in eternum dilaniari uermibus, nec finiri.



CAPUT XLuI. Quod tanta sint in inferno tormenta, ut nulla uox exponere, nullus ualeat sermo explanare.

 Beatus enim Gregorius papa in libro Moralium nono, in quo de uerbis sancti Iob tractare uidetur, ubi ait: Antequam uadam et non reuertar ad terram tenebrosam et opertam mortis caligine , ita de perpetuis penis diffiniens, ait: Quod autem terre tenebrose nomine, nisi tetra tartari claustra signantur,  que eterne mortis caligo operit, que damnatos quosque in perpetuum a uite luce disiungit nec immerito infernus terra dicitur, quia quicunque ab eo capti fuerint stabiliter ab eo tenentur. Scriptum quippe est: Generatio preterit et cognatio aduenit, terra uero in eternum stat . Recte igitur inferni claustra tenebrosa terra nominantur, quia quos puniendos accipiunt, nequaquam pena transitoria, uel fantastica imaginatione cruciant, sed ultione solida perpetua damnatione seruant. Que aliquando tamen laci appellatione signantur, propheta attestante, qui ait: Portauerunt ignominiam suam cum his qui descendunt in lacum . Infernus ergo et terra nominatur, quia susceptos stabiliter tenet, et lacus dicitur, quia hos quos semel  ceperit, semper fluctuantes et trepidos tormentis circumfluentibus absorbet. Sanctus autem uir seu sua, seu humani generis uoce dimitti se postulat antequam uadat, non quia ad terram tenebrosam, qui culpam deflet, iturus est, sed quia ad hanc procul dubio qui plangere negligit uadit. Sicut debitori suo creditor dicit: Solue debitum priusquam debito constringaris: qui tamen non constringitur si quod debet soluere non moratur. Ubi et recte subditur: Non reuertar. Quia nequaquam ultra misericordia parcentis liberat quos semel in locis penalibus iustitia iudicantis damnat. Que adhuc subtilius loca describuntur, cum dicitur: terram miserie et tenebrarum. Miseria ad dolorem pertinet, tenebre ad  cecitatem. Ea ergo que a conspectu districti iudicis expulsos tenet, miserie et tenebrarum terra perhibetur. Quia foris dolor cruciat, quos diuisos a uero lumine intus cecitas obscurat. Quamuis miserie et tenebrarum terra intelligi et aliter potest. Nam hec quoque terra in qua nascimur, est quidem miserie, sed tenebrarum est. Quia multa hic corruptionis nostre mala patimur, sed tamen in ea per conuersionis gratiam ad lucem redimus, ueritate suadente, que ait: Ambulate dum lucem habetis, ne uos tenebre comprehendant . Illa uero simul miserie et tenebrarum terra est, quia quisquis ad toleranda eius mala descenderit, nequaquam ad lucem ulterius redit. In cuius adhuc descriptione subiungitur: Ubi umbra mortis et nullus ordo . Sicut  mors exterior ab anima diuidit carnem, ita mors interior a Deo separat animam. Umbra ergo mortis est obscuritas diuisionis. Quia damnatus quisque cum eterno igne succenditur ab eterno lumine tenebratur. Natura uero ignis est, ut ex se ipso et lumen exhibeat, et concremationem, sed transactorum illa ultrix flamma uitiorum concremationem habet, et lumen non habet. Hinc enim est quod ueritas reprobis dicit: Discedite a me, maledicti, in ignem eternum, qui paratus est diabolo et angelis eius . Quorum rursus omnium corpus in unius persona significans, dicit: Ligate ei manus et pedes, et mittite eum in tenebras exteriores . Si itaque ignis qui reprobos cruciat, lumen habere potuisset, is qui repellitur, nequaquam mitti in  tenebras diceretur. Hinc de eis Psalmista ait: Super eos cecidit ignis et non uiderunt solem . Ignis autem super impios cadit, sed sol igne candente non cernitur. Quia illos quos gehenne flamma deuorat a uisione ueri luminis cecat, ut et foris eos dolor combustionis cruciet, et intus pena cecitatis obscuret. Quatenus auctori suo corpore et corde deliquerunt, simul corde et corpore puniantur. Et utrobique penas sentiant, qui dum hic uiuerent prauis suis delectationibus, ex utroque seruiebant. Unde bene per prophetam dicitur: Descenderunt ad infernum cum armis suis . Arma quippe peccantium, sunt membra corporis, quibus peruersa desideria, que concupiscunt, exsequuntur. Unde recte per Paulum dicitur: Neque exhibeatis membra  uestra arma iniquitatis peccato . Cum armis ergo ad infernum descendere est, cum ipsis quoque membris quibus desideria uoluptatis expleuerunt eterni iudicii tormenta tolerare: ut tunc eos undique dolor absorbeat, qui nunc suis delectationibus subditi undique contra iustitiam iuste iudicantis pugnant. Mirum uero ualde est, quod dicitur, ubi nullus ordo. Neque enim omnipotens Deus, qui mala bene disponit, inordinata esse ullo modo uel tormenta permittit. Quia ipsa quoque supplicia, que ex lance iustitie prodeunt, inferri sine ordine nequaquam possunt, quomodo namque in suppliciis ordo non erit, dum damnatum quemque iuxta modum criminis, et retributio sequitur ultionis? Hinc quippe  scriptum est: Potentes potenter tormenta patientur, et fortioribus fortior instat cruciatio . Hinc in Babylonis damnatione dicitur: Quantum exaltauit se, et in deliciis fuit, tantum date illi tormenta et luctum. Si igitur iuxta modum culpe pena distinguitur, constat nimirum quod in suppliciis ordo seruatur. Et nisi tormentorum summa meritorum acta dirimerent, nequaquam iudex ueniens dicturum se messoribus esse perhiberet: Colligite zizania et ligate eam fasciculis ad comburendum . Si enim nullus in suppliciis ordo seruabitur, cur comburenda zizania in fasciculos ligatur? Sed nimirum fasciculos ad comburendum ligare, est hos qui eterno igni tradendi sunt, pares paribus sociare, ut quos similis culpa inquinat, par etiam pena constringat,  et qui nequaquam dispari iniquitate polluti sunt, nequaquam dispari tormento crucientur, quatenus simul damnatio conterat, quos simul elatio subleuabat. Quosque non dissimiliter dilatabat ambitio, non dissimilis afflictio angustet: et par cruciet flamma supplicii, quos in igne luxurie par succendit flamma peccati. Sicut enim in domo Patris mansiones multe sunt pro diuersitate uirtutis, sic damnatos diuerse supplicio gehenne ignibus subiicit disparitas criminis. Que scilicet gehenna quamuis cunctis una sit, nec tamen cunctos una eademque qualitate succendit. Nam sicut uno sole omnes tangimur, nec tamen sub eo uno ordine omnes estuamus, quia iuxta qualitatem corporis sentitur etiam pondus caloris: sic damnatis et una est gehenna que  afficit, et tamen non una omnes qualitate comburit. Quia quod hic agit disparilitudo corporum, hoc illic exhibet dispar causa meritorum. Quomodo ergo nullus inesse ordo supplicii dicitur, in quibus profecto quisque iuxta modum culpe cruciatur? . . . Sed sanctus uir postquam umbram mortis intulit, quanta sit confusio in damnatorum mente subiungit. Quia ipsa quoque supplicia, que ordinata per iustitiam ueniunt, ordinata procul dubio in corde morientium non sunt. Ut enim paulo superius diximus, damnatus quisque foris flamma succenditur, intus cecitatis igne deuoratur: atque in dolore positus exterius interiusque confunditur, ut sua deterius confusione crucietur. Repulsis ergo ordo in supplicio non erit, quia in eorum morte atrocius ipsa confusio mentis  seuit. Quanta enim mira potentia iudicantis equitas ordinat ut pena animum quasi inordinata confundat. uel certe ordo abesse suppliciis dicitur, quia quibuslibet in pena rugientibus propria qualitas non seruatur. Unde et protinus subinfertur, et sempiternus horror inhabitans in huius uite tormentis, timor dolorem non habet, et dolor timorem non habet. Quia nequaquam mentem metus cruciat, cum pati iam ceperit quod metuebat. Infernum uero et umbra mortis obscurat, et sempiternus horror inhabitat, quia eius ignibus traditi, et in suppliciis dolorem sentiunt, et doloris angustia pulsati semper pauore feriuntur: ut et quod timent tolerent, et rursus quod tolerant sine cessatione pertimescant. De his etenim  scriptum est: uermis eorum non morietur, et ignis eorum non exstinguetur . Hic flamma que succendit illuminat, illic  ignis qui cruciat, obscurat. Hic metus amittitur, cum tolerari iam cepit, quod timebatur. Illic et dolor dilaniat et pauor angustat. Horrendo igitur modo erit tunc reprobis dolor cum formidine, damna cum obscuritate. Si sic uidelicet a damnatis sentiri pondus summe equitatis debet, ut qui a uoluntate Conditoris nequaquam sunt ueriti discrepare dum uiuerent, in eorum quandoque interitu ipsa a suis qualitatibus etiam tormenta discordent. Quatenus qui se impugnent cruciatus augeant, et cum uaria prodeunt multipliciter sentiantur. Que tamen supplicia in se diuersos et ultra uires cruciant, et eis  uite subsidium exstinguentes seruant, ut sic uitam terminus puniat, quatenus semper terminum cruciatus per tormenta proferat, et sine fine deficiens duret. Fit ergo miseris mors sine morte, finis sine fine, defectus sine defectu, quia et mors uiuit et finis semper incipit, et deficere defectus nescit. Quia igitur et mors perimit et non exstinguit: dolor cruciat, sed nullatenus pauorem fugat: flamma comburit, sed nequaquam tenebras discutit. Quantum per notitiam presentis uite colligitur supplicia ordinem non habent, quia non suam per omnia qualitatem tenent. Quamuis illic ignis ad consolationem non lucet, et tamen ut magis torqueat ad aliquod lucet. Nam sequaces quoque suos in tormento secum reprobi flamma illustrante uisuri sunt, quorum amore  deliquerunt. Quatenus qui eorum uitam carnaliter contra precepta Conditoris amauerant, ipsorum quoque interitus eos in augmento sue damnationis affligat. Quod profecto Euangelio teste collegimus in quo, ueritate renuntiante, diues ille quem contigit ad eterni incendii tormenta descendere, quinque fratrum describitur meminisse: qui Abraham petiit ut ad eorum eruditionem Lazarum mitteret, ne illuc eos quandoque uenientes per penam cruciaret . Qui igitur ad doloris sui cumulum propinquorum absentium meminit, constat procul dubio, quia eos ad augmentum supplicii, paulo post potuit etiam presentes uidere. Quid autem mirum se secum quoque reprobos aspiciat cremare, qui ad doloris sui cumulum eum quem despexerat Lazarum in sinu Abrahe uidit? Si  ergo ut pena cresceret et uir electus apparuit, cur non credendum sit quod uidere in supplicio eos etiam, quos contra Dominum dilexerat, possit? Quare colligitur, quod eos quos inordinate nunc reprobi diligunt, miro iudicii ordine secum tunc in tormentis uidebunt: ut penam proprie punitionis exaggeret, illa auctori preposita carnalis cognatio pari ante oculos ultione damnata. Ignis itaque qui in obscuritate cruciat credendus est, quia lumen ad tormentum seruat. Quod si approbare testimoniis in sua expressione non possumus, superest ut e diuerso doceamus. Tres quippe Hebree gentis pueri Chaldei regis imperio succensis camini ignibus, ligatis manibus pedibusque proiecti sunt. Quos tamen cum  idem rex in camini incendio exploraret illesis, uestibus deambulantes uidit. Ubi aperte colligitur quia mira dispensatione Conditoris, ignis qualitas in diuersa uirtute temperata, et uestimenta non attigit, et uincula incendit: sanctisque uiris et ad inferendum tormentum flamma friguit, et ad solutionis mysterium exarsit. Sicut ergo electis ignis ardere nouit ad solatium, et tamen ardere ad supplicium nescit, ita e diuerso gehenne flamma reprobis, et nequaquam lucet ad consolationis gratiam, et tamen lucet ad penam: ut damnatorum oculis ignis supplicii et nulla claritate candeat, et ad doloris cumulum dilecti qualiter crucientur ostendat. Quid autem mirum si gehenne ignem credimus habere supplicium simul obscuritatis et luminis, quando experimento nouimus  quia et tedarum flamma lucet obscura. Tunc edax flamma comburet, quos nunc carnalis delectatio polluit. Tunc infinite patens inferni barathrum deuorat, quos nunc inanis elatio exaltat atque qui quolibet ex uitio hic uoluntatem callidi persuasoris expleuerint, tunc duce suo reprobi ad tormenta peruenient. Et quamuis angelorum et hominum longe sit natura dissimilis, una tamen pena implicat, quos uno in crimine reatus ligat. Quod bene ac breuiter insinuat propheta, qui ait: Ibi assur et omnis multitudo eius, et in circuitu eius sepulcra illius. . Quis namque Assur superbi regis nomine nisi ille per elationem cadens antiquus hostis exprimitur: qui pro eo quod multos ad culpam pertrahit, cum cuncta sua multitudine ad inferni claustra descendit? Sepulcra autem  mortuos tegunt, et quis alius mortem acrius pertulit, quam is qui Conditorem suum despiciens uitam reliquit? Quem uidelicet mortuum cum humana corda suscipiunt eius procul dubio sepulcra fiunt. Sed in circuitu illius sepulcra sunt eius, quia in quorum se mentibus nunc per desideria sepelit, hos sibi postmodum per tormenta coniungit. Et quoniam nunc in semetipsis reprobi malignos spiritus illicite perpetrando suscipiunt, tunc sepulcra cum mortuis ardebunt. Huc usque in hoc capitulo uerba sancti Gregorii pape de perpetuis penis posita sunt. Nunc autem Ioannis Chrysostomi eloquia sunt ponenda. Ait autem inter cetera.

Huius autem pene uim et ignis eterni potentiam nulla uos exponere, nullus sermo poterit  explanare. Nihil est enim in rebus corruptibilibus, siue bonis siue malis, illi simile, uerumtamen ut aliquam imaginem ignis illius et pene capiamus; recordare quando quis febrium nimio ardore succenditur, que angustie, qui cruciatus corporis atque anime insideant, et ex hac temporali pena metire quanta sint illa supplicia, que eternus ignis inflammat, que fluuius igneus percurrens ante illud tribunal horrificum, undis penalibus irrogabit. Ibi quid agemus? quid respondebimus? nichil enim nisi stridor dentium, nisi ululatus et fletus, et sera penitentia, cessantibus undique auxiliis et undique inualescentibus penis, sed nec solatium quidem usquam ullum. Nulli enim occurrent oculis nostris, nisi soli penarum  ministri, et facies ubique dira tortorum, et, quod est omnium tetrius, nec eris quidem ipsius erit ullum solamen aut lucis. Circumdabunt enim nos penarum loca, tenebre exteriores. Sed ignis ille, sicut naturam non habet consumendi, ita nec illuminandi, sed ignis obscurus et flamma tenebrosa. In his autem positis quis tremor, imo que resolutio uiscerum, diuulsioque membrorum, que aut quante omnibus sensibus truces pene nullus nunc sermo poterit explicare. Sunt enim diuerse ac uarie penarum facies, et pro peccatorum quantitate singulis quibusque multiplicantur pene. Quod si dicas, quomodo tot malis sufficiet corpus ad penam, finem temporis nescientem? Considera que in hac uita interdum accidunt, et ex his paruis magna cogita: quomodo  interdum uidemus nonnullos longissima egritudine confici, nec tamen eis ex eo uite terminum dari? Aut si corpus morte aliquando dissoluitur, sed anima non consumitur. Unde constat quod cum immortalitatem et iam corpus acceperit, nec animam pena nec corpus ultra iam perimat. Nam in presenti quidem uita euenire non potest, ut pena corporis et uehemens esse poterit et perpetua, sed alterum cedit alteri, quia corporis fragilitas utrumque non patitur. Ubi uero utrumque corruptela caruerit, pena quidem accepta potestate deseuiet, sed nullum finem incorruptio quesita suscipiet. Non ergo putemus quia suppliciorum nimietas ipsa dabit finem dolorum, sed  peccata quidem penas accendunt, incorruptio uero anime et corporis nullum  suppliciis terminum dabit. Dic ergo nunc quanta tempora luxurie, que deliciarum spatia comparare uis talibus penis? Centum placet annos deliciis demus, adde alios centum si libet, adde et decies centum: que erit ex his ad eternitatem compensatio? Nonne omne tempus uite huius, quo deliciis frui uidemur, et indulgere libidini, quasi noctis unius somnium ad eternitatis comparationem uidetur? Delicie quidem huius uite uelut umbra pertranseunt, et uelociter fugiunt, pene uero perpetuo manent. Nunc autem reuoca cogitationem tuam ad illud diuini iudicii tribunal horrendum, quod ardens fluuius flammeis ambit fluentis, ubi fletus et stridor dentium, ubi tenebre exteriores, ubi ille uermis conscientie qui nunquam moritur, et ignis qui nunquam  exstinguitur.

Recordare parabolam Lazari et diuitis illius, qui purpura indutus et bysso, unam nunc aque guttam inuenire non potuit, et hoc cum esset in ardoris necessitate constitutus . Dic, queso te, quid plus habet uita ista, quam somnium? Sicut enim qui in metallis condemnati, uel in alia qualibet pena positi. cum forte post multum laborem uite paululum  relaxati fuerint in somnium et dormierint, uident se inter plurimas dapes positos epulis copiosissimis perfrui, at ubi surrexerint, nichil sibi gratie ex delectatione somnii intelligunt resedisse. Ita diues ille quasi somnium habuit huius uite diuitias, ubi discessit nichil cum illo nisi preteritorum penitudo et presentium pena permansit. Hec recordare nunc, amice, et illum gehenne ignem, his que te nunc exagitant flammis libidinum et cupiditatis oppone. Est enim hoc mirabile quoddam medicamenti genus ut ignis ignibus restinguatur. Si enim restincti non fuerint isti qui nunc te exagitant, illos tibi eternos ignes acriores et inexstinguibiles reddent. Ille uero ignis quos susceperit semper cruciat, et pene sue semper integros seruat. Propterea autem inexstinguibilis  dicitur, non solum quia ipse non exstinguitur, sed quia nec eos quos susceperit, exstinguit aut perimit. Ne ergo etiam nos in istos ueniamus anime cruciatus, expergiscamur aliquando, dum tempus est. Et ecce nunc tempus acceptum, nunc dies salutis, nunc est penitendi facultas, et tempus quo et fructus consequitur penitentem. Recordande namque sunt nobis multitudines peccatorum, recordande quoque conscientie macule. Rogemus Dominum ut possimus lugere nosmetipsos, et peccatorum nostrorum pondus resoluere multitudine lacrymarum. Et ita posthac non semper flendum est et nichil agendum. Apprehendamus igitur aliquam uitam Deo placitam, et ad celum ducentem, ne forte cum malis nostris descendamus ad infernum, ubi nemo est qui  confiteatur ei, et ibi patiamur ea, que impii patiuntur, cum nullus fuerit iam qui exoret pro nobis. Dum enim sumus in hac uita, agamus cuncta que possumus bona; cum autem abierimus illuc, ubi neque amicus, neque frater, neque pater idoneus erit ad liberandum eum, qui suppliciis deputatur. Quomodo enim qui in luce est accedit ad eum qui tenebris detinetur? Ubi cum nullum sit nobis ex sanctorum consolatione refrigerium, eternas tamen expendimus penas effectibus inextricabiles, immortalibus flammis.

Ecce que maneat damnatos pena cognouimus, et instruente nos sacro eloquio, quantus in damnatione ignis, quanta in igne obscuritas, quantusque in obscuritate pauor sit, nullatenus ambigimus.  Sed hoc prodest, si lacrymis nostris, et orationibus, ieiuniis, eleemosynis, et ceteris bonis operibus nostra redimamus peccata, ut a penis liberati perpetuis ad uitam mereamur peruenire perpetuam: prestante Domino nostro Iesu Christo, qui cum Patre et Spiritu sancto, per infinita uiuit et regnat secula. Amen.




ANNO DOMINI DCCCLXu.
S. ANSCHARIUS. HAMBURGENSIS EPISCOPUS.





uITA SANCTI ANSCHARII AUCTORE S. REMBERTO EIUS DISCIPULO ET SUCCESSORE




PRAEFATIO. Ad Corbeie ueteris monachos.

 1. Dominis sanctissimis, et in Christi amore precipua ueneratione recolendis ac diligendis Patribus et fratribus in sacratissimo Corbeie [a 1Kb] monasterio Deo militantibus, filii atque discipuli reuerendissimi Patris ANSCHARII perennem perpetue felicitatis orant in Domino dominantium pacem et salutem.

Diu per Domini gratiam pastoris boni munere delectati, predicationibus et exemplis informati, meritis et intercessionibus suffulti; nunc tandem eius presentia desolati, satis perpendimus, quid pro nobis gemendum, quidue pro eo gratulandum sit. Etenim uerus Dei cultor abstinens se ab omni opere malo, et in simplicitatis modestia permanens, certam de se prebuit fiduciam, quod hinc sublatus, ad Deum, quem semper tota deuotione dilexit, cuique semper  animo intendebat, sine cunctatione peruenerit. Unde pro retributionis eius premio uere nobis gratulandum credimus; pro nostra autem desolatione necessario supplicandum: ut qui humanitus tanto destituti sumus pastore, celitus diuino muniri mereamur auxilio. Inter uarias etenim pressurarum angustias positi, ueraciter iam sentimus quid amiserimus, et quid pro nobis dolere debeamus satis intelligimus. uiuente enim ipso, nichil nobis deesse credebamus. Eius namque sanctitatem reges honorificabant, pastores Ecclesiarum uenerabantur, clerus imitabatur, populus uniuersus admirabatur: et dum illum cuncti sanctum et iustum predicarent, nos quoque tanquam corpus capitis, pro eius bonitate uenerandi ac laudabiles uidebamur. At nunc tanto munere frustrati, de  nostris meritis non presumimus, quin magis timido corde expauescimus, ne peccatis promerentibus, luporum patere incipiamus morsibus. Mundus namque in maligno positus, magis ea que iusta et sancta sunt, euertere, quam religiosa querit erigere: et inimicus humani generis diabolus, quanto sanctiorem ac religiosiorem quemque conspexerit ducere uitam, tanto maiori conamine aduersa queque obiicit: ut ea que sancta sunt destruat, et ne ab aliis imitentur, callida suasione ac prauis intentionibus auferat. Nos itaque inter formidolosa pericula suspirantes, licet multiplicia mala temporaliter timeamus, diuinum tamen adiutorium nobis, licet indignis, non defuturum credimus. Ideoque uestram deuotissimam sanctitatem supplici corde rogamus et petimus, ut  memores nostri intercedere pro nobis ad Dominum dignemini: quo nunc nos eius misericordia non derelinquat; sed adiutor noster benignissimus noxia cuncta a nobis depellat: sitque nobis refugium in tribulatione, qui non deserit sperantes in se. De illius itaque presentia presumentes, spemque nostram in eius misericordia collocantes, et quid nobis continget, uel qualiter in futurum subsistere debeamus, illius iudicio derelinquentes; pietatis eius gratiam toto cordis ac mentis affectu collaudamus et gratificamur, qui nobis uel ad tempus tanto concessit uti patrono. uestre quoque sanctissime paternitati gratiarum actiones immensas referimus, quia uestro beneficio ac licentia talem meruimus Patrem habere: cuius exempla si quis imitari uoluerit, celestem  quodammodo in terris habebit conuersationem. Si quis doctrine eius recordatus fuerit, uiam mandatorum Dei sine errore incedere poterit. Si quis monita adhortationis attenderit, laqueos inimici precauere studebit. Huius itaque sanctissimi Patris memoriam stylo exarare decreuimus; et qualiter apud nos uixerit,  quidque de eo nobis cognitum exstiterit, uestre reuerentie scriptis intimare, quo et diuinam clementiam in beato uiro uestra quoque nobiscum collaudet affectio, et imitari uolentibus exemplum salutis fiat eius sanctissima deuotio.



uITA INCIPIT



Puer a ludicris inanibus celitus reuocatur  Anscarius.

2. Beatissimi Patris Anscarii religionis [in ms. Corb., cuius religionis] sanctitas, diuina largiente gratia, ab ineunte crescere cepit etate, et per singula etatum momenta uirtutum multiplicauit augmenta. Namque ab infantia [a 1Kb] spiritalibus reuelationibus celitus inspiratus, et per Domini gratiam superna uisitatione est sepius admonitus, quo mentem suam a terrenis disiungens, toto corde celestibus inhiaret. Quas quidem reuelationes ipse quibusdam nostrum, qui ei familiarius adherebant, innotuerat; eo tamen tenore, ne tempore uite sue cuiquam manifestarent. Quas nos ad laudem Domini post obitum eius huic operi interserere elegimus, ut quique legentes agnoscant, quanta gratia Dominus seruum  suum a primeua etate corrigere, ac deinceps succedentibus bonorum operum meritis clarificare dignatus fuerit. Referebat namque, quod in tempore pueritie sue, cum quinque fere esset annorum, mater sua in Dei timore admodum religiosa defuncta fuerit, ac non multo post tempore ipsum pater suus, causa discendi litteras ad scholam miserit. Ubi cum esset positus, cepit, ut etati tali familiare est, cum ceuis suis pueriliter agere, et discursibus inanibus atque iocis magis operam dare, quam discende discipline instare. Cumque puerili etati taliter deditus esset, uisum est ei quadam nocte, quod esset in quodam loco, nimis lutoso et lubrico, ita ut inde non nisi magna difficultate exire ualeret: secus illum uero locum esse uiam amenissimam, in qua uidebat  procedentem quasi quamdam dominam omni ornatu et honestate preclaram; plures uero alias feminas dealbatas, cum quibus erat et mater sua. Cumque eam recognouisset, cepit uelle ad eam accurrere: sed loco illo cenoso et nimis lubrico non facile exire poterat. Chorus autem ille feminarum cum ei appropiasset, uisum est illi, eam, que quasi domina aliarum uidebatur, quam ille indubitanter sanctam Mariam  esse credebat, ei dixisse: Fili, uis ad matrem  tuam uenire? Cui cum ille respondisset, inhianter se uelle, rursus illa intulit: Si nostre uoluntatis particeps esse uolueris, omnem debes uanitatem fugere, et iocos pueriles dimittere, ac temetipsum in grauitate uite custodire. ualde enim nos detestamur omnia que uana et otiosa sunt; nec potest in nostro conuentu esse, quicunque his fuerit delectatus. Post hanc itaque uisionem, statim se cepit grauius agere, et puerilia consortia uitare: lectione autem, meditatione, ceterisque utilitatibus arctius se occupare: ita ut socii eius ualde mirarentur quod tam subito in aliam mutatus sit conuersationem.



Monachus audita Caroli morte fit feruentior.

3. Cumque post hec apud uos tonsuratus, atque in monasticis disciplinis positus adolescentior fuisset  factus, humana subrepente fragilitate aliquantulum cepit a propositi prioris rigore frigescere. Interim uero contigit eum domini excellentissimi Caroli imperatoris obitum audisse, quem ipse antea in magna potentia gloriosum uiderat, atque cum magna prudentia regni sceptra laudabiliter gubernasse audierat. De tanti itaque imperatoris excessu ipse nimio terrore atque horrore perculsus, rursus cepit ad se redire, et admonitionis sancte Dei genitricis ad memoriam uerba reducere: sicque omni postposita leuitate, compunctionis diuine cepit amore languescere, totumque se in Dei seruitium conuertens, orationi et uigiliis, atque abstinentie operam dabat.



In extasi a sanctis ducitur in purgatorium.

 4. Cumque his uirtutum exercitiis uerus athleta Dei insisteret, atque in hac grauitate permanenti mundus illi mortuus fieret, et ipse mundo, adueniente sancto die Pentecostes, gratia Spiritus sancti, que in eadem festiuitate super apostolos effusa est, etiam mentem illius  illustrante atque exhilarante, uisum est illi eadem nocte, quod quasi casu subitaneo mori deberet, et in ipso mortis articulo,  sanctum Petrum apostolum, et beatum Ioannem Baptistam in adiutorium sibi inuocasset. Cumque anima, ut ipsi uidebatur, egrederetur a corpore, ac statim in alia pulcherrima specie corporis omni mortalitate ac sollicitudine carentis appareret; sub eodem momento mortis et admirationis apparuerunt prefati uiri: quorum erat unus senior, cano capite, capillo plano et spisso, facie rubenti, uultu subtristi, ueste candida et colorata, statura breui, quem ipse sanctum Petrum esse, nemine narrante statim agnouit; alius uero iuuenis erat, statura procerior, barbam emittens, capite subfusco atque subcrispo, facie macilenta, uultu iocundo, in ueste serica, quem ille sanctum Ioannem esse omnino credidit. Hi itaque eum hinc inde circumsteterunt. Porro anima eius  egressa statim in immensa claritate, qua totus mundus implebatur, sibi uidebatur esse: per quam claritatem illum nullatenus in aliquo laborantem sancti supradicti miro et ineffabili modo ducentes, cum peruenissent ad locum quemdam, quem ipse ignem purgatorium esse, nemine narrante, certissime sciebat, ibi eum dimiserunt, ubi cum multa passus esset, precipue tamen tenebras densissimas pressurasque immanissimas et suffocationes uisus est tolerasse; atque omni memoria ablata, hec solum uix cogitare sufficiebat, quomodo tam immanis posset aliqua exsistere pena. Cumque per triduum, ut ipse putabat, ibi cruciaretur, quod spatium illi mille annis longius propter immensam penam uisum est; rursum redeuntes iam dicti uiri, iterumque illum hinc inde  circumstantes, et longe maiori quam prius alacritate letantes, atque in omnibus multo suauius incedentes, per maiorem, si dici possit, claritatem gressu immobili sine uia corporea ambulantes, ducebant.



Dein in paradisum.

5. Et, ut uerbis ipsius utamur: »uidebam, inquit, a longe diuersos sanctorum ordines, quosdam uicinius, quosdam uero longius, ab oriente assistentes, ad orientem tamen respicientes, ipsumque, qui in oriente apparebat, collaudantes; quidam submissis capitibus, quidam supinis uultibus, pansisque manibus adorabant. Cumque peruenissemus ad locum orientis, ecce uiginti quatuor seniores, secundum quod in Apocalypsi scriptum est, in sedibus sedentes,  seruato introitu amplissimo apparuerunt: qui et ipsi reuerenter ad orientem respectantes, ineffabiles Domini laudes promebant. Laudes uero in commune canentium suauissimam mihi refectionem ingerebant; sed post reuersionem ad corpus retinere nullo modo poteram. In ipso uero orientis loco, erat splendor mirabilis, lux inaccessibilis, nimie atque immense claritatis, cui inerat omnis color pretiosissimus, omnisque iocunditas: omnes uero sanctorum ordines, qui undique letantes circumstabant, ab ipso gaudium hauriebant. Qui splendor tante magnitudinis erat, ut nec initium eius, nec finem contemplari ualerem. Et cum circumquaque longe uel prope respicere possem, in ipsa immensitate luminis, quid  intus haberetur, contemplari non poteram, sed tantum superficiem cernebam: ipsum tamen inibi esse credebam, de quo Petrus ait: In quem desiderant angeli prospicere . Ab ipso namque claritas immensa procedebat, ex qua omnis longitudo et latitudo sanctorum illustrabatur. Ipse quoque quodammodo erat in omnibus, et omnes in eo; ipse omnes exterius circumdabat, ipse omnes interius satiando regebat; ipse superius protegebat, ipse inferius sustinebat. Sol uero et luna nequaquam lucebant ibi, nec celum ac terra ibidem uisa sunt. Sed neque ipsa claritas talis erat, que oculos contemplantium impediret, sed que oculos gratissime satiaret. Et cum seniores sedentes dixerim, in ipso quodammodo sedebant: nam nil corporeum erat ibi, sed  erant cuncta incorporea, licet speciem corporum habentia, et ideo ineffabilia. Circa sedentes uero splendor ab ipso procedens, similis arcui nubium, tenebatur.



Martyrem se fore intelligit; quomodo.

6. »Cum itaque a prefatis uiris coram hac immensitate luminis, ubi mihi maiestas Dei omnipotentis, nemine monstrante, esse uidebatur, presentatus fuissem, uox suauissima, omni sonoritate clarior, quia mihi omne seculum uisa est compleuisse, ab eadem maiestate procedens, ad me facta est dicens: uade, et martyrio coronatus ad me reuerteris. Ad quam uocem omnis conuentus sanctorum Deum hinc inde laudantium, conticuit, atque submissis  uultibus adorauit. Denique speciem, a qua hec uox formata esset, prorsus non uidi. Post quam uocem tristis factus, quia ad seculum redire compellebar, sed de reuertendi promissione securus, cum predictis ductoribus exinde remeabam: qui mecum tam euntes, quam redeuntes nichil locuti sunt, sed tam pio affectu in me respiciebant, quemadmodum mater unicum filium contemplatur. Sicque ad corpus redii. In eundo uero ac redeundo, nec labor erat, nec mora: quia quo tendebamus, statim aderamus. Et licet aliqua uisus sim de tanta dulcedine dulcedinum enarrasse, fateor tamen, quia nequaquam stylus tanta exprimere potuit, quanta animus sentit. Sed nec ipse animus sentit, ut fuit: quia illud esse mihi uidebatur, quod oculus non uidit, nec auris audiuit,  nec in cor hominis ascendit.« Ex hac itaque uisione, quam, sicut ipse dictauerat, uerbis illius enarrauimus; prefatus seruus Dei et perterritus et consolatus, cepit se sollicitius in diuino exercere timore, bonisque operibus de die in diem ardentius inherere, spemque de Dei misericordia presumere, quod quadam ipse disponeret occasione, et ad palmam martyrii posset pertingere. Quod tamen quia corporaliter gladio imminente non contigit, qualiter in mortificatione crucis, quam iugiter in suo corpore pro Christi nominis honore portauit, Deo miserante completum sit, cum de obitu illius narrare ceperimus, latius explicabimus.



Magister schole a Christo admonetur de confessione peccatorum.


7. Post hec uero, cum magister fuisset schole ad sanctum Petrum [a 1Kb] , eundo uel redeundo ad claustrum, consuetudinem sibi fecerat in oratorio beati Baptiste Ioannis secretius insistere. Itaque post duos annos superioris uisionis, quadam nocte uisum est ei, quod ad idem oratorium causa orandi diuertisset. Cumque oratione surrexisset, ecce uir per ostium ueniebat, statura procerus, Iudaico more uestitus, uultu decorus; ex cuius oculis splendor diuinitatis, uelut flamma ignis. Radiabat, quem intuitus, omni cunctatione postposita, Christum Dominum esse credebat, atque procurrens ad pedes eius corruit. Cumque prostratus in facie iaceret, ille ut surgeret imperauit.  Cumque surgens coram illo reuerenter astaret, atque pre nimio splendore oculis ipsius emicante in faciem eius intendere non ualeret, blanda uoce illum allocutus est dicens: Dic, ait, iniquitates tuas, ut iustificeris. Cui seruus Dei respondit: Domine, quid necesse est tibi dicere? tu omnia nosti, et nichil te latet. Ille autem subsecutus ait: Scio quidem omnia, sed ideo uolo ut confiteantur mihi homines peccata sua, ut remissionem accipiant. Cui cum omnia que ab infantia gesserat, indicasset, et illo post hec in orationem prostrato ipse erectus astaret, dixit: Noli timere, quia ego sum qui deleo inquitates tuas. Post quam uocem ille qui apparuerat recessit: et uir Dei excitatus somno, de fiducia remissionis peccatorum suorum confortatus, immenso tripudiabat  gaudio.



Fulberti animam rapi uidet in celis.

8. Quo etiam tempore contigit, quod uestre reuerentie notissimum est, ut quidam puerulus in schola, Fulbertus [b 1Kb] nomine, a socio suo tabula percussus, ad mortem usque perductus sit. Pro qua re predictus seruus Dei nimium tristis effectus est, quod sub cura magisterii sui tanta negligentia inter subditos sibi acciderit. uerum appropinquante hora exitus ipsius pueri, uir Domini forte sopori deditus lectulo incubabat, cum ecce uidit in somnis ipsius animam a corpore sublatam angelico ministerio ad celum deferri: se quoque miro et ineffabili ministerio, Deo disponente, pariter comitari. Cumque celi secreta  penetrassent, pueri prefati animam in quamdam purpuream mansionem conspexit introduci; et inter agmina martyrum collocari. Ibique ei datum est agnouisse, quod, quia ipse puer uulnus sibi illatum satis patienter tulit, et animam fratris usque ad mortem diligens, pro percussore suo nimium benigne intercessit, patientiam et benignitatem eius diuina remunerante pietate, inter martyrum choros deputatus sit. Hoc autem tam celerius in hora mortis eius ei demonstratum est, ita ut dum is adhuc moreretur,  uenerandus Pater Witmarus  cum pro hoc ipso illum excitans, obitum discipuli nuntiaret; ille se hoc quoque ante scire responderit. Quod profecto Domini gratia causa consolationis ei uidere concessit, ut quia pro hac re nimium tristabatur, ex salute pueri mestitiam sui releuaret animi.



E Corbeia ueteri migrat in nouam, ubi fit magister et doctor

9. His itaque et aliis quamplurimis reuelationibus atque uisionibus uir Dei celitus inspiratus, quanta inter uos postmodum sanctitatis gratia ac bonitatis excreuerit, uestrorum, qui tunc adfuere, testimonio  melius comprobabitur. Nobis autem ea, que apud nos gesta sunt, narrare cupientibus, primo indagandum uidetur, propter eos qui huius rei forte minus conscii sunt, qua occasione a loco stabilitatis sue huc secesserit; et cum apud uos Deo oblatus sit. ibique obedientiam promiserit, quo instinctu ad has partes emigrauerit, atque ad Episcopatus officium apud nos sublimatus sit. Hoc autem ideo scribere necessarium duximus, ne forte aliquis leuitati assignet, quod uir Dei diuine compunctionis instinctu et peregrationis amore pro salute animarum suscepit. Ceptum est itaque olim in his partibus, uidelicet Saxonie, monasterium fieri, quod auctoritate et magisterio sanctitatis uestre et primo fundatum, et succedenti tempore, Deo donante, feliciter consummatum  est; nomenque mutuatum a loco habitationis uestre accepit, ut uocaretur noua Corbeia. Ad hunc ergo locum Dei famulus una cum aliis fratribus uestris primo directus est, ut inibi officio fungeretur docendi, in qua re ipse per omnia tam probabilis et acceptus inuentus est, ut omnium electione publice quoque in ecclesia uerbum Dei populis predicaret. Sicque factum est, ut eiusdem loci ipse primus et magister schole et doctor fieret populi.



Qua occasione missus in Daniam cum Herioldo rege, Ludouico Pio petente.

10. Post hec uero contigit ut Herioldus quidam rex, qui partem tenebat regni Danorum, ab aliis ipsius prouincie regibus odio et inimicitia conuentus,  regno suo expulsus sit. Qui serenissimum adiit imperatorem Ludouicum, postulans ut eius auxilio uti mereretur, quo regnum suum denuo euindicare ualeret. Qui eum secum detentum tam ipse, quam per alios ad suscipiendam Christianitatem cohortatus, quo scilicet inter eos ita maior familiaritas esse posset, populusque Christianus ipsi ac suis promptiori uoluntate in adiutorium sic ueniret, si uterque unum coleret Deum; tandem, gratia diuina tribuente, ad fidem conuertit, et sacro baptismate perfusum  ipse de sacro fonte [a 1Kb] suscepit, sibique in filium adoptauit. Quem cum iterum ad sua reducere uellet, et eius auxilio munitus regni sui fines repeteret, cepit diligentius querere, si quem inueniret sancte deuotionis uirum, qui cum eo ire posset, eique continuo adhereret, fieretque illi et suis ad corroborandam suscipiendamque fidem Domini magister doctrine salutaris. De hoc itaque predictus Augustus in publico conuentu optimatum suorum, cum sacerdotibus ceterisque fidelibus suis tractare cepit, et ut sibi aliquem ad tale opus et uoluntarium et condignum inuenirent, sollicitius omnes rogare.



Huius peregrinationem, Wala annuente, fratre, improbant.

11. Quod cum uniuersi abnuerent, nullatenus se  quemquam scire tante deuotionis uirum, qui peregrinationem tam periculosam pro Christi nomine suscipere uellet; exstitit tunc temporis uenerabilis abbas monasterii uestri Wala, qui memorato imperatori dixit, unum se scire monachum in monasterio [b 1Kb] suo, qui multo ardore circa diuinam religionem ferueret, ac pro Dei nomine multa pati desideraret: cuiusque pariter institutionem ac mores laudauit, et quod ad hoc opus satis esset idoneus indicauit, se tamen nescire testatus est, utrum ad hanc peregrinationem tolerandam uoluntarius esset. Quid plura? Iubente rege euocatus est ad palatium Anscarius, cui abbas cuncta que acta sunt, retulit, et ad quid uocaretur, aperuit. Qui se ad Dei seruitium in omnibus, que in causa obedientie iniungerentur,  paratum esse respondit. Deductus itaque ad presentiam Augusti, cum ab ipso interrogaretur utrum pro Dei nomine, causa in gentibus Danorum Euangelium predicandi, comes fieri uellet Herioldi, omnino se uelle constanter respondit. Cui etiam cum abbas intulisset, nullatenus se tantum onus iubendo illi imponere; si ipse tantum hoc sua sponte eligeret, sibi gratum esse, et sue auctoritatis ei licentiam dare, quod ille nichilo minus se et eligere, et modis omnibus perficere uelle respondit. Denique cum hec publice protestarentur, essetque cognitum omnibus qui in domo conuersabantur abbatis, ceperunt multi tantam eius admirari immutationem: quod scilicet relicta patria, et propinquis suis, fratrum quoque cum quibus educatus fuerat, dulcissima affectione,  alienas expetere uellet nationes, et cum ignotis ac barbaris conuersari. Multi quoque cum super hoc detestari, et improperiis lacessere; quidam a proposito reuocare conabantur. Sed uir Dei  in cepta uoluntate immobilis permanebat. Denique cum abbas per dies singulos ad palatium iret, ipse domi residens consortia omnium fugiebat, et in quadam uinea [c 1Kb] iuxta posita solitarium sibi locum eligens, orationi et lectioni uacabat.



Autbertus ipsi adiungitur.

12. Erat autem etiam tunc cum domno abbate quidam frater monasterii uestri, nomine Autbertus, qui cum eum sollicitum nimis ac tristem, et quotidie secretius sibi consistere et nullius consortio uel colloquio uti uideret, cepit ei compati. Et quadam die pergens ad locum, ubi in supradicta uinea solus sedebat, cepit ab eo inquirere, utrum ueraciter peregrinationem illa uellet suscipere. Qui sperans eum hoc non ob compassionem, sed propter astutiam  magis inquirere, respondit: Quid uobis cure est super hoc? nolite mentem meam tali inquisitione conturbare. Illi uero nichil omnino se deceptionis in hac re protendere testabatur; sed magis ueraciter scire uelle, utrum ille in proposita uoluntate disponeret perseuerare. Tunc ipse congratulans eius beneuolentie, respondit: Ego interrogatus sum si pro Dei nomine uellem in gentes peregrinas ire ad predicandum Euangelium Christi, cui propositioni ego nequaquam reniti ausus sum, imo totis uiribus exopto, ut mihi ad hoc detur copia eundi: nullusque ab hac intentione mentem meam immutare poterit. Tunc prefatus frater ei respondit: Et ego te nunquam patiar solum ire, sed pro Dei amore tecum proficisci cupio, tantum ut domni abbatis licentiam  mihi impetres. Firmata itaque inter eos hac religiosa contentione, redeunti abbati ipse obuius adstitit, et quod sibi socium inuentum haberet, qui huius profectionis comes esse uoluntarius uellet, indicauit. Cuius personam cum abbas requireret, et ille fratrem Autbertum nominaret, multo miraculo obstupuit, nequaquam putans eum, qui et nobilis prosapie in seculo, et apud eum tunc familiaris, ac post eum domus eius procurator habebatur, talia uelle, aduocatum tamen eum super hoc interrogauit. Qui respondit se nequaquam pati posse, ut ille solus iret: sed pro Christi nomine se uelle ei solatio et adiutorio fieri, si suam et fratrum haberet licentiam. Cui domnus abbas se daturum licentiam, si ille spontanee hanc profectionem eligeret, respondit,  nullum tamen eis ex familia sua comitem deputaturum ad obsequium seruitii: nisi forte ipsi aliquem ad hoc prouocare possent, ut sua sponte cum eis ire uellet. Hoc autem uenerabilis abbas non de inaffectione  faciebat, sed quia abominabile et iniustum uidebatur, ut quis inuitus inter paganos conuersari cogeretur.



Ambo Daniam petunt cum Herioldo. Colonie bene accepti. Ad confinia Danorum perueniunt.

13. Post hec itaque ambo deducuntur ad regem: quorum uoluntati et desiderio condelectatus, ipse dedit eis et ecclesiastica [a 1Kb] ministeria, et scrinia atque tentoria, ceteraque subsidia, que tanto itineri uidebantur necessaria: et cum prefato Herioldo ire precepit, denuntians, ut eius fidei maximam impenderent sollicitudinem, eumque et suos, qui simul cum eo baptizati fuerant, pia exhortatione, ne ad pristinos reducerentur diabolo instigante errores, continue laborarent; simulque etiam alios ad suscipiendam  Christianitatem uerbo predicationis strenue commonerent. Dimissi itaque ab imperatore nullum habuerunt socium, qui eis aliquid seruitii impenderet: quoniam nemo ex familia abbatis cum eis sua sponte ire, nec ille quemquam ad hoc inuitum cogere uolebat. Herioldus quoque, cui commissi fuerant, adhuc rudis et neophytus, ignorabat qualiter serui Dei tractari debuissent. Sui quoque tunc nuper conuersi, et longe aliter educati, non multa super eos cura intendebant. Cum graui itaque difficultate hanc suscipientes peregrinationem, peruenerunt Coloniam, ubi tunc temporis uenerandus antistes Hadelbodus compatiens eorum necessitati, dedit eis nauem optimam, ubi sua reponerent, in qua erant due mansiuncule satis optime preparate.  Hanc itaque predictus Herioldus conspiciens, elegit in eadem naui cum illis manere, ut ipse una, et illi potirentur altera mansiuncula, sicque inter eos familiaritas cepit et beneuolentia crescere: sui quoque exhinc seruitium eis diligentius impendebant. Inde ingressi per Dorstatum [b 1Kb] , et uicina Fresonum transeuntes, ad confinia peruenerunt Danorum. Et quia interdum pacifice in regno suo Herioldus rex consistere non poterat, dedit ei memoratus Augustus ultra Albiam beneficium, ut si quando ei necessarium esset, ibi subsistere posset.



Paganos erudiunt, pueris scholas aperiunt. Autbertus Corbeie obit.

14. Prefati itaque serui Dei cum eo positi aliquando  inter Christianos, aliquando inter paganos constituti, ceperunt uerbo Dei insistere; et quoslibet poterant ad uiam ueritatis monere. Multi enim exemplo et doctrina eorum ad fidem conuertebantur, et crescebant quotidie qui salui fierent in Domino. Ipsi quoque diuino inspirati amore ad promulgandam deuotionis sue religionem, ceperunt curiose  pueros querere quos emerent, et ad Dei seruitium educarent. Prefatus quoque Herioldus ex suis aliquos sub eorum cura erudiendos posuit, sicque factum est, ut scholam inibi paruo tempore statuerint duodecim aut eo amplius puerorum. Alios quoque hinc inde sibi adsciuerunt seruitores et adiutores: cepitque eorum fama et religio in Dei nomine fructuosius crescere. Cum itaque in hoc sancto proposito biennio aut eo amplius morarentur, contigit iam dictum fratrem Autbertum infirmitatis grauari molestia. Qua de causa inde ad nouam Corbeiam deductus, languore diutino ingrauescente, felici  transitu in tempore Pasche, sicuti et ipsi antea a Domino reuelatum fuerat, diem inibi clausit extremum.



Suecis petentibus predicatores, Anscarius a Ludouico dirigitur ad ipsos, desiderio patiendi animatus ex uiso celesti.


15. Interim uero contigit legatos Sueonum ad memoratum uenisse [c 1Kb] Ludouicum, qui inter alia legationis sue mandata clementissimo Cesari innotuerunt, esse multos in gente sua, qui Christiane religionis cultum suscipere desiderarent. Regis quoque sui animum ad hoc satis beneuolum, ut ibi sacerdotes Dei esse permitteret: tantum eius munificentia mererentur, ut eis predicatores destinaret idoneos. Quos religiosissimus audiens imperator, plurimum exhilaratus, denuo querere cepit quos in illas partes dirigeret, qui probarent utrum populus ille ad credendum paratus esset, sicuti missi illi intimauerant,  et cultum Christiane religionis illis tradere inciperent. Unde factum est, ut iterum cum memorato abbate uestro serenissimus imperator tractare ceperit, si quem forte de suis monachis inuenire posset, qui pro Christi nomine in illas partes ire uellet: aut certe qui cum Herioldo moraretur, et is qui cum eo erat, seruus Dei Anscarius illam susciperet legationem. Qua de re contigit ut regio iussu abhinc ad palatium uocaretur. Cuique denuntiatum est, ne se raderet [d 1Kb] antequam ad presentiam imperatoris ueniret. uir autem Dei ad quod uocaretur omnino prenoscens, cepit toto cordis feruore in amore Dei exardescere, et omne gaudium existimare, si lucrandis sibi animabus liceret insistere. Si quid quoque in huiusmodi profectione contrarietatis  siue aduersitatis ei potuisset accidere, proposuit animo patienter pro Christo tolerare: nichilque dubietatis in corde pro tali gerebat opere, quoniam uisionis diuine, quam ante preuiderat consolabatur munere. Siquidem supradicto tempore, cum apud uos maneret, et iam duabus uisionibus celitus inspiratus haberetur, quadam nocte uisum est ei,  quod uenisset in quamdam domum, ubi plures ex ordine Predicatorum ad predicandi officium preparati astabant: coram quibus subito in excessu mentis raptus, uidebat immensi luminis claritatem super solis radium de celo emissam se circumfulsisse. Cumque miraretur quid hoc esset; uox quoque pene similis illi, quam in prima uisione se audisse narrauerat, facta est ad eum, dicens: Dimissum est peccatum tuum. Cui ille diuino, ut credimus, afflatus Spiritu, respondit, dicens: Domine, quid uis ut faciam? Et iterum uox sonuit, dicens: uade et annuntia gentibus uerbum Dei. Hanc itaque uisionem seruus Dei pertractans animo, letus gaudebat in Domino, uidens iam ex parte impletum, quod sibi imperatum fuerat, et ad maiorem laboris sui cumulum  etiam Sueonibus uerbum Dei nuntiare cupiens.



Witmarum socium sortitur, Gislemaro in Dania substituto. A piratis spoliatur.

16. Cum itaque ante presentiam Cesaris adductus, interrogatus ab eo fuisset, utrum legationem istam suscipere uellet, libera uoce respondit, se paratum ad omnia que illi pro Christi nomine sua auctoritate decreuisset iniungere. Tunc Dei prouidentia socium illi ex uestra fraternitate uenerabilis abbas inuenit nonnum [a 1Kb] Witmarum, tanto operi satis condignum et uoluntarium. Porro cum Herioldo esse disposuit Patrem deuotissimum Gislemarum, fide et operibus bonis probatum, atque in zelo Dei  feruentissimum. Suscepit itaque legationem sibi a Cesare iniunctam, ut in partes iret Sueonum, et probaret utrum populus ille ad credendum paratus esset, sicuti missi supradicti innotuerant. In qua legatione, quanta, quamque grauia perpessus sit mala, melius ipse, qui interfuit, predictus Pater Witmarus [b 1Kb] intimare poterit. Nobis hoc tantum narrasse sufficiat, quod dum in medio fere essent itinere, in piratas offenderunt. Et cum negotiatores, qui cum eis ibant, se uiriliter defenderint, et primo quidem uictoriam ceperint; in secundo tamen ab iisdem piratis deuicti ac superati sunt, ita ut naues et omnia que habebant, eis tulerint, et ipsi uix pedibus ad terram fugientes euaserint. Ibi itaque et munera regia, que illuc deferre debuerant, et omnia  que habuerant, perdiderunt, excepto parum quid, quod forte prosilientes e naui secum auferre et asportare poterant. Inter que et pene quadraginta libros, quos ad seruitium Dei sibi aggregauerant, illis diripientibus amiserunt. Hoc itaque facto cum quidam reuerti, quidam in antea ire disponerent, seruus Dei a cepto itinere nulla ratione flecti potuit,  quin potius in Dei ponens arbitrio quid illi contingeret, nequaquam redire disposuit, antequam nutu Dei dignosceret, utrum in illis partibus licentia predicandi fieri posset.



A Sueonie rege benigne exceptus, conuersionem gentis aggreditur feliciter.

17. Cum graui itaque difficultate pedibus post hoc per longissimam uiam incedentes, et, ubi congruebat, interiacentia maria nauigio transeuntes, tandem ad portum regni ipsorum, qui Byrca dicitur, peruenerunt: ubi benigne a rege eorum, qui Bern [c 1Kb] uocabatur, suscepti sunt, missis eius referentibus, qua de causa aduenerint. Cognita itaque legatione eorum, et cum suis de huiusmodi negotio pertractans fidelibus, omnium pari uoto atque consensu  dedit licentiam eis ibi manendi et Euangelium Christi predicandi, concessa libertate, ut quicunque uellent, eorum doctrinam expeterent. Itaque alacri corde serui Dei, uidentes prospere ea que optauerant, successisse, populis ibi constitutis uerbum salutis annuntiare ceperunt. Plures quoque erant, qui eorum legationi fauebant. Multi etiam apud eos captiui habebantur Christiani, qui gaudebant iam tandem se mysteriis posse participari: probatumque est omnia ita ueraciter constare, sicuti missi ipsorum serenissimo Cesari innotuerunt, et baptismi gratiam nonnulli deuote expetebant. Inter quos prefectus uici ipsius et consiliarius regis, admodum illi amabilis, Herigarius nomine, sacri baptismatis donum suscepit, atque in fide catholica firmissimus  extitit. Ipse namque in hereditate sua ecclesiam fabricauit, et in Dei seruitio semetipsum religiosissime exercuit. Huius uiri diuersa exstant insignia, et eius inuicte fidei multa probantur indicia, que in sequentibus euidentius exponemus.



Rem ad imperatorem refert Anscarius.

18. Peracto itaque apud eos altero dimidio anno, prefati serui Dei cum certo sue legationis experimento, et cum litteris regia manu more ipsorum deformatis, ad serenissimum reuersi sunt Augustum; qui honorifice et cum maxima pietatis beneuolentia ab eo suscepti, narrauerunt quanta Dominus secum egerit, et quod ostium fidei in illis partibus ad uocationem gentium patefactum fuerit. Hoc itaque deuotissimus  audiens imperator, immenso letificabatur gaudio: pariterque recolens, que iam olim apud Danos circa Dei cultum concepta fuerant, et laudes et gratias omnipotenti Domino referens, ardore fidei succensus querere cepit, quomodo in partibus Aquilonis, in fine uidelicet imperii sui, sedem constituere posset episcopalem: unde congruum esset  episcopo ibi consistenti causa predicationis illas frequentius adire partes, et unde etiam omnes ille barbare nationes facilius uberiusque capere ualerent diuini mysterii sacramenta. Cum itaque pro huiusmodi sollicitudine cura uigilanti instaret, quibusdam fidelibus suis referentibus ei innotuit quod cum gloriose memorie pater suus Carolus Augustus omnem Saxoniam ferro perdomitam et iugo Christi subditam per episcopatus diuisit, ultimam partem ipsius prouincie, que erat in Aquilone ultra Albiam, nemini episcoporum tuendam commisit, sed ad hoc reseruare decreuit, ut ibi archiepiscopalem constitueret sedem: ex qua Domini gratia tribuente etiam successio fidei in exteras proficeret nationes. Qua de re primitus etiam ibi ecclesiam per quemdam episcopum  Gallie, Amalarium [a 1Kb] nomine, consecrari fecit. Postea etiam ipsam parochiam presbytero, Heridach nomine, specialiter gubernandam commisit: nec omnino uoluit ut uicini episcopi aliquid potestatis super eum locum haberent. Quem etiam presbyterum consecrari disposuerat episcopum, sed uelocior eius de hac luce transitus hoc ne fieret, impediuit.



Sedem Hammaburgi a Carolo designatam a Ludouico erectam obtinet. Archiepiscopus consecratur.

19. Post obitum itaque tante memorie Augusti, filio eius, supradicto uidelicet imperatore Ludouico, in sede regni eius collocato suggerentibus quibusdam, partem illam prouincie, que ultra Albiam erat, in duo diuisit, et duobus uicinis episcopis [b 1Kb] interim  commendauit. Non enim satis attendit patris sui super hoc constitutionem, aut certe omnimodis ignorauit. Ita uero facta occasione, qua iam fides Christi in partibus Danorum atque Sueonum per gratiam Dei fructificare ceperat, cognito patris sui uoto, ne quid eius studii imperfectum remaneret, una cum consensu episcoporum ac plurimo synodi conuentu, in prefata ultima Saxonie regione trans Albiam, in ciuitate Hammaburg sedem constituit archiepiscopalem, cui subiaceret uniuersa Nordalbingorum Ecclesia, et ad quam pertineret omnium regionum aquilonalium potestas, ad constituendos episcopos siue presbyteros in illas partes pro Christi nomine destinandos. Ad hanc ergo sedem domnum et Patrem nostrum  Anscarium predictus imperator solemniter consecrari [c 1Kb] fecit archiepiscopum, per manus Drogonis Metensis presulis et summe sancteque palatine dignitatis tunc archicapellani, astantibus archiepiscopis, Ebone Rhemensi, Hetti Treuerensi, et Otgario Magontiacensi, una cum pluribus aliis, in conuentu imperii, presulibus congregatis; assistentibus quoque, et consentientibus ac pariter consecrantibus Helingaudo et Willerico episcopis: a quibus iam dictas parochie illius partes commendatas ceperat. Et quia diecesis illa in periculosis fuerat locis constituta, ne propter barbarorum imminentem seuitiam aliquo modo deperiret, et quia omnimodis parua erat. quamdam cellam in Gallia, Turholt [d 1Kb] uocatam, ad eamdem sedem perpetuo seruituram eius legationi  tradidit.



A Gregorio Iu confirmatus, constituitur legatus Septentrionalium.

20. Et ut hec omnia perpetuum sue stabilitatis retinerent uigorem, eum honorabiliter ad sedem direxit apostolicam, et per missos suos uenerabiles Bernoldum et Ratoldum episcopos, ac Geroldum illustrissimum comitem [e 1Kb] , omnem hanc rationem sanctissimos pape Gregorio intimari fecit confirmandam. Quod etiam ipse tam decreti sui auctoritate, quam etiam pallii datione, more predecessorum suorum roborauit, atque ipsum in presentia constitutum legatum in omnibus circumquaque gentibus Sueonum siue Danorum, necnon etiam Sclauorum, aliarumque in Aquilonis partibus gentium constitutarum,  una cum Ebone Rhemensi archiepiscopo, qui ipsam legationem ante susceperat, delegauit, et ante corpus et confessionem sancti Petri apostoli publicam euangelizandi tribuit auctoritatem, et ne horum quidquam in futurum irritum fieret, omnem resistentem et contradicentem, uel quolibet modo his sanctis studiis piissimi imperatoris insidiantem, anathematis mucrone percussit, atque perpetua ultione reum diabolica sorte damnauit. Porro, ut premisimus, eadem legatio auctoritate Paschalis pape [f 1Kb] Eboni Rhemensi archiepiscopo prius commendata fuerat. Siquidem ipse  diuino afflatus Spiritu, pro uocatione gentium, et maxime Danorum quos in palatio sepius uiderat, et diabolico deceptos  errore dolebat; feruentissimo ardebat desiderio, et pro Christi nomine se suaque omnia ad salutem gentium tradere cupiebat. Cui etiam domnus imperator locum unum ultra Albiam, qui uocatur Welanao [a 1Kb] , dederat, ut quoties illas in partes pergeret, locum subsistendi ibi haberet. Multoties itaque ipse ad eumdem uenit locum, et pro lucrandis animabus multa in Aquilonis partibus dispensauit, ac plurimos religioni Christianorum adiunxit, atque in fide catholica roborauit.



Gauzbertum episcopum adiutorem accipit, aliosque ex Corbeia ueteri.

21. uerum post ordinationem domni et Patris nostri Anscarii superius comprehensam, uisum est illis, de eadem legatione inter se conferentibus necessarium  esse, ut aliquis illi ordinaretur adiutor, qui in partibus Sueonum ministerii episcopalis officio fungeretur: quoniam in regione tam longe posita presens adesse deberet pontifex, et ipse solus ad utrumque locum minus sufficeret. Cum consensu itaque et uoluntate predicti imperatoris, uenerabilis Ebo quemdam propinquum suum, Gauzbertum [al., Gautbertum] nomine, ad hoc opus electum, et pontificali insignitum honore, ad partes direxit Sueonum; cuique ministeria ecclesiastica et necessarios sumptus tam ex sua quam ex datione regia abunde tribuit, eumque quasi uice sua [b 1Kb] qui ibidem predicandi officium prius auctoritate apostolica suscepisset, legatum in gentibus Sueonum esse constituit,  cui etiam postea clementissimus Augustus, suggerente eodem uenerabili presule Ebone, cellam quam ipse in loco memorato Welanao construxerat, quasi locum refrigerii tradidit, ut scilicet ad ipsius ministerium officii perpetua stabilitate deseruiret. Predictus itaque Gauzbertus, quem ipsi consecrantes honore apostolici nominis Simonem [c 1Kb] uocauerunt, ad partes ueniens Sueonum, honorifice et a rege et a populo susceptus est, cepitque cum beneuolentia et unanimitate omnium ecclesiam inibi fabricare, et publice Euangelium fidei predicare: fiebatque gaudium salutis Christianis ibi degentibus, et de die in diem numerus credentium augebatur. Interim quoque domnus et pastor noster in diecesi sibi commissa et in partibus Danorum strenue suum implebat  officium, et exemplo bone conuersationis multos ad fidei gratiam prouocabat. Cepit quoque ex gente Danorum atque Sclauorum nonnullos emere pueros, aliquos etiam ex captiuitate redimere, quos ad seruitium  Dei educaret. Quorum quosdam ad cellam predictam Turholt nutriendos posuit: fueruntque cum eo hic ex societate uestra sancti Patres nostri et magistri, quorum doctrina et institutione feliciter nobiscum religionis diuine creuit opinio.



Hammaburgo a piratis uastato, omnium rerum iacturam fert patienter Anscarius.

22. uerum cum hec in utraque parte laudabiliter et Deo digne agerentur, contigit ex improuiso piratas aduenientes Hammaburgensem ciuitatem nauigio circumdedisse. Quod cum inopinate et subitanee accidisset, spatium non fuit pagenses congregandi; quippe cum et comes, qui eo tempore prefecturam loci illius tenebat, illustrissimus uir Bernarius tunc deesset; domnus uero episcopus ibi positus cum his  qui aderant in urbe ipsa, uel in suburbio manentibus, primo quidem audito aduentu eorum locum ipsum continere uoluit, donec maius ueniret auxilium; sed impellentibus paganis, et ciuitate iam obsessa, cum eis resisti non posse conspicit, quomodo pignora sanctarum reliquiarum [d 1Kb] asportarentur, preparauit. Sicque ipse clericis huc et illuc fuga dispersis, etiam sine cappa sua uix euasit. Populi quoque a loco ipso exeuntes et hac illacque palantes, plurimis aufugientibus, quidam capti, plerique etiam perempti sunt. Denique hostes direpta [e 1Kb] ciuitate, et omnibus que in ea uel in uico proximo erant spoliatis, cum uespertino tempore eo aduentassent, noctem ipsam cum sequenti die et nocte ibi  consederunt: sicque succensis omnibus ac direptis, egressi sunt. Ibi ecclesia miro opere magisterio domni episcopi constructa, una cum claustris monasterii mirifice compositis, igni succensa est. Ibi bibliotheca, quam serenissimus memoratus imperator eidem Patri nostro contulerat, optime conscripta, una cum pluribus aliis libris, igni disperiit; sicque omnia, que inibi aut in ecclesiasticis ministeriis, aut in aliis thesauris et facultatibus habuerat; aut predatione aut igne, hostili impetu direpta sunt, ut quasi nudum eum dimiserint. Quippe cum pene nichil exinde prius elatum sit, nec tunc quidem aliquid subuentum, nisi quod quisque fugiens casu arreptum secum forsitan exportare potuit. Pro quibus omnibus domnus et Pater sanctissimus nullatenus uel  animo molestabatur, uel labiis peccauit; sed cum omnia fere, que ab initio episcopatus aggregare uel in fabricam edificiorum componere potuerat, uno uelut momento perdidit, illud beati Iob sepius uerbis  replicabat: Dominus dedit, Dominus abstulit; sicut Domino placuit, ita factum est: sit nomen Domini benedictum .



Gauzbertus a Sueonibus uexatur, Nithardus perimitur.

23. His itaque ita peractis, cum domnus episcopus cum suis in multis esset pressuris et calamitatibus, et fratres congregationis eius una cum sanctissimis pignoribus uaria loca circumeundo huc illucque uagarentur, et nusquam sederent quieti; preualescente iniqui machinatione contigit etiam diabolico instinctu, ut populus Sueonum, feruore zeli accensus, prefatum Gauzbertum episcopum insidiose persequi ceperit: factumque est, ut ad domum, in qua manebat,  unanima conuentione pars quedam populi, causa direptionis, irruerit, et nepotem quidem ipsius, Nithardum nomine, gladio peremerit, et odio Christiani nominis percussum Dei  martyrem fecerit. Ipsum uero cum ceteris sociis, qui simul aderant, ligauerunt, et diripientes omnia que apud eos inuenire potuerunt, contumelia et opprobriis affectos a finibus suis expulerunt; quod tamen non regio iussu factum, sed populari tantum conspiratione est perpetratum. Diuine uero maiestatis clementia hoc nequaquam inultum abire passa est: sed pene omnes qui adfuere, quamlibet diuerso modo in paruo tempore puniti sunt: de quibus multa dici poterant; sed ne fastidium legentibus inferamus, unius tantum mentionem curauimus facere, ut qua  pena ceteri euindicati fuerint, ex huius perditione patefiat.



Sueones puniuntur.

24. Quidam namque in terra illa potens exstitit, cuius filius in eadem conspiratione cum aliis fuerat, et que sibi de spoliis inibi captis prouenerant, in domum patris sui contulit. Post quod factum cepit substantia illius minui, et pecora ac familia deperire: ipse quoque filius diuina ultione percussus interiit: sed et uxor eius cum filio ac filia, non multo interiacente spatio, obiit. Cum itaque se, excepto filio paruulo, omnibus bonis suis defraudatum uideret, cepit miser deorum iras expauescere, et quod hec omnia alicuius Dei offensione pateretur, mente tractauit.  Qua de re, sicut ibi moris est, quemdam adiit diuinum, rogans, ut cuius Dei offensam haberet, et qualiter eum placere deberet, ipsi indicaret. Agens itaque ille, que circa cultum huiusmodi obseruare solebat, omnes deos illorum ipsi placatos; Deum uero Christianorum illi omnimodis infensum: Christus, inquit, sic te habet perditum; et quia quodlibet eorum, quod illi consecratum fuerat, in domo tua manet conditum, ideo uenerunt super te omnia mala hec, que passus es: nec poteris ab his liberari, donec illud in domo tua manserit. Hoc ille audito, mente pertractans sollicita quid illud esse posset, de filio suo recordatus est, quod ex spoliis supradictis quemdam librum in domum suam aduexerit. Qua de re horrore nimio percussus, et quia  sacerdotis tunc inibi deerat presentia; quid de eodem libro faceret omnimodis nescius, secum illum longius retinere nullatenus ausus est. Tandem uix reperto consilio, in conspectu eum populi, qui in eadem uilla manebat, attulit, et que passus sit, retulit. Cumque se omnes ignaros consilii super hac re dicerent, et tale aliquid in domo sua recipere uel habere pertimescerent; ipse eum diutius apud se retinere obstupescens, honeste compositum ad quamdam ligauit sepem, denuntians ut quicunque uellet, eum inde sumeret, et pro reatu commisso Domino Iesu Christo uoluntariam satisfactionem uouit. Quem librum quidam Christianorum exinde sublatum in sua aduexit domo, ex cuius ore etiam ista cognouimus: qui postea magne fidei et deuotionis exstitit,  ita ut psalmos apud nos postea memoriter sine litteris didicerit. Taliter ergo et ceteri, siue morte, siue peste, et damno rerum suarum puniti sunt; et liquido omnibus patuit, quia qui sanctum Dei pontificem et suos inhoneste tractare et spoliare presumpserant, grauissimam Domini nostri Iesu Christi senserint ultionem.



Post annos septem Ardgarium ad eos mittit Anscarius.

25. Post hec itaque locus ille septem fere annis sine sacerdotali fuit presentia: pro qua re domnus et pastor noster Anscarius nimio merore anxius Christiane religionis fidem ibi ceptam perire non sufferens, et maxime pro filio suo quem supra memorauimus, Herigario condolens, quemdam anachoretam,  Ardgarium nomine, illas in partes direxit, et ut specialius eidem adhereret precepit. Ipse itaque eo adueniens, officiose susceptus est ab ipso Herigario, et Christianis qui ibi aderant, magnum sue presentie exhibuit gaudium. Ceperuntque, sicuti primo fecerant, ea que Dei sunt, deuote querere, et ritum Christianitatis lubenti animo custodire. Nemo quoque incredulus eius predicationis audebat resistere, quia qua pena mulctati fuerunt, qui seruos Dei inde expulerant, mente pauida meminerant. Suggestione quoque prefati Herigarii, regis qui tunc erat iussu et licentia, publice cepit Dei celebrare mysteria. Qui uidelicet fidelissimus uir Herigarius, tempore quo sacerdotalis ibi deerat presentia,  multa ab infidelibus sustinuit opprobria: sed largiente diuina gratia, signis celestibus eius petitione uere fidei declarata sunt preconia. Ex quibus, ut promissimus, aliqua hic interserere curauimus, quo eius fidei inuictus declaretur animus.



Herigarius et ipse multa passus, patrat miracula.

26. Quadam namque uice ipse in quodam sedebat placito, scena in campo ad colloquium parata: ibi cum inter alias locutiones illi deos suos laudassent, quorum fauore prospera sibi multa prouenirent, et illi, quod solus a consortio omnium inan fide aberraret, improperarent; ipse, ut erat spiritu feruens, respondisse dicitur: Si tanta est de diuina maiestate dubietas, quod tamen dubium esse nullo modo  deberet, probemus miraculis, quis sit maioris potentie, uestri multi quos dicitis dii, an meus solus omnipotens Dominus iehsu Christus. Ecce tempus adest pluuie , inuocate uos nomina deorum uestrorum, ne pluuia super uos descendat, et inuocabo Dominum meum Iesum Christum, ne aliqua stilla pluuie me contingat, et si quis in hac parte se inuocantes exaudierit, ipse sit Deus. Hac itaque facta inter se conuentione, cum illi omnes in una parte sederent, ipse uero cum uno puero in altera, cepit unusquisque eorum inuocare Deum suum, ille quoque inuocabat Dominum Iesum Christum. Et descendens immensa de celo pluuia ita omnes illos aquis infudit, ut quasi in flumine cum uestimentis iactati uiderentur, etiam folia ramorum  de umbraculo ibi facto super ipsos decidentia, uirtute diuina illos oppressos ostenderent; super ipsum uero et puerum qui cum eo erat, nec una descendit pluuie gutta. Quo facto confusis illis et admirantibus: Ecce, inquit, uidetis quis sit Deus: nolite me, infelices, ab eius cultura reuocare, quin potius ab erroribus uestris confundamini, et ueritatis uiam discite.



Eiusdem alia miracula.

27. Alio quoque tempore contigit, ut dolorem in tibia sua sustineret nimium, ita ut non aliquo modo se mouere a loco in quo erat, posset, nisi portaretur. Cum hanc ergo diutius sustineret molestiam, ceperunt multi ad eum causa uisitandi uenire; et quidam  adhortationibus, quo pro salute sua diis sacrificaret, commonere; quidam improperiis, quod sine Deo esset, lacessere, et idcirco eum salute carere. Cum itaque hec sepius agerentur, et ipse constanter malis eorum suggestionibus resisteret; postremo non ferens eorum calumniam, respondit, nequaquam se a uanis simulacris auxilium petere uelle, sed a Domino suo Iesu Christo, qui posset in momento, si uellet, eum ab infirmitate sua sanare. Et accitis illico domesticis suis, ut ad suam eum deferrent ecclesiam precepit; ubi positus coram cunctis qui astabant, supplices ad Dominum preces effudit, dicens: Domine mi Iesu Christe, ut sciant hi miseri, quia tu es Deus solus, et non est alius preter te, da mihi seruo tuo in hac hora pristinam corporis sanitatem;  ut uidentes inimici magnalia tua, de suis erroribus confundantur, et ad agnitionem tui nominis conuertantur. Fac, queso, quod peto propter nomen sanctum tuum quod est benedictum in secula; ne sit confusio confidentibus in te, Domine. Post quam uocem, diuina eum medicante gratia, confestim sanissimus est redditus, et de ecclesia per semetipsum egressus, pro salute sua Deo gratias agebat, et in Christi fide conualescens magis magisque incredulos confundebat.



Auoundus rex cum Danis Bircenses oppugnat.

28. Per idem fere temporis accidit, ut etiam quidam  rex Sueonum, nomine Auoundus [a 1Kb] , eiectus regno suo, apud Danos exsul fuerit. Qui fines regni quondam sui denuo repetere cupiens, cepit ab ipsis auxilium querere; spondens quod, si se sequerentur, multa eis donaria possent prouenire. Proponebat enim eis uicum nominatum Byrca, quod ibi multi essent negotiatores diuites, et abundantia totius boni, atque pecunia thesaurorum multa. Ad illum itaque uicum se illos promittebat ducturum, ubi sine exercitus sui damno, multo sue necessitatis fruerentur commodo. Illi ergo promissis muneribus delectati, et thesaurorum acquisitione auidi, in auxilium eius expeditorum ad pugnam hominum uiginti et unam naues impleuerunt, et cum eo destinauerunt. Ipse uero de suis naues habebat undecim. Exeuntes ergo de  Danis, ad uicum insperate uenerunt memoratum, et forte tunc rex ipsorum longius inde aberat, et principes ac populi multitudo congregari non poterant. Tantum supradictus Herigarius prefectus huius loci, cum eis qui ibi manebant negotiatoribus et populis, presens aderat. In magna ergo angustia positi, ad ciuitatem que iuxta erat, confugerunt; ceperunt quoque diis suis, imo demonibus, uota et sacrificia promittere et offerre, quo eorum auxilio in tali seruarentur periculo. Sed quia ciuitas ipsa non multum firma erat, et ipsi ad resistendum pauci; miserunt ad eos legatos, dexteram et fedus postulantes. Quibus rex prefatus mandauit, ut pro redemptione ipsius uici centum libras argenti persoluerent, sicque pacem haberent. Quod illi, ut petebat, statim miserunt,  et a rege iamdicto susceptum est.



Herigarius auctor est ut Bircenses Christum inuocent.

29. Porro Dani grauiter huiusmodi conuentionem ferentes, quia non sicuti disposuerant actum fuisset, ceperunt uelle super eos subito irruere, et locum ipsum funditus depredari atque incendere, dicentes unum quemlibet negotiatorem plus ibi habere, quam sibi oblatum fuisset; et nullo modo se tantam calumniam sufferre posse. Cum hec ergo inter se agerent, et ad diripiendam urbem, in quam confugerant, se prepararent, hoc quoque illis innotuit. Unde rursus pariter congregati, cum nullo modo uires haberent resistendi, nullaque eis spes esset refugii, ad uota et  sacrificia maiora diis suis offerenda se inuicem cohortabantur. Contra quos iratus fidelis Domini Herigarius: Maledicta sint, inquit, a Deo nostro uota et sacrificia uestra cum idolis uestris. Quandiu uultis demonibus seruire, et uos ipsos ad perniciem uestri uotis inanibus in paupertate redigere? Ecce multa obtulistis, et ampliora uouistis, insuper et centum libras argenti dedistis, quid profuit uobis? Ecce omnia que habetis, ueniunt diripere, uxores uestras et filios uestros ducent captiuos, ciuitatem et uicum igni succendent, et uos gladio peribitis. Quid ergo uobis prosunt simulacra uestra? Ad quam uocem illic omnes  perterriti, et quid agerent nescii, unanimiter responderunt: Salus nostra et consilium sit in tua deliberatione, et quidquid nobis suggesseris, sine dubio faciemus. Quibus ille: Si, inquit, uota spondere uultis, uouete et reddite omnipotenti Deo qui regnat in celis, et cui ego in conscientia pura et fide recta deseruio. Ipse omnium Dominus est; in uoluntate eius omnia sunt posita, nec est qui eius ditioni possit resistere. Si itaque eius auxilium toto corde petieritis, omnipotentiam ipsius uobis non defuturam sentietis. Accepto igitur ab eo consilio, tunc unanimes et uoluntarii exeuntes, sicut ibi consuetudinis erat, in campum, pro liberatione sibi ieiunium et eleemosynas Domino Christo deuouerunt.



Quo facto liberantur ab hostium incursu.

 30. Interim rex prefatus cum Danis agere cepit, ut sorte perquirerent utrum uoluntate deorum locus ipse ab eis deuastandus esset. Multi, inquit, dii sunt ibi potentes, ibi etiam ecclesia olim constructa est, et cultura Christi a multis Christianis ibi excolitur, qui fortissimus est deorum, et potens sperantibus in se, quocunque modo uult auxiliari. Necessario ergo querendum est, utrum diuina ad hoc uoluntate incitemini. Quod illi, quia sic apud eos mori erat, nequaquam abnuere potuerunt. Quesitum est igitur sortibus, et inuentum quod cum sua hoc prosperitate nequaquam perficere possent, neque locum ipsum eorum depredationi a Deo concessum. Iterum quesitum est, in quam partem ituri essent, ubi sibi pecuniam  acquirerent, ne uana spe frustrati ad sua uacui remearent. Cecidit sors, quod ad urbem quamdam longius inde positam in finibus Sclauorum ire deberent. Hoc ergo Dani diuinitus sibi imperatum credentes, a loco memorato recesserunt; ad urbem ipsam directo itinere properarunt, irruentes super quietos et secure habitantes, improuise illam urbem armis ceperunt, et captis in ea spoliis ac thesauris multis, ad sua reuersi sunt. Rex uero ille, qui ad eos predandos uenerat, pace cum eis federata, argentum quod ab eis acceperat, reddidit, et apud eos aliquandiu resedit, uolens genti sue reconciliari. Sicque Domini gratia, propter fidem serui sui Herigarii, populum illius loci ab hostium incursu liberans bonis suis restituit.



Herigarius incolas hortatur ut Christo credant; dein pie moritur.


31. Quo facto ipse in conuentu publico eamdem rem proposuit, et ut quis Deus esset, intentius prouiderent monuit, dicens: Heu miseri, uel iam nunc intelligite, quod uanum sit a demonibus auxilium petere, qui non possunt in tribulationibus subuenire! Suscipite fidem Domini mei Iesu Christi, quem probastis uerum Deum esse, qui uobis nullum habentibus refugium sue miserationis tribuit auxilium. Nolite  ultra culturam superstitiosam querere, et inani sacrificio idola uobis placare. uerum Deum, qui omnium que in celis et in terris sunt, dominatur, colite, et ipsi uos subiicite; ipsius omnipotentiam adorate. Denique post hec, tanto alacrior quanto frequentibus Domini beneficiis in fide robustior factus, publice ubicunque aderat, partim exsultando, uirtutem Domini et fidei gratiam cunctis nuntiabat. Sicque bonum certamen usque ad finem sue perduxit uite: consummatoque boni operis cursu, languore ingrauescente, astante iam dicto Ardgario sacerdote diuine commendatus clementie, communione sacra percepta, feliciter in Christo obiit: de cuius fidei constantia multa adhuc dici poterant; sed quia breuitati studuimus, hec dicta sufficiant.



Frideburgis in fide constans, uinum in uiaticum reseruari curat.


32. Illis quoque temporibus apud eos matrona quedam fuit ualde religiosa, quam nulla unquam improborum peruersitas a fidei sue rectitudine peruertere potuit. Cui frequenter in quacunque necessitate posite, ut more eorum idolis sacrificaret, suggestum est; sed illa immobilis fidei sue munia non reliquit, uanum esse dicens, a simulacris mutis et surdis auxilium querere, et abominabile sibi uideri, ut his quibus in baptismo renuntiauerat, denuo intenderet; et sponsionem quam Christo promiserat, falleret. Si enim, inquit, malum est hominibus mentiri, quanto magis Deo? et si bonum est inter homines  fidem constare, quanto magis qui fidem Domini accipit nullatenus debet ab ea immutari? Dominus, inquit, meus iehsu Christus omnipotens est. Ipse mihi, si in eius fide perseuerauero, et sanitatem, et omnia quibus indiguero, prestare poterit. Predicta religiosa femina, Frideburg nomine, in bonitate uite et fidei constantia laudabilis, dies uite sue usque ad tempus produxit senectutis. Cum iam appropinquaret dies mortis sue, et post discessum domini Simonis nullus tunc ibi adesset sacerdos; ipsa amore sacrificii, quod audierat uiaticum [a 1Kb] esse Christianorum, de uino aliquantulum in quodam fecit reseruari uasculo, et filie sue in fide commendans, ut si quando ei ultimum tempus instaret, de ipso uino, quia sacrificium non habebat, ei in os distillaretur: ut uel sic  Domini gratie exitum suum commendaret. Illud itaque uinum tribus fere annis apud eam conseruatum est; sicque contigit illuc predictum aduentasse sacerdotem Ardgarium. Quo ibi posito, ipsa, quandiu uires habuit, religionis sue deuotionem exercuit, missarum solemnia et salutaria monita sedulo ab eo exquirens. uerum inter hec, languore se preoccupante, cepit infirmari: sollicita de obitu suo memoratum ad se accersiri fecit presbyterum, et accepto de eius manu uiatico optato, feliciter migrauit ad Dominum.



Res suas pauperibus distribui iubet. Filia eius id exsequente pecunia non decrescit.


33. Ipsa uero eleemosynis intenta semper, quia in seculi rebus diues erat, filie sue predicte Cathle nomine iniunxerat, ut post suum ex hac luce discessum, cuncta que illius erant, in pauperes dispensaret. Et quia hic pauperes minus inueniuntur: Post obitum, inquit, meum, cum tibi primum opportunitas euenerit, uenditis omnibus, que hic dispensata non fuerint, sume tecum argentum, et uade Dorstadum; ibi sunt ecclesie plurime et sacerdotes ac clerici, ibi indigentium multitudo. Illo adueniens, quere qui te doceant fideles quomodo ea dispenses, et pro anime mee remedio omnia distribue. Post excessum itaque matris, filia que mater iusserat, strenue adimpleuit:  arreptoque itinere perueniens ad Dorstadum, religiosas exquisiuit ibi feminas, que cum ea loca sancta circuirent, et quid cuique dispensare deberet, eam instruerent. Cum quadam die dispensandi causa loca sancta circuirent, et medietas iam distributa esset, dixit sociis suis: Nunc lasse sumus, melius est ut aliquid de uino ematur, ut refocillemur, et sic demum cepta peragamus. Datis igitur ad hoc quatuor denariis, et uiribus resumptis, quod cepere peregerunt; quibus completis, ipsa ad hospitium suum rediens, saccum, in quo argentum fuerat, in quodam loco uacuum posuit: sed largiente superno munere denuo ipsum locum adiens, sicut ante fuerat, plenum inuenit: que tanto obstupefacto miraculo, ascitis ad se feminis que secum prius ierant, quod  sibi contigerat ostendit, coram quibus quid inibi esset computans, tantum inuenit quantum illo adduxit, exceptis quatuor denariis. Consilio itaque ab eis accepto, iuit ad sacerdotes qui ibi probabiliores uidebantur, et ipsum miraculum eis innotuit. Qui gratiam Dei pro tanta eius bonitate laudantes, quod eius labori ac boni intentioni Dominus ea retribuerit, intimabant. Quia cum, inquiunt, matri tue obediens fuisti, et fidem tuam circa eam illibatam seruasti, et eleemosynas illius strenue implesti, Dominus omnium bonorum retributor pro necessitatis tue subsidio ista tibi contulit, ipse est omnibus sufficiens, nullius indiget: ipse omnia que pro eius distributa fuerint nomine, in celesti regno recompensabit. Quod ita esse ne aliquo modo dubitares, et ne te  census dati distributio peniteret, hoc te Deus miraculo certificare dignatus est. Hoc iam signo, quod mater tua cum Domino salua sit, firmiter crede: hoc miraculo admonita, tu quoque pro Christo tua dare ne timueris.



Ardgarius e Suecia redit in solitudinem.

34. Igitur post excessum predicti uiri Herigarii iam memoratus sacerdos Dei Ardgarius, amore solitarie  quam antea duxerat uite ab illis partibus egressus, locum suum repetiit; sicque denuo Christiani inibi positi sacerdotali sunt presentia destituti. Quare manifesto patuit indicio, quod ad corroborandum fidem prefati uiri Herigarii, necnon supradicte matrone, pariterque ut exitum eorum diuine commendaret clementie, et quod fideliter desiderauerant, mysterium uidelicet sacre communionis, pro ultimo uiatico perciperent, iam dictus anachoreta Ardgarius ad illas partes destinatus fuerit.



Ludouico Pio mortuo Anscarius rebus necessariis destituitur. Deseritur a sociis.

35. uerum inter hec superius comprehensa, contigit bone memorie Ludouicum serenissimum imperatorem diuino ordinante iudicio uita presenti decessisse.  Post cuius obitum cum de regni diuisione magna fieret perturbatio, pastoris quoque nostri aliquando labefactari cepit legatio. Nam cum cella supradicta Turbolt in partem cessisset uenerandi regis Caroli, ipse eam a seruitio quod pater suus disposuerat, amouit; et uobis bene cognito dedit Reginario. Pro qua re cum a fratribus suis gloriosissimis regibus, et a multis quoque aliis sepius fuisset admonitus, et ipse eorum petitioni nullatenus assentiret, iam dictus Pater noster tunc cepit atteri necessitatibus et indigentiis. Unde contigit, ut et fratres uestri qui tunc cum eo hic aderant, ad uestram societatem redierint; et multi quoque alii causa paupertatis eum dereliquerint. Ipse tantum cum paucis qui cum eo substiterant, prout poterat, se agebat; et licet  in paupertate degens, iniunctum sibi officium nequaquam deserere uoluit.



Ludouico Germanie rege agente accipit Bremensem episcopatum, probante concilio.

36. Dominus quoque humilitatem eius et patientie fortitudinem conspiciens, quia cor regis in manu Domini est, clementissimi Domini et senioris nostri Ludouici regis, qui post patrem suum huius regni gubernacula suscepit, ad hoc animum incitauit, ut querere inciperet, unde ei solatium subsistendi facere posset, quo legationis sue mandatum perficere posset. Et quia in hac prouincia cellam nullam huic legationi habebat congruam, erat autem ibi iuxta episcopatus Bremensis Ecclesie tunc desolatus pastore [a 1Kb] ,  illum ei dare disposuit. Unde publico conuentu episcoporum ceterorumque fidelium suorum tractare cum eis cepit, utrum hoc ei facere canonica auctoritate liceret. Domnus enim et pastor noster hoc sibi periculosum esse aliquo modo formidans, et ne a quibuslibet neuo cupiditatis reprehenderetur, caute prouidens, non facile huic dispositioni assentiebat. Iubente itaque rege hec eadem res in concilio episcoporum uentilata est. Qui multis precedentibus  exemplis probauerunt bene posse fieri, ut quia diecesis illa, ad quam ipse ordinatus fuerat, admodum parua erat , et hec ipsa multoties iam barbarorum incursibus deuastata, ista ei causa solatii adiungeretur.



Ferdensi episcopo reddita parte diecesis, ipse Hammaburgensem retinet sedem.

37. uerum ne in aliquo scrupulum Ferdensis pateretur episcopus, quod etiam partem de suo episcopatu ultra Albiam sumptam ipse cum Bremensi tota simul parochia retineret, statuerunt ut, sicut tempore domini Ludouici primo fuerant, episcopatus ipse et Bremensis et Ferdensis restituerentur, et ipse teneret Bremensem, ex qua maior pars diecesis sue  sumpta erat, que etiam tunc erat presentia pastoris desolata. Quo decreto ita ab episcopis constituto, ipse iubente rege, Bremensem suscepit diecesim gubernandam. Porro partem parochie, que ultra Albiam ad se pertinere debebat, Waldgarius recepit tunc Ferdensis episcopus. Quod cum ita aliquandiu esset, iterum diligentius ipsa re in alio concilio episcoporum uentilata, uisum est eis non bonum esse ut sedes, ad quam ille ordinatus fuerat, ab alio episcopo teneretur ; potestatem quidem regis esse dicentes, ut diecesim paruam et admodum captiuatam augeret, locum tamen ad episcopalem dignitatem auctoritate apostolica firmatum, nullatenus immutandum. Unanimo ergo consensu, cum uoluntate  regis predicti piissimi Ludouici, episcopi ibi constituti censuerunt, ut sedem ad quam consecratus fuerat, Pater noster Anscarius reciperet; et si quid ultra Albiam ex Ferdensi ipse retineret diecesi, ex Bremensis Ecclesie parochia illius sedis restitueret episcopo. Quod ita et regio iussu, et synodali episcoporum decreto, ipsius quoque Waldgarii memorati Ferdensis episcopi uoluntate et assensu perfectum est.



Eam unionem primo improbat Coloniensis antistes.

38. Porro cum hec agerentur, Colonia ciuitas, ad quam Bremensis parochia suffraganea erat, eo tempore absque benedictione episcopali degebat, quod quia diuturnum [a 2Kb] exstitit, illud etiam sine illius loci  pontificis presentia necessario decernendum fuit. Postea tamen consecrato ad eum locum uenerabili presule Gunthario, hoc ipsum domnus et Pater noster ei suggerere studuit, ut sua quoque auctoritate firmaretur, cui tamen rei ipse admodum contrarius  exstitit. Qua de causa postmodum in Wormatia ciuitate positis duobus regibus, Ludouico scilicet et Lothario, coram multa episcoporum utriusque regni frequentia, presente uenerabili Patre nostro, hec eadem res exposita est. Quod cum ab omnibus bene ita ordinatum probaretur, ut predictus quoque pontifex Guntharius hoc ipsum sua auctoritate firmaret, cuncti rogauerunt. Qui primo quidem fortiter his reniti cepit, iustum non esse multipliciter ostendens ut sedes suffraganea in archiepiscopalem sedem uerteretur; nec se debere honorem sedis sue in aliquo minuere: postremo tamen et ipsis regibus, et cunctis simul episcopis ibi aggregatis, pro hoc ipso eum rogantibus, et omnino causa necessitatis id licitum fore dicentibus, respondit, si apostolica  auctoritate firmaretur, ex se quoque ratum esse.



Missis Romam legatis, Nicolaus I ratam habet hanc unionem. Legatio septentrionalium regionum Anscario conceditur.

39. Quo responso accepto, cum etiam omnes suffraganei eius hec eadem consensissent, piissimus rex iam dictus Ludouicus cupiens et patris sui eleemosynam in omnibus augmentare, et quod ipse disposuerat, per omnia ratum fieri; reuerendissimum Salomonem Constantie ciuitatis episcopum pro hoc ipso ad sedem direxit apostolicam, cum quo etiam domnus et Pater noster Anscarius, quia ipse per se non poterat, filium suum fratrem nostrum Nordfridum misit presbyterum, qui officiosissime a sancto suscepti papa Nicolao, legationis sue mandatum ei  plane et dilucide retulerunt. Qui prudenter et sollicite ea que ab ipsis dicebantur, mente pertractans, et Deo inspirante pro lucrandis animabus gentilium hanc constitutionem iustam esse decernens, uoluntatem regis nostri sua auctoritate firmauit. Denique ut ipsam rem diligentius ab eo elucubratam manifestius aperire possimus, uerba ipsius interponere decreuimus. Cum enim causam legationis eius et cetera superius comprehensa plene et breuiter recapitulasset, denique subiunxit: »Cuius delegationis et auctoritatis et pallii acceptionis pagina nobis est a Ludouico filio nostro per Salomonem sanctissimum episcopum destinata, iuxta morem sancte Ecclesie Romane bullata. Per cuius tenorem pagine hec ita fuisse comperimus, sicut pietas nobis iam fati regis  per fidelem uirum, Salomonem scilicet episcopum, intimauit. Unde nos uestigia tanti pontificis et predecessoris nostri sequentes Gregorii, omnemque ibi Deo dignam statutam prouidentiam agnoscentes, magnorum principum uotum, Ludouici uidelicet diue  recordationis Augusti, et equiuoci eius filii excellentissimi regis, tam huius apostolice auctoritatis precepto, quam etiam pallii datione, more predecessorum nostrorum, roborare decreuimus: quatenus tanta fundatus auctoritate prenominatus Anscarius, primus Nordalbingorum archiepiscopus, et per ipsum successores eius lucrandis plebibus insistentes, aduersus tentamenta diaboli ualidiores existant. Ipsum quoque filium nostrum iam dictum Anscarium legatum in omnibus circumquaque gentibus Sueonum, siue Danorum, necnon etiam Sclauorum, uel in ceteris ubicunque illis in partibus constitutis diuina pietas ostium aperuerit, publicam euangelizandi tribuimus auctoritatem, ipsamque sedem Nordalbingorum, Hammaburg dictam, in honore sancti  Saluatoris sancteque eius intemerate genitricis Marie consecratam, archiepiscopalem deinceps esse decernimus. Atque ut strenui predicatoris episcopi post decessum crebro dicti Anscarii archiepiscopi persona tanto officio apta eligatur semper successura, sub diuini iudicii obtestatione statuimus. uerum quia Carolus rex, frater sepe dicti regis Ludouici, post decessum imperatoris patris sui pie memorie Ludouici, abstulit a prenominato loco, qui dicitur Hammaburg, monasterium quod appellatur Turholt, utpote quod post partitionem inter fratres suos in regno suo coniacere uidebatur, situm in occidentali Francia, quod ille genitor suus ad supplementum et uictum episcopo et clericis eius dederat; cepere, sicut fertur, omnes ministri altaris recedere: deficientibus  quippe necessariis sumptibus, ab ipsis recesserunt gentibus, et eadem ad gentes legatio per huiusmodi factum defecit: ipsa quoque metropolis Hammaburg pene deserta facta est. Igitur dum hec agerentur, mortuus est dieceseos Bremensis episcopus, que huic contigua esse dicitur. Cumque sepe dictus rex et hanc diecesim uacantem, et illam nouellam institutionem cerneret deficientem, insuper et utramque hanc Ecclesiam Dei permittente occulto iudicio, per barbarorum seuitiam admodum attenuatam; querere cepit, qualiter predicta Bremensis Ecclesia predicte nouelle archiepiscopali uniretur ac subderetur sedi, nostro hoc uotum roborante decreto. Unde per sepe nominatum uenerabilem missum, Salomonem uidelicet Constantie ciuitatis episcopum,  nobis hoc relatum est confirmandum, ac postulatum est nostra auctoritate roborandum. Nos igitur id subtili perpendentes examine, animaduertimus propter instantem necessitatem, et animarum lucra in gentibus demonstrata, utile fore. Omnia enim que proficua Ecclesie probantur existere, et diuinis non resultant preceptionibus, licita et facienda  esse non dubitamus: maxime in tam nouelle Christianitatis plantatione, in qua uarii solent euentus contingere. Quamobrem auctoritate omnipotentis Dei, et beatorum apostolorum Petri et Pauli, et hoc nostro decreto decernimus, secundum reuerendissimi regis Ludouici uotum, ipsas predictas dieceses, Hammaburgensem uidelicet et Bremensem, non deinceps duas, sed unam esse et uocari, subdique sedi que predecessoris nostri decreto archiepiscopali est munere sublimata; restituta duntaxat de Bremensis Ecclesie rebus episcopatui Ferdensi parte inde ablata. Nullus uero archiepiscopus Coloniensis ullam sibi deinceps in eadem diecesi uindicet potestatem. Quin imo et ipsi et omnibus omnino suademus uere religionis cultoribus, ut sacra hac legatione  fungentibus adiutorio et solatio sint, quatenus gratia huius beneficii plenam mercedem recipere mereantur ab eo qui dixit: Ite, docete omnes gentes , etc.; Quicunque receperit uos, me recipit . Itaque omnia a dilecto filio nostro rege Ludouico ad hoc Deo dignum officium deputata, nostra etiam pia eius uota auctoritate firmamus. Et quia casus preteritorum nos cautos faciunt in futurum, omnem quoque aduersantem, uel contradicentem, atque piis nostris his studiis quolibet modo insidiantem, anathematis mucrone percutimus, atque perpetue ultionis reum diabolica sorte damnamus: ut culmen apostolicum, more predecessorum nostrorum, causamque Dei pro affectu zelantes, ab aduersis hinc inde partibus tutius muniamur [a 1Kb] .«

 40. His itaque decretis atque institutionibus pape sanctissimi Nicolai, Bremensis Ecclesia adiuncta et unita sedi Hammaburgensi, que prius metropolis constituta fuerat, facta est archiepiscopalis [b 1Kb] .



Anscarius Horico Danorum regi familiaris, cum eius consensu ecclesiam construit, Christiane religionis concessa libertate.

41. uerum quia de dieceseos illius ratione ita firnata hec preoccupando diximus  ad ea que prius gesta sunt redeamus. Namque suscepta Bremensi parochia, iterum spiritu cepit feruere intimo, quia iam tunc quid daret, habebat, si quid posset in partibus Danorum pro Christi elaborare  nomine. Unde frequentius Horicum [d 1Kb] adire, qui tunc solus monarchiam regni tenebat Danorum, et muneribus eum, et quibuscunque poterat obsequiis, conciliare studuit: ut sua licentia, predicationis officio in regno eius frui ualeret. Aliquoties namque regia etiam legatione ad eum mittebatur, et que ad federa pacis et utriusque regni utilitatem pertinebant,  strenue et fideliter peragebat. Qua de re cognita fide et bonitate sancti uiri, predictus Horicus rex multo eum affectu cepit uenerari, et libenter eius consilio uti, ac familiarissimum in omnibus habere: ita ut et inter secreta sua, dum de negotiis regni cum consiliariis tractaret, ipsi liceret interesse. Ea quoque que inter populum huius terre, uidelicet Saxonum, ac regnum ipsius, causa federis debebant constitui, non aliter nisi de fide illius uolebat firmari: hoc sibi dicens omnino fidissimum esse, quod ille ei et laudasset et spopondisset. Hac itaque familiaritate potitus, cepit etiam illi persuadere, ut fieret Christianus. Ille quoque omnia que ei ex diuina intimabat Scriptura, benigne audiebat, et bona prorsus ac uere salutaria esse laudabat, seque his plurimum delectari, ac libenter Christi uelle gratiam  promereri. Cui post talia uota Pater sanctissimus patienter suggerere cepit, ut Christo Domino concederet hanc beneuolentiam, quod ei gratissimum foret, ut in regno suo ecclesiam fieri permitteret, ubi sacerdos omni tempore presens adesset, et uerbi diuini semina, ac baptismi gratiam quibuscunque suscipere uolentibus traderet. Quod ille benignissimo concessit affectu, et in portu regni sui ad hoc aptissimo, et huic regioni proximo; Scleaswich [a 1Kb] uocato, ubi ex omni parte conuentus fiebat negotiatorum, ecclesiam illi fabricare permisit, tribuens locum in quo presbyter maneret: data pariter licentia, ut quicunque uellet in regno suo, fieret Christianus.



Baptismus cur a quibusdam dilatus, ab aliis receptus cum sanitate corporis.


42. Hac ergo domnus episcopus noster accepta licentia, statim quod diu desiderauerat perfecit: et constituto ibi presbytero, gratia Dei in eodem loco fructuosius crescere cepit. Multi namque ibi antea erant Christiani, qui uel in Dorstado, uel in Hammaburg baptizati fuerant: quorum quidam primores ipsius uici habebantur, et gaudebant facultatem sibi datam Christianitatem suam obseruandi. Quorum exemplo multi quoque alii et uiri et femine, relicta superstitiosa idolorum cultura, ad fidem Domini conuersi baptizabantur. Factumque est gaudium magnum in ipso loco: ita ut etiam gentis huius homines absque ullo pauore, et  et negotiatores  tam hinc, quam ex Dorstado uicum ipsum libere expeterent, et hac occasione facultas totius boni inibi exuberaret. Et cum multi inibi baptizati superuixerint, innumerabilis tamen albatorum multitudo exinde ad regna conscendit celorum. Quia libenter quidem signaculum crucis recipiebant, ut catechumeni [b 1Kb] fierent, quo eis ecclesiam ingredi, et sacris officiis interesse liceret: baptismi tamen susceptionem differebant, hoc sibi bonum diiudicantes, ut in fine uite sue baptizarentur; quatenus purificati lauacro  salutari, puri et immaculati uite eterne ianuas absque aliqua retardatione intrarent. Multi quoque apud eos infirmitatibus detenti, cum se frustra idolis pro salute sua sacrificasse uiderent, et a propinquis suis desperarentur; ad Domini misericordiam confugientes, Christianos se fieri deuouebant cumque accito sacerdote baptismi gratiam percepissent, statim incolumes diuina largitate fiebant, sicque creuit in eodem loco Dei miseratio, et ad fidem Domini conuersa est multitudo.



Anscarius petita Horici licentia, recusante Gauzberto, legationem ad Suecos iterum suscipit.

43. Inter hec uero domnus et Pater noster Anscarius etiam pro gente Sueonum, eo quod sacerdotis presentia tunc desolati essent, nimio condolens  affectu, a prefato poscere cepit rege Horico sibi in omnibus familiarissimo, uti sui auxilio fines illius regni petere posset. Qui cum maxima bene uolentia hanc quoque petitionem eius suscipiens, ita se per omnia facturum promisit. Qua de causa domnus episcopus noster cum prefato cepit Gauzberto pontifice de hoc ipso tractare, necessarium esse dicens, ut iterum probaretur, si forte gens illa diuinitus monita sacerdotes secum manere pateretur, ne fides Christi illis in partibus cepta, eorum negligentia aliquando deperiret. Predictus uero pontifex Gauzbertus, qui et Simon, se inde expulsum, rursum locum illum repetere non ausum respondit: nec id ualde proficuum fore posse, imo magis periculosum, si denuo priorum reminiscentes, aliquid  perturbationis circa eum excitarent, sibi magis congruum uideri, ut ille iret, qui hanc legationem primo susceperat, quique benignissime ibi habitus fuerat. Ipse uero cum eo nepotem suum mitteret, qui ibi si locus predicandi inueniretur, remaneret, et sacerdotali apud eos officio fungeretur. Hoc itaque ratum inter se decernentes, coram presentia clementissimi regis uenerunt Ludouici, causamque huiuscemodi ei retulerunt, atque ut eius licentia ita fieri permitteretur exorabant. Qui sciscitatus utrum ipsi in hac uoluntate concordes fuissent, responsum a uenerabili Gauzberto pontifice tale accepit: In Dei, inquit, seruitio, nos semper concordes et fuimus et sumus, et istud unanimo consensu ita fieri cupimus. Itaque  serenissimus rex in Dei causa semper uoluntarius, secundum quod inter eos conuenerat, legationem hanc pro Christi nomine pastori nostro iniunxit religiosissimo, sue quoque partis, sicuti et pater eius fecerat, ad regem Sueonum mandata ei committens.



uisione celesti animatur.

44. Igitur deuotissimus Pater noster ad hoc iter preparare se cepit, et ut quantocius hoc expleret, feruentiori incitabatur spiritu. Siquidem et hoc celitus  sibi iniunctum credebat, uisione quadam imbutus, quam antea uiderat. uisum namque est ei, quod pro ipso itinere ualde esset sollicitus, et quod ad quemdam deueniret locum, in quo erat structura edificiorum magna, et mansiones diuerse, ubi obuius sibi quidam factus locutus est ei, dicens: De itinere quo sollicitaris, et de his que sunt in corde tuo, ne supra modum contristeris: quia hic est quidam propheta, qui te de his omnibus certum reddet; et ne aliqua menti tue super hoc insideat dubitatio, dicam tibi quis sit ille propheta. Abbas quidam clarissimus Adalhardus ipse nunc est propheta a Domino ad te missus, qui tibi ea que prouentura sunt, annuntiabit. Quo ille audito exhilaratus animo, uisus est illi respondisse: Domine, ubi inueniam  eum? Et ille: Tu, inquit, cum labore inuenies eum, nec est licitum tibi cuiquam insinuare. Tunc uisum est ei, quod iret per circuitum mansionis ipsum querendo, et in mente sua tractaret. Si, inquit, non interrogatus a me annuntiauerit mihi que sunt in animo meo, tunc uerum illum prophetam comprobabo. Ad quamdam ergo perueniens mansionem, speciosissimam, uidit eum ibi in solio suo sedentem, et statim recognouit. Ille quoque confestim pronuntians, intentus in eum dicere quoque cepit: »Audite, insule, et attendite, populi de longe. Dominus ab utero uocauit te, de uentre matris tue recordatus est nominis tui, et posuit os tuum quasi gladium acutum: in umbra manus sue protexit te, et posuit te quasi sagittam electam; in pharetra sua abscondit  te, et dixit tibi: Seruus meus es tu, quia in te gloriabor.« Quo dicto, extento brachio manum dexteram ad eum cepit erigere. Ille autem, hoc uiso, ad genua eius accessit, sperans eum se uelle benedicere. At ille subiunxit: »Dedi te in lucem gentium, ut sis illis in salutem usque ad extremum terre. Reges uidebunt, et consurgent principes, et adorabunt Deum tuum et sanctum Isrel, quia glorificauit te.« Hanc ergo uisionem seruus Dei cum ante profectionem illam longe uidisset, certum tenebat animo, Dei se imperio ad partes illas incitari; et maxime in uerbo quod dictum est illi: Audite, insule, quia omnis fere patria illa in insulis est constitua. Et quod subiunctum est: Eris illis in salutem usque ad extremum terre, quia finis mundi in Aquilonis partibus  in Sueonum coniacet regionibus. Denique uerbum, quod cum propheta Ieremia in fine commutatum est, scilicet, quia glorificabit te, ardorem desiderii, illi maximum nutriebat, quia palmam martyrii olim sibi promissam hoc significare putabat.



Sueonum regi ab Horico commendatus, uenit in Sueciam demonum instinctu in se turbatam.

45. Profectionem itaque hanc suscepturus, iam  dicti regis Horici missum pariter et signum secum habuit, qui regi Sueonum, nomine Olef [a 1Kb] , partis sue mandatum tale intimari iussit, seruum Dei, qui ex parte regis Ludouici missus, fines regni eius peteret, sibi per omnia cognitum fore, ac se in uita sua nunquam tam bonum uidisse hominem; nec in quolibet mortalium aliquando tantam fidem inuenisse, ideoque cognita eius sanctissima bonitate, omnia que illi in regno suo causa Christiane religionis disponere uellet, se ei concessisse: ipsumque petere, ut similiter in regno suo ei permitteret culturam Christianitatis, quam optabat statuere, quia ipse nichil aliud quam quod bonum et rectum foret, uellet perficere. Susceptum itaque peragens iter, uiginti ferme diebus nauigio transactis, peruenit ad  Byrcam, ubi inuenit regem et multitudinem populi nimio errore confusam. Instigante enim diabolo, aduentum beati uiri omnimodis presciente, contigit eo ipso tempore, ut quidam illo adueniens diceret, se in conuentu deorum, qui ipsam terram possidere credebantur, adfuisse, et ab eis missum, ut hec regi et populis nuntiaret. uos, inquiunt, nos uobis propitios diu habuistis, et terram incolatus uestri cum multa abundantia nostro adiutorio in pace et prosperitate longo tempore tenuistis; uos quoque nobis sacrificia et uota debita persoluistis, grataque nobis uestra fuerunt obsequia. At nunc et sacrificia solita subtrahitis, et uota spontanea segnius offertis; et, quod magis nobis displicet, alienum Deum super uos introducitis. Si itaque nos uobis propitios  habere uultis, sacrificia omissa augete, et uota maiora persoluite, alterius quoque Dei culturam, que contraria nobis docetur, ne apud uos recipiatis, et eius seruitio ne intendatis. Porro si etiam plures deos habere desideratis, et uobis nos non sufficimus, Ericum quondam regem uestrum nos unanimes in collegium nostrum [b 1Kb] adsciscimus, ut sit unus de numero deorum. Hoc ergo diabolicum mandatum publice denuntiatum, in aduentu domni episcopi mentes cunctorum perturbabat, et error nimius ac perturbatio corda eorum omnium confuderat. Nam et templum in honore supradicti regis dudum defuncti statuerunt, et ipsi tanquam deo uota et sacrificia offerre ceperunt.



Amicis dissuadentibus, regem ad epulas inuitat, qui  legationem approbat, sortium conditione interposita.

46. Adueniens itaque illuc domnus episcopus, ab amicis suis, quondam ibi cognitis, querere cepit, quomodo regem super hac re interpellaret. Qui omnes toto adnisu contradicentes, asserebant nichil omnino ea uice legationem eius proficere posse: sed, si quid haberet pretii, ea ratione eum dare debere,  ut uiuus inde euaderet. Quibus ille: Non, inquit, pro uite mee redemptione aliquid hic daturus sum: quia si Dominus meus ita disposuerit, pro eius nomine paratus sum hic et tormenta subire, et mortem pati. Cum ergo pro hac re in maxima esset positus anxietate, tandem accepto consilio regem ad suum inuitauit hospitium. Cui conuiuium exhibens, dona que potuit obtulit, et legationis sue mandata retulit: nam et antea per missum Horici, et per fideles domni episcopi, qui ibi manebant, causa aduentus ipsius eidem regi denuntiata fuerat. Delectatus itaque et claritatis ipsius beneuolentia, et munerum datione, se quidem que ille suggesserat gratanter uelle respondit. Antea tamen hic, inquit, fuerunt clerici, qui populari seditione hinc, non regio  iussu, eiecti sunt. Quapropter et ego hanc legationem uestram confirmare nec possum, nec audeo, priusquam sortibus deos nostros consulam, et populi quoque super hoc uoluntatem interrogem. Sit missus tuus in placito mecum proximo, et ego pro te loquar populo, et siquidem diis fautoribus illi tue consenserint uoluntati, quod quesiisti prosperabitur: sin autem, et hoc tibi notum faciam. Sic quippe apud eos moris est, ut quodcunque negotium publicum magis in populi unanima uoluntate quam in regia consistat potestate.



Anscarius diuina inspiratione confirmatur. Sortes fauent ceptis eius.

47. Hoc ergo pastor noster deuotissimus responso  regis accepto, totum se ad Domini conuertit refugium, ieiuniis et orationibus uacans, atque in contritione et afflictione cordis seipsum in conspectu. Dei humilians. uerum ipso inter has pressurarum angustias posito, cum dies placiti appropinquaret, quadam die inter sacra missarum solemnia, dum sacerdos altari astans mysteria sacra benediceret, illi in terra prostrato celestis infusa est inspiratio. Siquidem Spiritus sancti dono interius roboratus, et fiducia maxima in anima confortatus, cognouit sibi omnia prouentura uti uellet. Unde eidem sacerdoti sibi in omnibus familiarissimo post missam denuntiauit, nichil trepidationis se habere debere, quia gratia Dei secum comitaretur. Cui interroganti quomodo id sciret, diuinitus sibi inspiratum respondit.  Quam mentis eius illustrationem frater ille satis recognouit, quia taliter eum consolari diuinitus multis antea probauit indiciis. Hanc ergo animi eius fiduciam statim rei confirmauit euentus. Nam rex, congregatis primo principibus suis, de hac Patris nostri legatione cum eis tractare cepit, qui sortibus [a 1Kb] querendum statuerunt, que super hoc deorum uoluntas esset. Exeuntes igitur morte ipsorum in campum, miserunt sortes, ceciditque sors quod Dei uoluntate religio Christianorum ibi fundaretur. Quod  factum unus ex primoribus, amicus domni episcopi, statim ei innotuit, et ut consolaretur animo admonuit, dicens: Confortare, uiriliter age, quia Deus uoluntati et legationi tue non abnuit. Sicque ipse fiducia sumpta spiritu interiori letificatus exsultabat in Domino.



Placiti etiam accedit consensus.

48. Deinde cum dies placiti aduenisset, quod in predicto uico Byrca habitum est, sicut ipsorum est consuetudo, preconis uoce rex que esset eorum legatio, intimari fecit populo. Quo illi audito, sicut erant antea errore confusi, diuersa sentire et tumultuare ceperunt. Quibus ita perstrepentibus, consurgens unus, qui erat senior natu, in medio plebis  dixit: Audite me, rex et populi: de cultura ipsius Dei pluribus nostrum bene est iam cognitum, quod in se sperantibus magnum possit facere subsidium. Nam multi iam nostrum sepius et in marinis periculis, et in uariis necessitatibus hoc probauerunt. Quare ergo abiicimus, quod necessarium nobis et utile scimus? Aliquando nempe quidam ex nobis Dorstadum adeuntes, huius religionis normam profuturam sibi sentientes, spontanea uoluntate suscipiebant. Nunc multe interiacent insidie, et piratarum infestatione periculosum ualde nobis iter illud factum est. Quod ergo tam longe positum prius querebamus, hic nobis modo oblatum, quare non suscipimus? et qui huius Dei gratiam nobis in multis utilem probauimus, quare seruos eius nobiscum manere  non libenter assentiamus? Attendite, populi, consilium nostrum, et nolite abiicere utilitatem uestram. Nobis enim quando nostros propitios non possumus habere deos, bonum est huius Dei gratiam habere, qui semper in omnibus potest et uult ad se clamantibus auxiliari. Hoc ergo ita perorante, omnis multitudo populi unanimis effecta, elegit ut secum et sacerdotes essent, et que competebant mysteriis Christi, sine ulla contradictione fierent. Rex itaque a placito surgens, statim cum misso domni episcopi suum direxit nuntium, mandans populi unanimitatem ad suam uoluntatem conuersam, sibique per omnia placere: necdum tamen se plenam ei licentiam concedere posse, donec in alio placito, quod erat in altera parte regni sui futurum, idipsum populis  ibi positis nuntiaret. Tunc iterum bone memorie Pater noster consueta sua sibi requirens subsidia, diuinam clementiam intentius exorabat. Et ecce placiti tempus aduenit, et rex preconis uoce legationem domni episcopi, atque omnia pariter que in priori placito dicta et acta fuerant, intimari fecit. Diuina ergo prouidentia largiente, omnium corda ita adunata sunt, ut prioris placiti consensum cuncti laudarent, et se quoque his assentiri uelle modis omnibus faterentur.



Ecclesie construende accipit facultatem.


49. Hoc itaque facto, conuocato ad se rex domno episcopo, que fuerant gesta retulit. Sicque omnium unanima uoluntate et consensu decreuit, ut apud eos et ecclesie fabricarentur, et sacerdotes adessent; et quicunque uellet de populo, absque contradictione fieret Christianus. Domnus autem et pastor noster predictum nepotem uenerabilis Gauzberti episcopi, Erimbertum nomine, manibus regis commendauit, ut suo auxilio et defensione munitus, diuina mysteria ibidem ageret. Cui etiam rex in prefato uico atrium unum ad oratorium dedit fabricandum. Domnus quoque episcopus presbytero ad habitandum alterum cum domo emit, prebensque idem rex benignissimum circa domnum episcopum dilectionis sue  fauorem fidelissimum quoque in omni parte suis circa Christiane religionis cultum se fore uelle pro misit. Sicque per Domini gratiam rite omnibus peractis, domnus episcopus ad sua reuersus est.



Passionis consideratione discit tolerare aduersa.

50. Porro angustiam maximam mentis, quam in ipso perpessus est itinere, dum illud iter pararetur, Domino reuelante, Pater noster sanctissimus ante presciuit. uisum namque est illi quadam nocte, quod tempus esset passionis Domini, et quod ille presens adesset, cum Dominus iehsu Christus a Pilato duceretur ad Herodem, et rursus ab Herode ad Pilatum; denique cum a Iudeis et militibus sputa et opprobria patiens, per omnia membra uerberibus, ut ipsi  uidebatur, afficeretur; ipse non sufferens sic illum puniri, accurrens, opposuit se post dorsum eius uerberantibus, omniaque uerbera, que illi infligebantur, ipse in corpore suo susciperet, excepto quod statura procerior, capite illo eminentior uidebatur, et idcirco illud defendere non poterat. Hanc itaque uisionem miles inuictus Christi, quid significaret prius non cognouit, quam de hoc itinere reuersus mente tractauit, quanta opprobria et irrisiones ibi sustinuerit, et in quanta angustia fuerit, quantasque blasphemias in Deum illatas ibi sustulerit. Nam quantum ad eius pertinuit animum, ibi ille sine dubio pro Christo passus est, et ibi Christus in seruo suo prius sibi illata denuo sustinuit improperia. Porro quod caput illius defendere non poterat, hoc significare putabat, quia  caput Christi Deus, quod passiones, quas sancti in hoc mundo pro Christo sustinent, partim etiam ad ipsam Dei pertineant maiestatem: quas ipse in se quodammodo compatiendo suscipiens, ad tempus quidem tolerat, sed quandoque districte iudicat.



Curlandos de Danis uictores Sueci oppugnant.

51. Nec pretereundum quoque uidetur qualiter uirtus Domini post hanc profectionem iam dictis  Sueonibus patefacta sit. Gens enim quedam longe ab eis posita, uocata Chori [a 1Kb] , Sueonum principatui olim subiecta fuerat; sed iam tunc diu erat, quod rebellando eis subiici dedignabatur. Denique Dani scientes tempore supradicto, quod domnus episcopus iam in partes Sueonum aduenerat, nauium congregata multitudine ad eamdem perrexerunt patriam, uolentes et bona eorum diripere, et sibi eos subiugare. Regnum uero ipsum quinque habebat ciuitates. Populi itaque inibi manentes, cognito eorum aduentu, conglobati in unum ceperunt uiriliter resistere, et sua defendere: dataque sibi uictoria, medietate populi Danorum cede prostrata, media quoque nauium eorum diripuerunt, auro et argento spoliisque multis ab eis acceptis. Quod audiens  predictus rex Olef populusque Sueonum, uolentes sibi nomen acquirere, quod facere possent, que Dani non fecerant; et quia sibi etiam antea subiecti fuerant, innumerabili congregato exercitu, illas adierunt partes. Et primo quidem improuise ad quamdam urbem regni ipsorum, uocatam Selburg [b 1Kb] , in qua erant septem millia pugnatorum, deuenientes, penitus illam deuastando et spoliando succenderunt. Exinde confortati animo, dimissis nauibus, iter quinque dierum arripientes, ad aliam urbem ipsorum, que Apulia [c 1Kb] dicebatur, effero corde properabant. Erant autem in ea urbe quindecim millia bellatorum. Cum itaque illo aduenissent, conclusis ipsis in ciuitate, isti a foris urbem debellare, illi de intus cepere uiriliter repugnare: illi intrinsecus  defendebant, isti exterius impugnabant, sicque transierunt dies octo, ut omni die a mane usque ad uesperam dimicantes bello instarent, et multi hinc et inde caderent, neutra tamen pars uictoriam obtineret.



Diis frustra inuocatis, ad Christum se conuertunt.

52. Cum ecce nono die populus Sueonum diutina cede fatigatus, cepit angustiari, et timido corde expauescens hoc solum cogitare quomodo inde euaderet. Hic, inquiunt, non proficimus, et naues nostre longe absunt. Nam quinque dierum, ut prediximus, iter erat ad portum, in quo naues eorum stabant. Cum ergo quid sibi esset agendum, nimium turbati omnimodis nescirent, querendum sortibus  statuerunt, utrum dii eorum uellent auxiliari, ut uel uictoriam caperent, uel uiui inde euaderent. Missis itaque sortibus, neminem deorum qui eis subsidio esse uellet, reperire potuerunt. Quod cum denuntiaretur in populo, ululatus et gemitus immensus excitatus est in castris, omnisque uirtus ab eis recessit. Quid, inquiunt, infelices acturi sumus? dii recesserunt a nobis, et nullus eorum adiutor est nostri! Quo fugiemus? Ecce naues nostre longius sunt posite  fugientibusque nobis isti insequentes usque ad internecionem nos delebunt; quid ergo nobis erit? Cum itaque in tanta essent angustia positi, quidam negotiatorum memores doctrine et institutionis domni episcopi, suggerere eis ceperunt. Deus, inquiunt, Christianorum, multoties ad se clamantibus auxiliatur, et potentissimus est in adiuuando. Queramus an ille nobiscum esse uelit, et uota illi placita libenti animo spondeamus. Omnium itaque rogatu supplici missa sors, et inuentum quod Christus eis uellet auxiliari. Quod cum publice denuntiatum cunctis innotuisset, omnium corda ita subito roborata sunt, ut confestim ad urbem expugnandam intrepidi uellent accedere. Quid, inquiunt, nobis nunc formidandum, quidue pauendum est? Christus est nobiscum,  pugnemus et uiriliter agamus, nichil nobis obstare poterit: nec deerit nobis certa uictoria, quia potentissimum deorum nostri adiutorem habemus. Conglobati ergo omnes leto et forti animo ad debellandam profecti sunt urbem.



uictoriam obtinent federe facto; ieiunia uouent; eleemosynis uacant.

53. Cumque in circuitu astantes pugnam inire uellent, ab his qui intrinsecus erant, postulatum est ut copia eis daretur loquendi. Quod cum rex Sueonum annuisset, illi subsecuti sunt: Nobis iam pax magis quam pugna placet, et fedus uobiscum inire cupimus. Et primo quidem quidquid ex spoliis Danorum preterito anno in auro et armis acquisiuimus, uobis pro munere federis damus. Deinde pro unoquoque  hominum in hac urbe constitutorum dimidiam libram argenti offerimus; et insuper censum, quem antea solebamus uobis dare, persoluimus: et datis obsidibus, abhinc subiecti et obedientes, sicut antea fuimus, uestro imperio esse uolumus. Cum hec itaque oblata fuerint, necdum tamen animi iuuenum sedari poterant: uerum alacriores facti, et absque metu imperterriti, pugnare tantum desiderantes, se armis urbem et omnia que haberent, uastaturos, ipsosque captiuos abducturos dicebant. Rex uero et principes saniori consilio dextras ab eis accipientes, fedus inierunt, et thesauris innumerabilibus, atque obsidibus triginta sibi collatis, cum gaudio ad sua reuersi sunt. Denique pace inter eos federata, statim Sueones Christi Domini nostri omnipotentiam collaudantes,  eiusque magnificentiam, quod uere magnus esset super omnes deos, totis uiribus predicantes, quid ipsi per quem tantam obtinuissent uictoriam, uouere deberent, sollicite querere ceperunt. Unde a Christianis edocti negotiatoribus qui simul aderant, Christo Domino placitum deuouerunt ieiunium, ita ut, ad sua reuersi, postquam domi septem dies essent alios septem a carne omnes pariter abstinerent, sed et post hoc quadraginta diebus euolutis, ipsi quoque unanima conuentione quadraginta sequentes similiter  a carne abstinentiam agerent. Quod et factum est, omnesque qui ibi adfuerant, hoc statutum libenti perfecerunt animo: multi etiam post hac reuerentia et amore Christi apud eos ieiuniis, que Christiani obseruabant, insistere incipientes, et eleemosynis , quoslibet pauperes adiuuare ceperunt. Sicque fauore omnium predictus Erimbertus sacerdos libere apud eos que Dei sunt agere, et cunctis Christi potentiam laudantibus, religionis diuine in illis partibus deuotio augmentum sui ab illo tempore sine ullius contradictione cepit habere.



Horico iuniore patri succedente, ecclesie aditus occlusus, dein rege uolente concessus; alterius condende facultas data.

 54. Inter hec uero diuino contigit iudicio, ut piratarum infestatione memoratus Horicus rex, quibusdam propinquis huius regnum ipsius inuadere conantibus, bello interemptus [a 1Kb] sit: cum quo pariter omnes primores terre illius, qui olim domno episcopo familiares et amici habebantur, gladio interierunt. Deinde post hec constituto in regno ipsius Horico iuniore, quidam illorum, quos ille tunc habebat principes, et minus antea domno cogniti fuerant episcopo, persuadere ei ceperunt ut ecclesia apud eos facta destrueretur, et religio Christianitatis ibi cepta annichilaretur, dicentes deos suos sibi iratos esse, et quod ideo tanta eos mala inuenerint, quia alterius et incogniti Dei culturam apud se receperint. Qua de re comes prefati uici, Scleaswich uidelicet,  nomine Houi, qui huic religioni precipue resistebat, et ad destruendam Christianitatis fidem regem prouocabat, ecclesiam ibi factam iussit claudi, religionemque Christianitatis ibidem prohibuit obseruari: unde et presbyter qui ibi aderat, persecutionis acerbitate compulsus, inde recessit. Pro hac itaque re domnus episcopus nimium sollicitus et tristis effectu fuerat; quia nullum tunc cum Horico iuniore de amicis habebat, quos antea largissimis donationibus sibi familiares acquisierat, per quos eum ad Domini uoluntatem conciliare posset. Unde quia humano destitutus fuerat, ad diuinum solito more concurrit auxilium. Nec spes sua eum fefollit. Consolatus est quippe eum Dominus spiritali in animo consolatione, et certus omnino factus est, quod nullo modo, ut hostes  Christi machinarentur religio ibi cepta deperiret: quod ita Domino annuente non multo post contigit. Nam cum pro hac sola eadem causa ad predictum regem ire disponeret, Domini preueniente gratia, idem rex, expulso prius de uico memorato iam dicto comite, ita ut nunquam postea in eius gratiam redire potuerit, ad domnum episcopum suum gratis direxit legatum, mandans ut sacerdotem suum ad propriam remitteret ecclesiam: non se minus quam seniorem Horicum Christi uelle gratiam promereri asserens,  domnique episcopi amicitiam obtinere. Quo facto, cum ipse quoque reuerendissimus Pater noster ad eiusdem regis presentiam cum adiutorio Burchardi illustrissimi comitis uenisset, qui etiam antea apud Horicum seniorem adiutor illi in omnibus fuerat, et apud regem utrumque bene poterat, quia propinquus erat ipsorum, tanta gratia a iuniore susceptus est Horico, ut statim ei omnia que antecessor suus causa Christianitatis in regno suo fieri permiserat, ipse quoque concederet. Insuper etiam, quod antea nefandum paganis uidebatur, ut clocca haberetur in ecclesia consensit. In alio quoque uico regni sui, Ripa uocato, similiter locum ubi ecclesia fabricaretur, tribuit: et ut ibi sacerdos presens adesset, sue potestatis licentiam dedit.



Ministri uarii ad Sueones missi.


55. Denique dum hec agerentur, predictus uenerabilis Gauzbertus episcopus ad gentem Sueonum quemdam misit presbyterum, nomine Anfridum, qui ex gente Danorum oriundus erat, et a domno Ebone ad seruitium Domini educatus fuerat. Qui cum illo aduenisset, memoratus Erimbertus sacerdos exinde reuersus est, et ille ibi cum multa omnium ambitione tribus demoratus est annis aut amplius. Post hoc uero audito domni Gauzberti obitu, ipse quoque exinde reuersus, et apud nos aliquandiu conuersatus, aggrauescente dolore defunctus est. Quo facto domnus episcopus, non sufferens fidem Christianitatis ibi ceptam perire, suum illuc misit presbyterum, nomine Raginbertum, qui cum satis ad hoc idoneus,  et tante profectionis ualde esset uoluntarius, et ad portum memoratum Sleaswich pergeret, diabolica machinatione, in uia Danorum latrocinantium insidiis circumactus, et his que habebat spoliatus, die Assumptionis sancte Marie ipse quoque in bone uoluntatis cursu feliciter consummatus est. Quod cum Domni episcopi animum nimio affecisset merore, nequaquam tamen a cepta retrahi potuit uoluntate: uerum in hoc opus alium ordinauit episcopus Presbyterum, ex gente Danorum progenitum, nomine Rimbertum [a 1Kb] , quem cum ad illas partes pro Christi nomine destinasset, benigne ibi a rege et populo susceptus, diuina apud eos mysteria largiente Domino libere hactenus celebrauit. Denique et ipsi, sicut et ceteris, quos inter paganos ante constituerat,  denuntiauit sacerdotibus, ut nullius aliquid concupisceret, neque peteret: sed ut magis exemplo beati Pauli apostoli, ipsi quoque manibus laborarent, et uictu ac uestimento contenti essent, pie eos adhortatus est: quibus tamen ipse et sequacibus eorum, quidquid necessarium habebant, insuper et si quid pro amicis acquirendis dandum erat, de suo abundanter ministrabat.



Anscarius ab Ebone identidem confirmatur. Aduersa fert equo animo.

56. Porro inter has multiplices uariasque angustiarum pressuras, quas, uti commemorauimus, de  eadem legatione, ut predictum est, semper inspiratione roboraretur, ne a cepto desisteret opere; tamen domni quoque Ebonis memorati Rhemensis archiepiscopi, qui hanc legationem primo susceperat, non modice eum in hac causa et deuotio mentis et feruor consolabatur animi: si quidem ipse intimo pro uocatione gentium flagrans spiritu, iugiter eum ad fidei gratiam in partes istas promulgandam incitabat, et ut cepta non desereret, strenue commonebat. Cuius uerbis exhortationis, et maximo ardore mentis, quo ad hoc feruebat, iste beatus uir prouocatus, indubitanter officii sibi commissi curam agebat: nec aliqua unquam incommoditatis aduersitate a cepto opere auerti poterat. Et licet innumera fuerint predicti pontificis suasoria monita, quibus  Pater noster intimo consolabatur gaudio, illius tamen semper recordabatur sermonis, quem de huius legationis causa in ultimo collocutionis sue habuere tempore. Nam cum domnus episcopus noster, dinumeratis multis que sibi contigerant angustiis, quid de eadem legatione sibi uideretur ipsum requireret, qualemque consolationem sibi super hoc dicere uellet, ab eo sollicite exposceret, ille quasi prophetico afflatus spiritu, respondit. Certus sum, inquit, quia quod nos pro Christi nomine elaborare cepimus, fructificare habet in Domino. Nam ita est fides mea, et sic firmiter credo, immo ueraciter scio: quia, est amplexus. Attigerat enim et omnino assecutus fuerat secreta Platonis, et Pythagore, Zenonisque stoici, et Cerinthi uolumina, ceterorumque philosophorum; et fortasse quia nimis est immoratus, et diutius ebibit de calice Babylonis inaurato, quodammodo coactus est de eius fece in sacram Scripturam aliquid effundere. Ex quo ualde et uigilanter cauendum est ecclesiasticis ut, a quo et premium laboris sui sine dubio percepturi sunt. Huius deuotionis uoluntas ab animo Domini et Patris nostri nunquam recessit, et pro salute gentium nunquam orare cessauit: quin potius cum assidua fere piratarum infestatione, que ex gentibus iam dictis ueniebat, parochia illius in circuitu uastaretur, ac familia diriperetur; ille tamen pro aduersantibus et insidiantibus sibi iugiter exorabat, et pro conuersione eorum qui sibi malefaciebant, apud Dei misericordiam sine cessatione rogabat; petens ne statueretur illis in peccatum, quod  ignorantes Dei iustitiam, errore diabolico decepti, Christianorum rebus essent infesti. Cuius sollicitudinis causa in tantum feruebat, ut etiam in infirmitate positus nouissima, iam dicte sue legationis causam nunquam antea tractare et disponere omiserit, quousque ultimum exhalauerit spiritum uite. In quo religionis ardore a seculo susceptus, credimus, quod maxima secum comitante fidelium multitudine, quos ex gente Danorum atque Sueonum Domino lucratus fuerat, initium boni certaminis illius; diuina remunerante clementia, in die resurrectionis omnium, gloriose et feliciter regna penetrauit.



Anscarius monachus probus; episcopus sanctorum emulus. Cilicio assidue utitur. Amat solitudinem.


57. Sane quia de legationis eius causa et cura, qua alios seruare cupiebat, multa iam diximus; qualis in semetipso, et pro salute proprie anime exstiterit, qualiterque corpus suuis in semetipso, et pro salute proprie anime exstiterit, qualiterque corpus suum afflixerit, iam nunc tempus est enarrandi. Qualis namque apud uos in monasterio in omni deuotionis sue studio effulserit, uobis optime est compertum. Tamen, ut auditum habemus, ipse adolescens et iuuenis senibus et grandeuis mirandus uidebatur et imitandus. Iam uero sumpto apud nos episcopatu, hoc omnino quod in monasterio inchoauerat, modis omnibus augmentare, et uitam omnium sanctorum imitari studuit, specialius tamen beati Martini. Cilicio namque ad  carnem non solum in die, sed etiam in nocte usus est, et magnopere populis uerbum Domini predicando studebat prodesse. Interdum tamen, ut semetipsum in diuina exerceret philosophia, in solitudine manebat: ad quod opus cellam aptam sibi constructam habebat, quam appellabat quietum locum et amicum merori. Ubi cum paucis demoratus, quotiescunque a predicatione et ecclesiasticis officiis, ab inquietudine paganorum liber esse poterat, habitauit: ita tamen ut nunquam proprium commodum et solitudinis amorem gregis sibi commissi preponeret utilitati.



Parcus in uictu, ob id uana gloria tentatus, diuinitus eo uitio liberatur. Senex parcimoniam supplet eleemosynis.

 58. Porro quousque iuuentutis aliquatenus potitus est robore, persepe panem in pondere et aquam in mensura sumebat; maxime quandiu solitudine ei uti licitum erat. Quo tempore non modice, ut ipse affirmabat, a spiritu tentatus est cenodoxie. Studebat namque inimicus humani generis peste iam dicta animam illius inficere, et magnus ipse oculis suis uidebatur, quia taliter abstineret. Qua de re tristis factus, et ad Domini pietatem in oratione conuersus, postulabat ut sua eum gratia ab hac perniciosissima impietate liberaret, quod et factum est. Cumque pro hac re sollicitius intentus esset precibus, quadam nocte sopori deditus, uidit se quasi usque in celum rapi, et totum seculum ac si in teterrimam uallem collectum; ex quo tamen et beatorum  anime, licet raro, angelico ministerio rapiebantur, et ducebantur in celum, in qua uidelicet tenebrosa ualle, ostensum est ei etiam quasi sementinum quoddam, ex quo genus humanum ducit originem. Cumque hec omnia admirans et horrescens aspiceret, iussus est ut attenderet, quo initio in hanc uitam ueniret; ac dictum est: Unde, inquit, homini ulla iactantia esse poterit, qui de tam uili origine in  conualle lacrymarum procreatus sit? et quidquid boni habuerit, non a se, sed ab eo a quo omne datum optimum et omne donum perfectum est, acceperit? Si igitur ulterius, inquit, ab ulla tentatus fueris cenodoxie peste, istud in mentem reducens memorare unde progenitus sis, et cum Dei gratia liberaberis. Quod ita et factum est. Iam uero postquam senuit, non adeo potuit de cibo abstinere: potus tamen ei semper aqua fuit, nisi quod propter uanam gloriam uitandam magis, quam aliquam suauitatem capiendam, aliquantulum ipsi aque quam bibiturus erat, de potu [f. de uino] admisceret. Quia tamen in senectute sua solita nequiuit uti parcimonia, studuit hoc eleemosynis et orationibus multisque aliis bonis compensare. Huius rei gratia multos redemit capti  uos, quibus libertatem dedit; nonnullos tamen eorum ad Dei seruitium educandos, litteris diuinis instruere iussit.



Deuotionis studio libros scribit Anscarius. Lacrymis deditus, usus ad hoc Scripture sententiis.

59. Porro ad deuotionem sibi in Dei amore acuendam quam studiosus fuerit, testantur codices magni apud nos, quos ipse propria manu per notas [a 1Kb] conscripsit, qui solummodo illa continere noscuntur, que ad laudem omnipotentis Dei pertinent, et ad peccatorum redargutionem, ad laudem quoque beate et eterne uite, et terrorem gehenne; et quidquid ad compunctionem pertinet, et lamentum. Testes sunt et fratres apud nos [b 1Kb] et in noua Corbeia degentes,  quos pro hoc opere frequenter postulauit; quique illi nonnulla huiuscemodi conscripta miserunt. Sed nunquam illi sat esse poterat, quin omnem uitam suam in luctu et lacrymis exigere uellet. Nam licet illi compunctio cordis lacrymas excitaret, non tamen ei unquam sufficientes uidebantur, nisi quod in ultimo etatis sue anno hanc gratiam diu quesitam Domino largiente promeruit, ut quotiescunque uellet, ploraret. Denique ex ipsis compunctiuis rebus, ex sacra Scriptura sumptis, per omnes psalmos propriam aptauit oratiunculam [c 1Kb] , quod ipse pigmenta uocitare solebat: ut ei psalmi hac de causa dulcescerent. In quibus uidelicet pigmentis, non compositionem uerborum curabat, sed compunctionem cordis tantum querebat: in quibus pigmentis aliquando Dei laudat  omnipotentiam, et iudicium; aliquando semetipsum uituperat; aliquando sanctos, qui Deo obediunt, beatificat; aliquando miseros et peccatores luget, quibus omnibus semetipsum semper deteriorem dicebat. Que tamen, aliis canentibus cum eo, finito psalmo, ipse solus tacitus ruminare solebat. Nec ulli ea manifestare uolebat. Quidem tamen nostrum, qui ei familiarissimus erat, magna ui precum uix obtinuit  ab eo, ut ei ipsa pigmenta, sicut ille cantare solitus erat, dictaret. Que tamen ipse conscripta uiuente eo nemini innotuit, sed post obitum eius quibusque legere uolentibus exhibuit.



Psalmos pro loco et tempore uarios recitabat.

60. Inter psalmos autem cantandum [a 1Kb] frequenter etiam manibus operari solebat, nam his temporibus rete operabatur. De ipsis uero psalmis dispositum habuit, quos in die, quos in nocte cantaret; quos, dum se ad missam preparabat, cantaret; quos, dum discalceatus ad lectum ire uolebat. Mane autem semper quando se calceabat, et lauabat manus, litanias cantabat: et sic ad ecclesiam profectus, tres aut quatuor missas celebrari faciebat, ipse astans et officium agens: statuto tamen legitimo [b 1Kb] tempore  in die publicam missam, nisi aliqua ei incommoditas accidisset, ipse cantabat.



Liberalis in pauperes, xenodochium dotat in gratiam pauperum. Omnium curam gerit. Sacculum portat in zona. In Quadragesima reficit pauperes quatuor, et eis ministrat.

61. In eleemosynis uero dandis quam ipse liberalissimus fuerit, quis enarrare poterit, cum omnia que habebat in Domini uoluntate, necessitatem patientibus subministrare cupiebat? Ubicunque enim aliquem in necessitate positum sciebat, ex quanto poterat eum adiuuare satagebat. Et non solum in propria parochia, sed etiam in longinquis regionibus positis subsidium sui adiutorii ministrabat: specialius tamen hospitale pauperum [c 10Kb] in Brema constitutum  habebat, ad quod decimas de nonnullis uillis disposuit, ut ibi cum quotidiana susceptione pauperum egroti recrearentur. Per omnem episcopatum suum decimas animalium et omnium reddituum [d 1Kb] , decimasque decimarum, que ad eum pertinebant, in pauperum expensionem distribuebat: et quidquid argenti uel cuiuslibet census illi proueniebat, in usus indigentium decimabat. Insuper in quinto anno omnium animalium, licet antea decimata fuerint, ad eleemosynarum dationem iterum ex integro decimationem faciebat: de argento etiam quod ad ecclesias in monasteriis ueniebat, quartam partem ad hoc ipsum destinabat. Curam ergo pupillorum et uiduarum maximam semper habebat, et ubicunque anachoretas esse sciebat, siue uiros, siue feminas, frequentibus  uisitationibus et donis ipsos in Dei seruitio confortabat, et necessariis subsidiis adiuuare studebat. Habebat quoque in zona propria semper sacculum cum nummis, ut, si quando egens ueniret,  et dispensator eleemosyne sue deesset, ipse sine mora quod daret haberet. Studebat enim illud beati Iob dictum per omnia implere, ut nec saltem oculos uidue aliquando exspectare faceret: sicque et oculus ceco et pes claudo et pater pauperum omnino esse studebat. In Quadragesime uero tempore quatuor pauperes quotidie in Brema ad escam suscipi iubebat, duos scilicet uiros et duas feminas, et uiris quidem ipse cum fratribus pedes lauabat; feminas autem in predicto hospitali pauperum, uice illius, quedam Deo sacrata quam ipse in Dei uoluntate et religionis amore probatam habebat. Denique cum parochias more episcopali circuiret, antequam ipse ad conuiuium accederet, pauperes precipiebat introduci: quibus aquam etiam ad manus lauandas exhibebat,  et eulogiis datis miscebat [e 1Kb] ; et mensa ante ipsos posita, sic demum ad conuiuium suum cum hospitibus accedebat. [f 1Kb] Et ut misericordie ac pietatis eius uiscera exemplis approbemus, uidimus quondam, cum inter multos alios cuiusdam uidue filium in longinqua regione captiuum abductum, in Sueonum uidelicet, pretio redemptum, ipse secum ad propria reduxisset; et cum ipsum mater sua gaudens uideret reuersum,  pre gaudio in conspectu astans lacrymata fuisset; ipse quoque episcopus compunctus non minus flere ceperit, statimque filium ipsum uidue libertate donatum matri reddidit, domumque gaudentes ire permisit.



Futura prenoscit; in agendis Deum consulit. Bremensis Ecclesie se fore pastorem celitus prediscit.


62. Et quia conuersatio eius, secundum beatum Paulum apostolum , semper erat in celo, nonnunquam ipse celestibus reuelationibus  illustrabatur in terra, ita ut fere omnia que ei prouentura erant, antea semper, siue per somnium, siue per intimam reuelationem in mente, siue per excessum, ipsi cognita fierent. Nam quod diximus fieri in mente, huiusmodi esse putamus, sicut in Actibus apostolorum legitur: Dixit, inquit, Spiritus Philippo . Ad omnia enim que forte precipua definire debebat, spatium cogitandi habere uolebat; et nichil temere disponebat, antequam gratia Dei illustratus, ipse in mente sua sentiret quid  melius esset: sicque superna uisitatione certificatus in mente, sine cunctatione que agenda erant, disponebat. Porro ea que per somnium uidebat, sicuti iam superius multa comprehensa sunt, tam uera  erant, ut nunquam ea cassata reminiscamur. Nam ut ad probationem huius rei omissa [a 1Kb] referamus, antequam ad Bremensem inuitaretur Ecclesiam, quadam nocte uisum est ei quod uenisset in quamdam regionem amenissimam, in qua inuenit beatum Petrum apostolum. Cumque illum admiraretur, ueniunt quidam homines petentes, ut ipse beatus uidelicet Petrus eis pastorem et doctorem destinare deberet. Quibus cum ille respondisset: Iste est, quem debetis habere pastorem, domnum episcopum coram se stantem proponens; uisum est ipsi quod terre motus fieret magnus, et ipse in terram cecidisset, et quod uenisset uox super eum, et magna suauitas in mente, unctio uidelicet Spiritus sancti, ita ut se quasi innouatum sentiret in gratia Christi. uox uero que uenit,  quasi benedictionem super eum fudit. Post hec iterum, sicut ipsi uidebatur, iam dicti uiri admonuerunt apostolum, quo eis doctorem quemlibet destinaret ; quibus ille quasi indignando respondit: Nonne dixi uobis quia hic esse deberet, qui in presentiarum stat? quid dubitastis? nonne audistis uocem super eum Spiritus sancti ad hoc delapsam, ut eum uobis consecraret pastorem? Quo dicto, somno expergefactus, quod triennio ante uiderat quam ad Bremensem regendam inuitaretur ecclesiam, certus omnino factus est, quod alicubi in nomine Domini ire deberet: sed quo, nesciebat. Postquam uero regio iussu ad Bremensem ecclesiam uenit, et eam in honore sancti Petri consecratam  didicit, et nonnullos quoque inuenit, qui eum non libenti reciperent animo, recordatus est uisionis sue: hacque de causa consensit, ut illam regendam susciperet diecesim. Non aliter nunquam se hoc facere uoluisse attestando dicebat.



Turholti nutrit pueros Nortmannicos. Preuidet Reginarii penam ob eos inde abductos.

63. Eo quoque tempore quando cellam predictam Turholt habuerat, quoniam omnis ei cura de uocatione gentium erat, ut eis in sua legatione prodesse potuisset, nonnullos pueros, ex Nortmannis uel Sclauis emptos, in eadem cella causa discendi ad sacram militiam nutriendos posuerat. Quorum quosdam predictus Reginarius, quando illi cella ipsa data est, inde abstulit, et ad suum seruitium misit.  Qua de causa, cum nimium esset domnus episcopus anxiatus, post paululum uisum est illi quod uenisset in quamdam domum, inuenissetque ibi et uenerandum regem Carolum et ipsum Reginarium. Quos ipse, ut ei uidebatur, de iisdem pueris increpauit, asserens quod eos ad Dei omnipotentis seruitium nutrire disposuerat, non ut Reginario seruirent. Quo dicto uisum est ei, quod idem Reginarius, leuato pede suo ad os calcitraret domni episcopi. Denique hoc facto mox uisum est ei, quod iehsu Christus prope eum astaret, diceretque regi prefato  pariter et Reginario: Cuius, inquit, hic hominem uos tam turpiter dehonestatis? scitote, quia iste Dominum habet, et uos de hac causa non eritis immulctati. Quo dicto ipsi exterriti facti conturbati sunt: domnus uero episcopus euigilauit. Quod illi ostensum quam uerum fuerit, testatur ultio diuina, que super ipsum uenit Reginarium. Nam non multo post iram regis meruit, et cellam ipsam una cum omnibus, que ex parte regis habebat, perdidit, nec ulterius in gratiam pristinam redire potuit.



De grege quam sollicitus; in predicatione suauis et seuerus.

64. uerum de pastorali eius gratia qualis quantusque exstiterit, preterisse ne uideamur; in illo  certe probauimus, quam uerum sit, quod beatus Gregorius in figura pastorum, qui in Natiuitate Domini super gregem suum uigilabant, de pastoribus Ecclesie dixit: Quid est, inquit, hoc, quod uigilantibus pastoribus angelus apparuit, eosque Dei claritas circumfulsit? nisi quod illi pre ceteris uidere sublimia merentur, qui fidelibus gregibus preesse sollicite sciunt? Dumque ipsi pie super gregem uigilant, diuina super eos gratia largius coruscat. In omni enim actione illius gratiam Dei cum eo comitasse multis experimentis probauimus. Nam quod ipse super gregis sui custodia sollicitus, multa sublimia uidere promeruit, et in mente superna frequentius uisitatione inspiratus sit, superius iam in multis comprehensum ostendimus. Denique etiam exterius  gratia Dei in eo largius coruscante, sermo quoque predicationis illius multa suauitate perfusus, partim erat horribilis: ut certo probaretur iudicio, infusione spiritali uerba eius moderari: in quo miscens terroribus blandimenta, uim diuini pretenderet iudicii, in quo ueniens Dominus terribilis peccatoribus, et blandus apparebit iustis. Hac quippe gratia in uerbis et uultu admirandus erat: ita ut eum potentes et diuites, maxime tamen contumaces et proterui terribilem attenderent; mediocres uero quasi fratrem complecterentur; pauperes autem quasi patrem piissimo uenerarentur affectu.



Prohibet laborem in die festo. Deus transgressores puniens

65. Porro licet signa uirtutum, uelut instrumenta  iactantie, caute fugeret, tamen eo non querente et hec ipsa non deerant: quod euidenti probatum est indicio, quia scilicet mandatum Domini ex ore illius in irritum prolatum non cessit. Nam cum quodam tempore in Frisia, in pago Ostergao [al., Ostargao], in die Dominica predicaret populo, et inter alia prohiberet, ne quis in die festo opus seruile exerceret, quidam illorum, ut sunt contumaces et stolidi, domum reuersi, quia serenus erat er, in pratum euntes, collecto feno aceruos fecerunt. Quibus factis, aduesperascente die, omnes illi acerui, qui eadem  die facti fuerant, diuinitus igni consumpti sunt, illesis illis permanentibus qui in anterioribus diebus in medio preparati constabant. Quo facto, populi in circuitu manentes, fumum a longe cernentes, hostes adesse putantes, timuerunt ualde: sed diligentius rei ueritatem perscrutantes, contumaciam nonnullorum probauerunt esse multatam.



Captiuorum liberationem procurat.

66. Nec silendum arbitramur quia cum quodam tempore gens Nordalbingorum plurimum deliquisset, quorum delictum huiusmodi erat, uidelicet cum nonnulli miseri captiui de Christianis, qui apud barbaros affligebantur, inde effugerent, et ad Christianos uenirent ad predictos Nordalbingos, qui proximi noscuntur esse paganis; ipsi eos capiebant, et in uinculis  ponebant: quorum alios iterum paganis uendebant, alios suo mancipabant seruitio, aut aliis Christianis uenundabant. Cum igitur hoc domno innotuisset episcopo, et de hac re nimium anxius esset, quod in sua diecesi tantum nefas contigisset; sed qualiter id emendari potuisset, non satis ratione colligebat: quoniam in hoc nefandissimo scelere erant plurimi irretiti, qui potentes apud eos et nobiles habebantur. Denique cum de hac re nimium esset anxius, quadam nocte diuina ei apparuit consolatio. uidebatur namque illi, quod Dominus iehsu esset in presenti seculo, sicut olim fuit, quando sue presentie doctrinam et exempla populis predicabat: uisumque est ei,  quod esset cum multitudine fidelium, et quod ipse domnus episcopus cum eo in eodem esset itinere letus et gaudens; et, ut ipsi uidebatur, erat in omnibus contumacibus terror diuinitus illatus, et ereptio fiebat oppressorum, et quies magna in omnibus, ita ut nichil contrarietatis in ipso uideretur esse itinere. Post hanc itaque uisionem confirmatus, ad predictum populum suum ipse parauit profectionem, ea uidelicet uoluntate, ut et miseros qui irrationabiliter seruituti addicti fuerant et uenditi, quoque pacto liberaret; et ne in posterum aliquis tantum malum committere auderet, cum Domini gratia prohiberet. In qua profectione tantam illi Dominus gratiam concessit, tantumque auctoritatis eius contumacibus terrorem incussit, ut, licet  essent nobiles et male potentes, nullus tamen illorum suo imperio auderet contradicere: sed querebantur miseri ubicunque uenditi fuerant: et donati libertate, dimittebantur, ut irent quocunque uellent. Insuper ne ulla fraus in futurum pro eadem re obtenderetur, conuentionem talem fecerunt, ut non iuramento nec testibus se ullus eorum, qui in predicta rapacitate maculati fuerant, defenderet; sed iudicio omnipotentis Dei se committeret, aut ipse, qui pro tali scelere impetebatur, aut certe captiuus quem alius impetebat. Hoc ergo facto in ipso itinere Dominus ueraciter exhibuit, quod fidelibus pollicitus est, dicens: Ecce ego uobiscum sum omnibus diebus  usque ad consummationem seculi . Tanta prosperitate et gaudio iter illud perfecit, ut quidam cum eo comitantes dicerent, nunquam se in uita sua tam bonum et tam suaue iter egisse.



Oleo sanat egrotos. uanam gloriam fugit.

67. Quanti uero oratione illius et unctione olei sanati sunt, enumerare non possumus. Hoc enim multorum assertione comperto, certatim ad eum non solum de ipsius diecesi, sed etiam de longinquo uenire solebant egrotantes, medicinam ab eo salutis poscentes. Ipse tamen hec omnia semper occultari maluit quam uulgari. Nempe cum de huiusmodi uirtutum signis aliquando coram eo fieret sermo, ipse cuidam suo dixit familiari: Si dignus essem apud Deum meum, rogarem quatenus unum mihi concederet  signum, uidelicet ut de me sua gratia faceret bonum hominem.



Martyr tota uita. Affectus dysenteria. Tristatur ob martyrium sibi prereptum.

68. Preterea cum talis ei esset uita, in infirmitate tamen corporis proprii pene assidue laborabat. Omnis quippe uita eius fere martyrium fuit, quippe in laboribus plurimis infra diecesim propriam, propter incursiones et depredationes barbarorum, necnon et contradictiones malignantium; insuper et cruciatione propria, quam sibi ipse in corpore suo pro amore Christi nunquam cessauit inducere. Sed quid facimus, qui post tot dulcia et salubria illud cogimur referre, quod sine nostro luctu non ualemus  explicare? Nam etatis sue anno sexagesimo quarto, episcopatus uero trigesimo quarto, graui cepit corporis morbo laborare, dysenteria scilicet iugi, qua cum per multos dies, mensibus uidelicet quatuor et amplius, acriter laboraret, et se ad mortem urgeri sentiret, semper Deo gratias agebat, minoremque ipsum laborem esse dicebat, quam sua mereretur iniquitas; illud beati Iob sepius decantans: Si bona suscepimus de manu Dei, quare mala non suscipiamus?  Tamen se propter supradictas uisiones martyrio potius quam tali infirmitate credebat consummari, tristis admodum factus, sibimetipsi et peccatis suis cepit reputare, quod quasi spe certissima sua esset culpa defraudatus, illud Psalmigraphi sepius decantans: Iustus es, Domine,  et rectum iudicium tuum . Quem uidelicet merorem cum suo fidelissimo [a 1Kb] discipulo, qui ei conscius, querendo reuelaret; et eum ipse consolari intentius studuisset, dicens, quod non ei promissum fuisset, ut gladio trucidaretur, aut igne cremaretur, aut in aqua necaretur; sed ut cum corona martyrii ad Dominum uenire deberet; nullatenus tamen consolationem recipere potuit. Denique cum sepius de eadem re cum discipulo suo, qui ei conscius pene in omnibus fuit, colloqueretur; et summopere eum consolari uoluisset, ad memoriam eius reuocare studens, quantam in Dei seruitio sustinuerit, quantamque corporis sui pertulerit molestiam,  et quod etiam ipsa infirmitas nouissima grauis nimium et diuturna et satis ipsi pro martyrio reputari potuisset; ipse tamen nullo modo consolationem recipiens, sed in supradicto manebat merore.



A Deo confortatur. Priuilegia sibi concessa describi curat, exsecutionem regi commendans.

69. Unde factum est, ut Dominus seruum suum, non iam ut prius per somnium, sed apertius consolari dignatus sit, quatenus tanto merori sue gratie prestaret remedium. Nam cum quadam die ad missam in oratorio consistens, pro hoc ipso nimium sollicitus esset; subito in excessum mentis raptus audiuit uocem quasi uigilans, que ipsum uehementer increpabat, quod nullatenus de Dei promissione dubitare debuisset, quasi aliqua iniquitas Dei potuisset  pietatem uincere. Firmissime crede, inquit, et nullatenus dubites, quia utrumque tibi Deus sua gratia faciet, id est et peccata dimittet, pro quibus modo sollicitus es, et omnia que promisit, implebit. Qua consolatione suscepta, ipse quoque consolabatur semetipsum. Et exinde sollicitius queque in diecesi sua procurando cepit disponere: insuper priuilegia apostolice sedis, que erant de legatione eius facta, in multis libellis iussit describere, et per omnes pene domini Ludouici regis episcopos destinare [a 1Kb] . Ipsi quoque regi Ludouico, filioque eius equiuoco, hoc ipsum dirigens, addens et sui nominis litteras, quibus postulauit, ut hec in memoriam haberent, simul etiam, prout dictaret res, adiutorio essent: quatenus legatio ipsa, Dei auxiliante gratia, et ipsis  adiuuantibus, fructificare et crescere in gentibus potuisset.



Optat mori die Purificationis beate Marie, in cuius uigilia tres cereos accendi iubet. In die festo missis pro se dictis, missam publicam exspectat ieiunus.

70. Porro cum iam per tres menses continuos predicta laboraret infirmitate, et Epiphania Domini transisset, optare cepit, quatenus eum in Purificatione sancte Marie ad Domini gratiam transire liceret. Qua ergo festiuitate appropinquante, precepit clero et pauperibus conuiuium preparare, ut in ipso sanctissimo die epularentur. Iussit etiam ut tres fierent cerei magni ex sua speciali cera. Quibus factis, in ipsa uigilia predicte festiuitatis fecit eos  ante se ferri, et unum ante altare sancte Marie accendere precepit, alterum uero ante altare sancti Petri, tertium ante altare sancti Ioannis Baptiste, optans ut ipsi eum de corpore susciperent egredientem, qui in supradicta uisione olim eius fuerant ductores. Ceterum predicta infirmitate ita erat fatigatus et attritus, ut pene iam in corpore eius nichil remaneret, exceptis ossibus neruis ligatis, et corio tectis. Attamen ipse semper in Domini laude se exercebat.  Illucescente uero iam dicte festiuitatis die, pro eo missas, sicut quotidie soliti fuerant, cuncti qui adfuere sacerdotes, celebrarunt. Ipse uero ordinare cepit, qualiter ad populum fieret sermo, asserens se nichil eodem die gustaturum, donec publica finiretur missa. Qua finita, cum parumper comedisset et bibisset, per omnem diem studiosius suos commonere, et ad Domini seruitium accendere studuit, nunc communiter, nunc sigillatim quemque, prout poterat, ad diuinum animans seruitium, maxime tamen eius cura et sollicitudo fuit de sua legatione ad gentes. Noctem quoque sequentem in talibus admonitionibus perduxit continuam.



Litaniis dictis, post missas uiaticum recipit. Ingeminat preces pro se et pro aliis. Moritur.

 71. Fratres uero qui aderant, cum litaniam facerent, et psalmos ex more pro eius exitu decantarent, admonuit ipse, ut etiam hymnum ad laudem Dei compositum, id est Te Deum laudamus, pariter cantarent: fidem quoque catholicam a beato Athanasio compositam. Mane uero facto omnibus qui aderant, sacerdotibus sacra solemnia missarum pro eo celebrantibus, Dominici corporis et sanguinis communione percepta, eleuatis manibus precabatur, ut quicunque in eum quoquomodo peccasset, diuina ei hoc pietas dimitteret. Deinde uersiculos istos cepit frequentius repetere: Secundum misericordiam tuam memento mei tu, propter bonitatem tuam, Domine; et: Deus, propitius esto mihi peccatori; et: In manus  tuas Domine, commendo spiritum meum. Cum hec ipse sepius repeteret, et frequenti anhelitu iam ea frequentare non ualeret; cuidam fratri precepit ut hec eadem uice illius frequentando cantaret. Sicque oculis in celum intentis, Domini gratie commendatum spiritum exhalauit [b 1Kb] .



Lugent omnes. Epilogus eius elogii.

72. Cuius corpore ex more curato, feretroque imposito, cum ad ecclesiam deferretur, iterari uisus est luctus omnium, et uox una plangentium, maxime tamen clericorum, orphanorum, uiduarum, pupillorum et indigentium. Quamuis enim de illius salute non sit dubitandum, quis religiosorum aut fidelium se a fletu continere poterit, cum ille nos desolatos reliquerit,  in quo solo pene omnium antiquorum uigebant exempla sanctorum? Siquidem, ut ab ipso electorum omnium capite incipiamus, Christum inopem inops ipse secutus est, cum apostolis omnia dereliquit, et cum sancto Ioanne Baptista primeuum tempus a turbarum frequentia remotum ducens, monasterii solitudinem expetiit: uidelicet cum temporis processu quotidiano profectu excreuisset, et de uirtute in uirtutem iuisset, uas electionis ad  portandum Christi nomen coram gentibus cum beato apostolo Paulo deputatus; pascendarum Christi ouium postmodum curam cum principe apostolorum Petro suscepit: in quo regimine qualem se quantumque exhibuerit, hoc uel maxime probare uidetur, quod inter celum et terram medius, inter Deum et proximum sequester, nunc diuine uisioni et celestibus reuelationibus intererat, nunc commissorum sibi actus et uitam disponebat: ad quas actiue et contemplatiue geminas alas ideo ipse sufficiebat, quia cum mundicordes soli iuxta Euangeliorum fidem Dominum credantur uisuri, ipse uirgo ab eo electus, cum sancto apostolo et euangelista Ioanne, et mente et corpore uirgo in euum permansit; et tanta insuper ad cunctos caritate tenebatur, ut cum beato protomartyre  Stephano etiam oraret pro suis persecutoribus. O uere beatum et omni laudis preconio dignissimum uirum, quem talem ac tantum imitari, quem solum plurimorum, tot simul habere uirtutes contigit! qui mente sanctus et corpore castus, cum uirginibus agnum, quocunque ierit, sequetur: qui semper in confessione Christi perseuerans gloriosum admodum inter confessores locum habebit: qui in sublimi illa cum apostolis iudicum sede in regeneratione sessurus est, ac mundum, quem contempserat, iudicaturus, et cum martyribus iustitie coronam et palmam martyrii adepturus.



Martyr quomodo.

73. Martyrii duo genera esse constat, unum in  pace Ecclesie occultum, alterum persecutionis articulo ingruente manifestum: utrumque uoluntate tenuit; ad alterum effectu peruenit. Quia enim quotidie semper lacrymas, uigilias, ieiunia, carnis macerationem, et desideriorum carnalium mortificationem in ara cordis Deo mactabat, martyrium profecto, quod pacis tempore non potuit, uoto consecutus est. Quia uero ad apertum corporis martyrium persecutoris sibi animus non defuit, quod opere minus potuit, uoluntate adeptus est. Quamuis hoc quoque martyrium opere eum habuisse omnino negare nequeamus, si tantos eius pro Domino labores iuxta Apostolum attendamus, in itineribus sepe, periculis fluminum, periculis latronum, periculis ex genere, periculis ex gentibus, periculis in ciuitate,  periculis in solitudine, periculis in mari, periculis in falsis fratribus: in labore et erumna, in uigiliis multis, in fame et siti, in ieiuniis multis, in frigore  et nuditate: preter illa que extrinsecus sunt, instantia eius quotidiana, sollicitudo omnium Ecclesiarum. Quis infirmabatur, et ipse non fuit infirmus? quis scandalizabatur, et ipse non urebatur? Qui ergo tot ac tantis est pro Domino et corporis aduersitatibus, et animi estibus excoctus, quomodo martyr esse iure negabitur? Nam si sola uita per passionem terminata martyrio deputaretur, nequaquam sanctum euangelistam Ioannem calicem suum Dominus bibiturum esse testaretur, quem minime uitam martyrio finiuisse scimus. Proinde si illum iuxta dominicam sententiam inter martyrum numerum ascribendum esse non dubitamus, de eo quoque, quem premisimus, sancto plane ac beato admodum uiro omnino ambigere non debemus. Martyr enim fuit, quia iuxta  Apostolum et ipsi mundus et ille mundo crucifixus erat. Martyr fuit, quia inter diaboli tentamenta, inter carnis illecebras, inter persequentes paganos, inter obsistentes Christianos semper imperterritus, et immobilis, et inuictus in Christi confessione usque ad exitum uite permansit. Martyr fuit, quia dum testis dicatur, ipse diuini semper uerbi, et Christiferi nominis exstitit testis. Qua in re nemo miretur eum ad hoc, quod summo ipse desiderio optabat, et sibi repromissum putabat, martyrium non peruenisse; quia nec hoc sibi pollicitum iuxta huius nominis interpretationem probatur. Et certe poterat in accepto corporis martyrio aliqua forte sue menti elatio subrepere: quod ut caueretur, hoc diuina prudentia et spopondit et concessit; uidelicet  ut meritis suis nichil minueretur, et humilitati, que omnium est custos uirtutum, prouideretur.

74. Quocirca, quia iam ex his que superius commemorauimus, claret quante uir iste sanctitatis, quanti apud Deum meriti fuerit; restat ut sicut ipse Christi imitator in omnibus fuit, sic nos quoque eius imitatores esse studeamus. Sic quippe fieri quibit, ut et ipse semper usque ad consummationem seculi nobiscum uiuere possit in terris, et nos post presentis uite transcursum cum eo in celis uiuere mereamur. uiuet namque nobiscum in terris, si eum uite sanctitas et doctrine recordatio nobis representat: uiuemus nos cum ipso in celis, si eius exempla sequentes, ad eum semper toto desiderio et tota uirtute tendamus, ad quem nos ille precessit Iesum Christum  Dominum nostrum, qui cum Patre et Spiritu sancto uiuit et regnat Deus per omnia secula seculorum. Amen.





uITA SANCTI WILLEHADI EPISCOPI BREMENSIS PRIMI, Auctore sancto Anscario.




[DE uITA SANCTI WILLEHADI.]



PROLOGUS AUCTORIS [a 1Kb] .


Cum sanctorum laudes et actus religiosa fidelium depromit affectio, Christum profecto in eis predicare, Christum nititur glorificare. Ipsius enim facti sunt uirtute uictores, cuius gratia probati fuerant in bona conuersatione fideles. Gratia namque Dei secundum Apostolum sunt sancti quod sunt. Et quia gratia ipsius semper est bona, per hanc quoque fiunt homines uoluntatis bone. Ipsa quoque Dei fit gratia, ut ipsa bona uoluntas que iam cepit esse, augeatur in bono: et ita crescendo multiplicetur, quo possit iustus quilibet diuina implere mandata; que uoluerit, plene perfecteque uoluerit. Laudandi itaque sunt sancti propter bona merita ipsorum, quinimo magis in eis Christus est laudandus, cuius  gratia perceperunt, ut boni ac sancti fierint. Que tamen laudis preconia cum multis in hac uita pie religioseque uiuentibus fidelium deuotione merito impertiantur; melius tamen ac rationabilius post bene peractam ac feliciter consummatam huius seculi periculosissimam uitam sanctis exhibentur hominibus. Quia tunc potissimum sanctitatem cuiusque conuenit extollere ac predicare, quando nec qui laudatur elatione tentari, nec laudans adulatione poterit notari. Unde et mos sancte Ecclesie iustissimus inoleuit, ut sanctorum qui in hac uita miraculis et fidei deuotione ac bonorum operum perfectione clari ac laudabiles exstiterunt, post eorum discessum conuersatio ac religiositas describatur: ut posteri habeant in quo exemplum uirtutis imitentur, habeant  etiam in quo gratiam diuine miserationis contueantur: nec desperent se posse que forte impossibilia uidebantur, cum hec in illis cernant impleta, queque, ut ipsi, fragili hic carne circumdati, mira atque eximia diuina adiuti gratia perpetrarunt. Cum uero hec a fidelibus cunctis iure impendenda sint sanctis, illius uidelicet superne patrie beatissimis ciuibus; diligentius tamen hoc unusquisque illis exhibere debebit, quorum patrociniis specialius se tutari  atque adiuuari nempe indubitanter atque fideliter credit. Unde et nos beati patris nostri Willehadi, primi Bremensis Ecclesie episcopi, religiosam et in omnibus Deo deuotam dignum duximus conscribere uitam: quo triumphum uirtutis eius enarrantes, et diuinam predicemus in eo gloriam, et exemplum sanctitatis eius ad imitandum aliis proponamus.



CAPUT PRIMUM. De patria eius, et quid in ea egerit.

Fuit itaque uir uenerabilis de gente Anglorum ex Nordhumbris, nomine Willehadus, qui ab infantia sacris eruditus litteris ac spiritalibus instructus disciplinis, studiose in Dei cepit cultura uiuere, et ieiuniis, uigiliis atque obsecrationibus die noctuque intentus,  in Dei omnipotentis seruitio deuotus exstitit: fueruntque eius acta cunctis illic habitantibus, sicut honesta et bona, ita quoque amabilia et laudabilia. Quique etiam succedente etate, cunctorum fauore per electionis gratiam, ibidem ad honorem est prouectus sacerdotalem: quod ille sanctitatis merito, ac precipuis bonorum operum exercitiis magis ac magis semper exornare atque augmentare studebat. Denique accepta consecratione presbyterii, audiuit quod Fresones atque Saxones, populi hactenus increduli atque pagani, relicta idolorum cultura, fidei catholice quodammodo iam cepissent ambire ministeria, ac baptismi sacramento uetustatis cuperent maculis emundari. Hoc itaque audito, magno uir Dei repletus est gaudio: et intimo succensus amore  inhianter querere cepit, qualiter pro Dei amore illas in partes sese transferret. Et quia diuino instinctus Spiritu seruus Dei huiuscemodi zelo de die in diem exardescebat, non potuit lucerna accensa latere sub modio in tenebris; sed posita est super candelabrum, ut luceret palam omnibus, qui uel tunc uel futuri erant in domo Domini. Accessit ergo ad regem qui tunc temporis in gente Anglorum dominabatur, nomine Alachrat [b 1Kb] , et quo ad Domini esset  seruitium zelo accensus, illi lacrymabiliter intimauit, petiuitque ut eius permissu atque licentia ad predicandum uerbum Domini patrias iam predictas sibi adire liceret. Qui comperta eius sanctissima uoluntate, conuocato ad se episcoporum aliorumque Dei seruorum non minimo conuentu, coram omnibus eius feruentissimam insinuauit deuotionem, omniumque pari consensu  eum superne commendatum gratie ad predicta loca causa predicandi uerbum Domini destinauit.



CAPUT II. Quomodo in Fresiam uenerit, et quomodo res ei procedere ibi ceperit.

Quam ille peregrinationem libentissimo suscipiens  animo, quantocius mare quod erat adiacens transmeauit, uenitque in Fresiam ad locum qui dicitur Docyncyrea [a 1Kb] , quod est in pago Hostracha; ubi et domnus Bonifacius episcopus iam olim martyrio coronatus fuerat. Ibi ergo cum per predicationem memorati martyris multi antea ad fidem instructi fuerant, cum magno ab eis est honore susceptus: ibique docens ea que Dei sunt, multo tempore habitauit. Nam et plurimi nobilium infantes suos ipsi ad erudiendum ibidem tradiderunt: quos ille tam uerbo doctrine, quam exemplo pie conuersationis ad diuinum iugiter incitabat amorem, multosque errantes olim a fide ad ueram et catholicam reuocauit scientiam, seque maximum lumen superne claritatis eodem in loco exhibuit; gentilium quoque quamplurimam  cateruam uerbo sancte predicationis instructam ibidem baptizauit.



CAPUT III. Quomodo occidendus, et sorte diuinitus liberatus sit.

Inde uero procedens transiuit fluuium Loueke [b 1Kb] , uenitque ad locum qui dicitur Humarcha, ibique barbaris cepit nomen Domini predicare, ac persuadere, ut relicta superstitione idolorum, unius ueri Dei notitiam susciperent, quo per sacri baptismatis ablutionem peccatorum suorum ueniam promereri potuissent: dicens, insanum esse et uanum, a lapidibus auxilium petere, et a simulacris mutis et surdis  subsidii sperare solatium. Quo audito gens fera et idololatriis nimium dedita, in ira magna pariter omnes excitati, stridebant dentibus in eum, dicentes, non debere profanum longius uiuere; imo reum esse mortis, qui tam sacrilega contra deos suos inuictissimos proferre presumpsisset eloquia. Quidam tamen inter eos saniori consilio suadebant ceteris, dicentes, ignotam sibi hanc esse religionis normam, utrum ex diuina sit uoluntate proposita; uirum quoque ipsum nulli prorsus obnoxium crimini, qua de re nec oportere eum tam dubia nece perire, uerum magis mittendam esse sortem [c 1Kb] , quo demonstraretur celitus, an dignus esset interitu: sin alias ut dimitterent eum liberum, et ipsi in nullo penitus noxii probarentur. Factum est ergo uti persuaserant, ac  secundum morem gentilium missa est sors super eo, uiuere an mori debuisset. Gubernante itaque diuina Prouidentia, sors mortis super eum cadere non potuit. Quapropter nec nocere illi in aliquo sunt ausi: sed inito consilio, dimiserunt eum a se abire illesum.



CAPUT Iu. Quomodo plagis et gladio cesus miraculose seruatus sit.

Qui inde transiens uenit Thrianta [d 1Kb] , ibique dum predicaret uerbum Domini, plurima multitudo gentilium credidit, ac baptismi sacramentum percepit. Quo in loco ipse diutius immorans, et non credentes instruere, etiam credulos in uia ueritatis tam uerbis quam et exemplis sedulus corroborare studebat:  ceperuntque plurimi bonam uitam magistri [supple diligere], et errores gentilium odio habere, et Christianam quam profitebantur religionem deuota intentione uenerari. Unde contigit ut quidam discipulorum eius, diuino compuncti ardore, fana in morem gentilium circumquaque erecta cepissent euertere, et ad nichilum, prout poterant, redigere. Quo facto barbari qui adhuc forte increduli perstiterant, furore nimio succensi irruerunt super eos repente cum impetu, uolentes eos funditus interimere: ibique Dei famulum fustibus cesum multis admodum plagis affecere. Quorum etiam unus, euaginato gladio super seruum Dei irruit, conatus ei caput abscidere. uerum beatus uir ipso in tempore capsam [e 1Kb] cum  sanctis reliquiis in collo suspensam habebat: cumque ictus ferientis super collum eius decideret, corrigiam quidem capse precidit, ipsum uero in nullo penitus uulnerare potuit. Quo miraculo pagani exterriti, ipsum ac socios eius illesos abire passi sunt, nec ulterius in aliquo eis molesti esse presumpserunt.



CAPUT u. Quomodo a Carolo imperatore Saxoniam missus sit.

Post hec uero gloriosissimus Francorum rex Carolus, qui iam multoties in gente Saxonum elaborauerat quo ad fidem Christiane religionis conuerterentur; sed illi aduersi semper cordibus, susceptam fidem sepius deserentes, pristinis magis implicabantur  erroribus; audita fama uiri Dei, ad se eum accersiri precepit. Quem ad se uenientem honorifice ac reuerenter suscipiens, eius confabulationi ac doctrine libenter animum attendebat, probatumque sanctis moribus ac fidei non ficte constantia, misit in partes Saxonie ad pagum qui dicitur Wigmodia [a 1Kb] : quo inibi auctoritate regali et ecclesias instrueret, et populis doctrinam sancte predicationis impenderet, atque uiam salutis eterne libere cunctis illic habitantibus nuntiaret. Quod ille ministerium deuote susceptum officiosissime peregit: ac pertransiens cunctam in circuitu diecesim, multos ad fidem Christi euangelizando conuertit, ita ut in secundo anno tam Saxones, quam et Fresones in circuitu commorantes, omnes se pariter fieri promitterent  Christianos. Hoc itaque factum est anno Incarnationis Domini 780 [b 1Kb] , regni uero memorati principis Caroli quartodecimo, qui tamen imperiali necdum fuerat apice sublimatus, quem postea per manus reuerendissimi Leonis apostolici imperatorem Rome consecratum, anno regni eius tricesimo quarto, catholica Europe consistens Christi uenerata pariter et gratulabunda suscepit Ecclesia. Si quidem imperialis potestas, que post Constantinum piissimum Augustum apud Grecos in Constantinopolitana hactenus regnauerat sede, cum deficientibus iam inibi uiris regalis prosapie, feminea magis directione res administraretur publica; temporibus ipsius per electionem Romani populi, in maximo episcoporum aliorumque Dei seruorum concilio, ad Francorum  translatum est dominium: quoniam et ipse eamdem que caput imperii fuerat, et multas alias tunc in orbe uidebatur tenere prouincias, ob quod et iure Cesarea dignus esset appellatione. Prefato itaque regni eius tempore seruus Dei Willehadus per Wigmodiam ecclesias cepit construere, ac presbyteros super eas ordinare, qui libere populis salutis ac baptismatis conferrent gratiam.



CAPUT uI. Quomodo Widikindi persecutionem fugerit, et quid socii eius passi sint.

uerum sequenti anno, instigante diabolo totius boni inuido, quidam exstitit peruersioris consilii Widikindus, qui rebellare contra regem uisus Carolum, multam secum Saxonum multitudinem aggregauit: qui etiam unanimiter eos qui in fide Christi stabiles uidebantur persequi ac punire; seruos quoque Dei per loca queque uagantes dispergere, atque a finibus suis effugare ceperunt. Qua persecutione commota seruum Dei contigit, secundum mandatum Domini precipientis: Si uos persecuti fuerint in una ciuitate, fugite in aliam ; de Wigmodia transire in Utriustri [Corb., Utristi]; ibique conscendens  nauim, mare circa Fresiam transfretauit: sicque, opitulante Christi gratia, persecutionem eorum euasit. Porro Saxones crudelitatem, quam circa magistrum nequiuerant, in discipulos ipsius exardescente ira feruentius exercuerunt. Siquidem Folcardum presbyterum cum Emmingo comite in pago denominato Leri, Beniamin autem in Cibhriustri, Atrebanum uero clericum in Thiatmaresgao, Gerwalum quoque cum sociis suis in Brema, odio nominis Christiani gladio peremerunt. Et ipsis quidem ita ad regna celestia effusione proprii sanguinis feliciter euocatis, persecutionis tamen procella diutius postmodum rebellantibus deseuit Saxonibus.



CAPUT uII.  Quomodo, durante persecutione, Romam profectus sit, et in Fresiam redierit.

Quo facto uir Dei cognoscens nullam sibi tunc temporis predicandi opportunitatem inesse, arrepto itinere, Pippinum Langobardorum regem adiit, sicque prospero cursu Romam peruenit: ubi consistens, multis lacrymis et precibus ad sedem sacratissimam beati Petri apostolorum principis se cunctamque fidelium turmam sedulus ac deuotus diuine commendabat clementie; illos precipue, quorum cura maxime cordi erat, ne forsan suscepta in partibus Saxonie Christianitas machinatione diabolica tunc penitus annullaretur. Inde autem discedens, et consolatione uenerabilis pape Adriani non modice corroboratus  seruus Dei, gaudens repedabat in Franciam. Quo itinere contigit diuinam in eo etiam operatam fuisse uirtutem. Namque minister uiri Dei, uocabulo Aldo, qui alimenta procurabat magistri, quamdam habebat patenam ligneam, que uulgo scutella uocatur, quam iugiter mundam ac nitidam ad mensam ipsius coram eo ponere solitus erat, quam prefatus minister quodam die casu fractam reperit. Tempore itaque refectionis cum eam uir Dei requireret,  minister negligentiam que contigerat nequaquam ei celare uoluit; sed hanc fractam fuisse narrauit, quam ille ad se qualis erat statim deferri precepit. Sed minister ad locum ubi iacebat rediens, quam antea fractam reliquerat, ac si nichil unquam detrimenti habuerit, integram reperit. Quam allatam coram ipso letus ac hilaris posuit, qui antea tremebundus et pauens, iram iuste correptionis pertimuit. Quod ob gratiam sancti uiri celitus factum non dubitatur: quamuis ipse elationem fugiens magis in abscondito quam publice id fieri cupiuerit. Igitur ab itinere concepto reuersus, transiuit ad locum qui dicitur Asternacha [a 1Kb] : ibique discipuli eius, qui proter metum persecutionis passim dispersi fuerant, ad eum sunt denuo copulati. Quos ille benigna consolatione  refocillans, ut pro fide Christi constanter in omnibus se agerent, pie admonere studuit. Quique in eodem loco duobus fere annis demoratus, elegit solitariam inclausus ducere uitam: ubi etiam non mediocriter uiuens, cum lectioni atque orationi operam daret, tum precipue scriptioni interdum deditus erat. Namque scripsit ibi Epistolas beati Pauli in uno uolumine, aliaque quamplurima, que a successoribus ipsius ob monimentum sancte recordationis eius seruata, hactenus manent inconuulsa. Multi quoque in eodem loco exemplis eius e monitis ad meliorem sunt uitam correcti, et ad seruitium Domini non ignauiter accensi.



CAPUT uIII. Ordinatio sancti Willehadi in episcopum.

 Post hec autem iterum uenerandus Domini sacerdos regem adiit Carolum, qui tunc forte in castello consederat Saxonie Eresbur [b 1Kb] , proponens uoluntatis sue deuotissimam in preparatione Euangelii pacis affectionem, atque ipsius in hoc equissimam requirens preceptionem. Qui pro consolatione laboris ac presidio subsequentium eius, dedit ei in beneficium quamdam cellam in Francia, que appellatur Iustina: precepitque ei ut iterum pro nomine Christi ceptam repeteret parochiam. Quod ille gratanter ac  religiose suscipiens, rursus uenit Wigmodiam, et fidem Domini publice ac strenue gentibus predicabat. Ecclesias quoque destructas restaurauit, probatasque personas qui populis monita salutis darent, singulis quibusque locis preesse disposuit. Sicque ipso anno, diuino ordinante instinctu, gens Saxonum fidem Christianitatis quam amiserat, denuo recepit. Sed et totius mali auctor incentorque perfidie Widikindus eodem anno [c 1Kb] regi se subdens Carolo, baptismi est gratiam consecutus, sicque ad tempus sedata sunt mala, que illius fuerant ingesta pernicie. Post hec uero cum omnia pacifica uiderentur, et sub leni iugo Christi Saxonum ferocia, licet coacta, iam mitescerent colla; memoratus precellentissimus princeps in Wormatia positus ciuitate, seruum Dei  Willehadum consecrari fecit episcopum tertio Idus Iulii [d 1Kb] , constituitque eum pastorem atque rectorem super Wigmodiam, et Laras, et Ruistri [e 1Kb] , et Asterga, necnon Nordendi ac Wanga: ut inibi auctoritate episcopali et preesset populis, et, uti ceperat, doctrina salutari operibusque eximiis speculator desuper intentus prodesse studeret. Sicque ipse primus in eadem diecesi sedem obtinuit pontificalem. Quod tamen id tam diu prolongatum fuerat, quia gens credulitati diuine resistens, cum presbyteros aliquoties secum manere uix compulsa sineret, episcopali auctoritate minime regi patiebatur. Hac itaque de causa septem annis prius in eadem presbyter est demonstratus parochia; uocatus tamen episcopus [f 1Kb] , et secundum quod poterat cuncta potestate presidentis  ordinans. Percepta uero consecratione pontificali, cepit in omnibus etiam deuotus se agere, et uirtutum studia que prius exercuerat, multiplicius augmentando cumulare.



CAPUT IX.

Continentia eius, et alia pia opera.

Namque a primeuis temporibus magne uir iste fuit continentie, ac deuote Domino omnipotenti ab ineunte seruiuit etate. uinum et siceram, ac omne unde inebriari potest, non bibit. Esca autem eius  erat panis et mel, olera et poma. Namque ab esu carnium, a lacte et piscibus temperabat: nisi quod memoratus apostolicus Adrianus ei iam in nouissimo propter ualitudines, quas in corpore tolerabat frequentes, quo piscem comederet precepit: cuius auctoritati ipse obtemperans, paululum indulgentius in hac parte agere cepit. Preterea nullus fere dies transiit, quo non sacra missarum solemnia cum magno fletu ac contritione cordis celebraret. Intentus erat iugiter lectioni atque meditationi sancte doctrine, psalmodie quoque pariter studiosissime inuigilans, ita ut pene quotidie psalterium, aliquando etiam duo uel tria decantaret. His itaque et aliis bonorum operum exercitiis uir Dei suffultus, magnam populis in suimet ostentatione gratiam Domini pretendebat:  sicque doctrina eius duplici prefulgebat oraculo, dum quod predicabat ore, confirmabat exemplo. Pertransiuit itaque in circuitu sue diecesis uir iste beatus, confirmans populum Christianum qui olim baptizatus fuerat, et predicationis uerbo multorum ad uiam salutis errantium corda compungens. Aedificauit quoque domum Dei mire pulchritudinis in loco qui dicitur Brema, ubi et sedem esse constituit episcopalem, ac dedicauit eam Kalendis Nouembris, die [a 1Kb] Dominico, in honorem Domini nostri Iesu Christi, sub inuocatione sancti Petri apostoli.



CAPUT X. Quomodo in Plexem [b 1Kb] egrotauerit et mortuus sit,  Breme autem sepultus.

Post hec uero cum studio pie intentionis cunctam in circuitu perlustraret parochiam, ac docens ea que Dei sunt plurimos in fide corroboraret, peruenit ad locum qui dicitur Pleccateshem, ibique consistens, graui cepit corporis febre uexari, et de die in diem languor crescebat fortissimus, ita ut cum eo positi discipuli illius de uita eius ulteriore iam desperare cepissent. Quorum unus, qui beato uiro forte familiarius loqui solebat, nomine Egisriki [Philippo, Egisrik], accedens ad eum, quasi de obitu eius trepidatione metuerent, ei lacrymabiliter ac questuose innotuit; intentans etiam plebis commisse destitutionem admodum periculosam, que sub pastoris regimine tunc tandem diuino cultui parere  uidebantur. Noli, inquit, uenerande sacerdos, quos nuper Domino acquisisti, tam cito deserere; noli populum uel clerum tuo studio aggregatum tam mature relinquere, ne grex adhuc in fide tenellus luporum  pateat morsibus deuorandus; noli nos humiles clientulos tue sanctitatis defraudare presentia, ne uideamur, sicut oues non habentes pastorem, errabundi uagari. Cui beatus uir in hec compunctus uerba respondit: Noli, fili mi, me a Domini mei diutius auocare conspectu, noli mihi temporalis molestiam uite questuosis depromere uocibus: nec hic longius uiuere appeto, nec mori pertimesco; tantum Deum meum, quem toto corde semper dilexi, cui tota intentione seruiui, precari uolo, ut mercedem bone remunerationis, qualem ipsi placuerit, mihi pro laboribus meis clemens ac propitius conferre dignetur. Oues autem quas mihi credidit, ipsi tuendas committo: quia et ipse, si quid boni facere potui, illius potius uirtute peregi. Non deerit eius clementia,  cuius misericordia omnis plena est terra. Pia ergo deuotione uir Domini celo semper intentus, et orationis sue ad Deum iugiter uota premittens, sexto Idus Nouembris, die Dominico [c 1Kb] , post solis ortum, confessor Domini pretiosus in Christi requieuit nomine. Cuius ad exsequias plebs undique deuota accurrens, patrem ac doctorem beatissimum cum laudibus et hymnis ad sedem deuehunt Bremensem: ibique eum in basilica noua [d 1Kb] quam ipse edificauerat, cum honore et reuerentia condigna sepulture tradiderunt.



CAPUT XI. Miracula circa eum post mortem eius, tam in sua quam altera in quam translatus est basilica.

 In quo loco multis et euidentibus persepe demonstratum est signis quod isdem beatus uir uere Domini sit miles electus: que tamen incuria et negligentia pretermissa, non sunt alicubi descripta: licet non pauci exstiterunt qui se scisse faterentur diuinam in eodem loco sepius apparuisse uirtutem. Sed et in alteram postea translatus ipse basilicam [e 1Kb] temporibus successoris ipsius bone memorie Willerici episcopi, cum inibi quamplura etiam per diuinam dicatur operatus potentiam, non sunt ab aliquo recondita memorie, que multorum assertio ueraci probat impleta miraculo. Non est tamen occultandum silentio, quod ad gloriam beati uiri diuinitus patefactum, hactenus in Bremensi conseruatum manet ecclesia. Si quidem baculus hominis sancti, quem  episcopali more ipse gestare consueuerat, post obitum eius fidelium deuotione in quadam fuerat arca repositus. Contigit autem domum, in qua hec eadem arca degebat, subitaneo flagrare incendio, et cum  domo pariter etiam arca cum omnibus que intus recondita fuerant, penitus est consumpta. Sed baculum ipsum in nullo funditus ignis attingere potuit: uerum in medio ignis ita est repertus incolumis, ut nec signum quidem ardoris in eo ullum apparuerit. Unde Deus omnipotens in sanctis suis uere est laudandus, qui in minimis etiam rebus meritum ipsorum suis declarat fidelibus. Aliud quoque contigit, quod eque beatum uirum magni coram Domino fuisse meriti premonstrat. Calicem quippe eius, cum quo sacrificium Domino quotidie [al., continue] offerre solebat, in quodam loco reconditum discipulorum eius fidissima conseruabat affectio. Ubi etiam cum ingestus ignis cuncta consumeret, ac si quid forte metalli fuerat opere fabricatum, calore  liquefactum deflueret; ipse cum esset argenteus, omnino integer est repertus. Et uere miranda in eo Domini potestas apparuit, ut qui uero igne diuini amoris uiuens accensus fuerat, in eius reliquias post mortem ipsius terrenus ignis non ualeret. Creatura enim Creatoris subiecta imperio, etiam uim nature perdit, cum iussum dominantis attendit: nec potest aliquid detrimenti quamuis natura dictante perficere, cum uis uniuscuiusque nature in Creatoris pendeat omnipotentissima uoluntate. Mansit autem in episcopatu beatus Willehadus electus Domini pontifex annis duobus, mensibus tribus, diebus [a 1Kb] uiginti sex, et peracto boni certaminis cursu feliciter migrauit ad Dominum: cui est honor et gloria et potestas et imperium per infinita secula seculorum. Amen.



INCIPIT DE MIRACULIS IPSIUS.



PRAEFATIO S. ANSGARII.

Dono omnipotentis Dei, qui gratuita pietatis sue preordinatione quosque in Ecclesia sancta pastores constituit ac doctores, ANSGARIUS Bremensis Ecclesie presul, uniuersis per orbem concordi fraternitate  degenti fidelium societati, pacem et beatitudinem in Christo orat sempiternam.

Laudes Dei quas sanctorum eius acta miranda testantur, non debere silentio preteriri, multoties iam exemplis Patrum addiscimus: qui plurima eorum que Domini pietas per seruos suos in hoc exercuit seculo, studiosius litteris commendauere, que non solum uiuentium religiosam portenderent sanctitatem, uerum etiam perenni uita cum Christo regnantium immortalem premonstrarent gloriam. Reuera enim qui hinc translati, adhuc tamen miraculis et diuersarum ope uirtutum hic populis adesse cernuntur, magnam nobis sue glorificationis dignitatem ostendunt, et quanti apud Deum sint meriti, luce  clarius fidelium patefaciunt cordibus. Sed et magnum catholice in hoc fidei declaratur indicium, dum quod inuisibiliter diuina peragit sublimitas, ac si oculis conspiciat, indubitanter celitus factum Christiana non diffidit credulitas; et sanctorum Acta deputat meritis, que in eis fiunt locis, ubi sacratissime eorum condite et habentur et uenerantur reliquie. Quia licet solus omnipotens sit Deus Isrel, qui dat uirtutem et fortitudinem plebi sue, tamen mirabilis ipse in sanctis suis predicatur et colitur, quorum precibus fit ac meritis, ut prodigia et signa maiestas operetur diuina. Nec tamen solummodo ibi sancti prodesse cernuntur ubi temporaliter in cineribus suis ac reliquiis presentes fore uidentur: uerum ubicunque fideliter inuocati, per eum qui  ubique presens est, potentia et maiestate Creatoris meritum ipsorum remunerantis, in omni loco dominationis eius fidelibus suffragari creduntur. Quod multis iam et euidentibus sepius patefactum constat  remediis: quia plurimi, siue inter tempestates ac positi, ad inuocationem cuiuslibet sancti subito se diuinitus senserunt adiutos. Unde si qua Dominus per sanctos suos miranda dignatus fuerit operari, iure ad notitiam plurimorum [supple deducuntur], ut posteris in memoria maneat spei, quod priores ob gratiam perceperunt fidei. Quapropter nostra quoque humilitas ea que in diebus nostris per potentiam diuine operationis ad ostendenda merita beati pontificis et confessoris Willehadi patefacta claruerunt, litteris indagare censuit: ut que in antiquis olim uenerata iure predicauimus sanctis, nunc in temporibus nostris ab eo qui huius nostre, Bremensis uidelicet Ecclesie, primus exstitit pontifex, innouata,  toto cordis gaudentes adnisu suscipiamus pariter ac collaudemus miracula. Non enim immemor Deus adhuc populi sui deseruit quos redemit: uerum inter innumera paganorum infestantium discrimina, omni pene solatio destitutis hanc superne uisitationis uoluit impendere gratiam, ut de diuina multo certius presumerent clementia, qui tantum tamque Deo acceptum patronum, in spiritu uelut et in corpore, secum manare cognouissent: nec timerent licet uastatam denuo inhabitare patriam, in qua sibi adesse sanctissimi Patris non diffiderent merita. Imo leti desertas repeterent sedes, quos licet hostilis incursio fecerit exsules, bonis exuberantes diuina rursus reconciliauerit benignitas: nec desperent sibi presidia sancti in omnibus adfutura, cuius  uirtutem tam multiplicem in sanandis uarie uexatorum senserunt flagrare corporibus.



CAPUT PRIMUM. Tempus miraculorum S. Willehadi.

Anno itaque Incarnationis Domini 860, regni uero domini nostri serenissimi principis Ludouici uicesimo octauo, indictione octaua, in ecclesia Bremensi ceperunt diuinitus agi miracula, et de die in diem semper multiplicius crescere, ita ut iam longe lateque per populos rumor increbresceret plurimus uere diuinam in eodem loco apparuisse gloriam, et merita beati Willehadi in eadem basilica requiescentis honorabili uirtutum flore pullulare. Que cum per multorum ora uolutarentur, et tam in presentia  nostri, quam etiam absentibus nobis, publice multi ibidem sanitatis adipiscerentur commoda, decreuimus hec eadem litteris comprehensa posterorum tradere memorie, quo una nobiscum Deum qui in sanctis suis operatur, omnis fidelium natio gauisa collaudet. Et sicut presentes per singula que tunc forte miranda contigerint, in Domini laudibus tripudiando conclamant, ita etiam post futura religiosorum societas celestem in beato uiro congratulans admiretur potentiam. Abhinc igitur miraculorum gesta ordiri incipientes, primo tempus quoque ipsum quo hec agi ceperunt insinuamus, scilicet post Pentecosten, anno Natiuitatis Domini supradicto, post transitum uero beati uiri circiter annis euolutis septuaginta. Qui tamen prius et in multis Deo dignus  apparuit: quanquam hec negligentia abolita, non fuerint celebri peruulgata sermone. Deinde et nomina eorum qui sunt curati, una cum ualetudinis morbo; sed et loca quoque in quibus uel progeniti, uel conuersati fuerant, partim prout res se habebat, interserendo texuimus: quo et ueritas miraculorum multiplicius attestata commendetur, et singuli ex propinquis uel uicinis suis eius subsidio medicatis, quantam beati uiri persenserint gratiam, deuotius recognoscant.



CAPUT II. De quatuor in aliis post mortem eius factis miraculis.

Igitur femina quedam de Osteueshusun, Dida nomine, per septem annos cecata, dum quodam sabbato  dominam suam peteret, quo ad Ecclesiam procederent, illaque responderet sibi tunc non licere, sed in crastinum mane die Dominico se simul ituras: illa statim mature diluculo surgens suam accelerauit preire dominam, atque ad ecclesiam, quadam deducente se anicula, gressu properare ueloci. Quo cum peruenisset, ibique orationi dedita solo prostrata incumberet, subito diuini muneris dono lumen recepit amissum. Cumque post eam ueniens domina ipsius basilice penetraret intima, eamque ex ipsa loquela presentem adesse cognosceret, repente ad illam accurrit gaudens et dicens: Mea domina desideratissima, gratias Deo omnipotenti et laudes refero, quia meritis beati Willehadi te oculis meis uidere  promerui. Quod factum illa admirata cunctis illi astantibus confestim enarrauit, et quod uere illuminata fuerit, multorum testimonio approbante patefecit. Sicque hec uirtus in populo ad clarificationem Dei publice manifestata est.

Rursus de pago Emisga femina quedam, nomine Wimod, nouem annis cecitatem perpessa, cum quodam die uespertino tempore ad ecclesiam conueniret predictam, ibique facta oratione post uesperas hospitium ubi erat mansura repeteret, subsequenti nocte ei quod ex amisso lumine salutis ibi esset remedium perceptura, in uisu est denuntiatum. Cui rei ipsa ex uoto utcunque credula ecclesiam statim adire studuit, ibique merita sancti toto inuocans corde, diuina adiuta gratia, luminis quod amiserat recepit officium.  Quod etiam ad gloriam Dei multorum attestatione continuo patefactum claruit.

Post hec autem die Natiuitatis sancti Ioannis Baptiste in conuentu populi maximo, septem languidi a diuersis sunt infirmitatibus liberati. Quod quia per singula enarrare non necessarium duximus, duo tamen eorum que peracta sunt miraculorum singulatim perstrinximus, quo ex his etiam cetera ualeant intellectu perpendi. Nempe una ex ipsis femina quedam fuit, ex uilla in proximo sita Luidwinenshusun, nomine Simod, que tribus aut eo amplius mensibus oculorum priuata lumine, ibidem nutu Dei gratiam pristine uisionis recepit. Altero uero de uilla ipsius loci, uidelicet Brema, exstitit morbo contracta  femina, que in infantia dum fortuito ignis adustione pede cremaretur, nulla subueniente medicina articuli sursum uersi pene ex toto pedem ei subuertebant. Que multis annis eamdem perpessa molestiam, prefato die, cunctis astantibus, pedis et articulorum extensio sanitatem promeruit.

Porro ex Laris de uilla Sluttra uocabulo, quedam femina fuit per multos annos incuruata, que non aliter ambulare nisi manibus reptando poterat, nec omnino sursum respicere: ad postremum quoque ita morbo perurgente debilitata fuerat, ut non, nisi portaretur, aliquo deuenire potuisset. Que etiam habebat filiam, quam ex ipsa infantia natiuo lumine cecitas obscurauerat. Hanc itaque, audita miraculorum uirtute, simul cum filia propinqui uel uicini ad  ianuam Bremensis detulerunt ecclesie. Que inibi posita, cum fide aliorum subuecta aduenisset, miseratione diuina et de filie illuminatione gaudere promeruit, et semetipsam gestans ac sursum erecta, propriis gressibus notas repedauit ad sedes.



CAPUT III. Alia quinque S. Willehadi miracula.

Item ex Laris de uilla Falathorp, due femine, una contracta et altera orba, cum ad eumdem locum deducte fuissent, diuini muneris largitate incolumes ad propria sunt reuerse.

Ex pago quoque supra dicto de uilla Bokkenhusun, quidam adolescens multo iam tempore paralyticus  ad eumdem locum deductus, diuino nutu incolumitati pristine redditus, ad propria rediit sanus.

Ceterum de pago Ostarburge, ex uilla nomine Baldrikeswich, quedam femina, uocabulo Adsuit, paralysi ualde grauiter et diu uexata, cum quadam die Dominica eo adducta fuisset, et multi in eadem die, septem uidelicet uel octo, ex diuersis curati fuissent languoribus, ac post misse celebrationem hoc idem populo denuntiaretur, et pro exhibitis miraculis tam clerus quam et populus laudes Deo debitas modulatis decantaret uocibus: subito ipsa e medio populi surgens, ad gradus altaris, ubi alii egroti sanati iacebant, cepit accurrere. Que cum a circumstantibus ne in chorum clericorum canentium forte prosiliret, retineri conaretur, ipsa quod sibi preceptum  fuerit, quo ante altare cum aliis sese collocaret, menti alacri fatebatur. uisum namque ei fuerat quod sacerdos qui de aliorum sanitate populo annuntiauerat, ei quoque ut surgens cum ceteris ad altare procederet manu annuerit. Cuius requisita infirmitate ac sanitate patefacta, omnes ad laudandam omnipotentie diuine maiestatem, atque extollenda beatissimi uiri merita, tanto instantius, quanto et iterata uirtute optabilius, corde compuncti lacrymisque pre gaudio obortis denuo alacres personuerunt.

Denique ex Waldsatis quedam fuit femina de uilla Willianstedi, nomine Ikkia, que septem annis uisus fuerat cecitatem perpessa: cui cum de prefato loco signa miraculorum iam fama uulgante ubique percrebrescerent,  quedam uicina sua exhortans dixit: Quare non et tu sanctum Dei exquirere conaris, ut tibi quoque lux oculorum patefacta clarescat? Illa autem se libentissime ita uelle respondit: uerum hoc tantum suo repugnare desiderio, quia non haberet ductorem. Cui illa denuo subiunxit: Ecce, si alium non habes, ego te quomodocunque potero illuc deducam. Cuius illa promissum, quia aliud sibi nesciebat refugium, gratantissime accepit. Erant autem ambe paupercule. Arrepto itaque itinere ipse due tantummodo, Domini secum comitante gratia, ad prefatum tandem peruenerunt sanctuarium, ubi cum deuote precibus insisterent, illa que ceca fuerat, subito illuminatur, et conuersa ad sociam suam subridens atque congratulans dixit. O quam bene,  quam bene mihi tuum contigit audisse consilium, ut sanctum Dei perquirerem! ecce una tecum lumen celi uideo. Hoc itaque factum statim publice predicatum, magnam populis diuine miserationis spem dedit: quoniam secundum Psalmiste dictum, illi derelictus est pauper. Ideoque et ipse refugium est pauperum in tribulatione, pupillo quoque et orphano ipse promptus erit adiutor . Recepto itaque luminis uisu ipsa iam non socia ducente, sed pariter comitante, ad suum sana rediit tugurium, Domini laudes semper cantando, et comparis sue salutaria monita gratias iugiter referendo extollens.

De pago eodem quedam femina eque Ikkia uocata fuerat, que per multa annorum curricula a cingulo  usque deorsum paralysi ita contracta extitit, ut de membris ipsis nichil penitus sentiret, nec quoquam ire nisi cum scabello sese trahendo posset, que ad sanctum perueniens locum, Domini miseratione uiribus reparatis, suis se pedibus quo uoluit ipsa subuexit.



CAPUT Iu. Alia sex S. Willehadi miracula.

Quidam uero homo indigena, causa paupertatis circumeundo stipendia querens, ad basilicam sancti dudum conuenerat Alexandri: qui habebat filiastram secum circumeuntem cecam, et ipse quoque duplici pena multo tempore orbitantem sustinens, ubi cum morarentur, contigit meritis sancti predictam filiastram  ipsius unius oculi uisionem percipere. Quo dono exhilarati, ulteriora progredientes, ad oratorium peruenerunt Bremense: ubi in oratione positi, beati Willehadi intercessione multiplici sunt fenore ditati. Nam et ipse amborum uisionem percepit oculorum, et filiastra ipsius alterius quoque illuminatione est gauisa. Quod cum fidelium qui adfuerant denuntiaretur testimonio, plebs omnis exsultando laudem Deo dedit.

Preterea ex pago Nordwidu quidam homo ad limina memorati martyris olim transierat Alexandri, qui mutus simul et surdus diutino labore ab infantia miserabili potiebatur uexatione, meritis prefati Martyris auditum percepit. Ultra uero tendens, et ad basilicam Bremensis Ecclesie perueniens, diuine  largitatis clementia loqui pariter et audire beato Willehado interpellante promeruit.

Item ex Laris de uilla Otishusun, cuiusdam Frideberni filia omnibus membris diutino fuerat contracta languore, que ad predictam deducta basilicam, per dies septem grauissimam in corpore molestiam pertulit, ita ut iam pene ex animis pre doloris crederetur magnitudine. Sed tandem, diuina annuente clementia leuius agi cepit; et ad pristinum reparata officium, meritis sancti incolumitatem recepit, que paternam reuisens domum, omnibus sana membris, parentibus ac uicinis festiuum plane exhibuit gaudium.

De Steornigis quoque ex uilla Grandikehard [al., Gandrikesard], quedam femina, Herimod nomine,  duobus annis surda exstiterat: que ad predictum deueniens locum, intercessione sancti audiendo redire meruit.

Item de Laris de uilla Falathorpe, due illuc aduenerunt femine, una incuruata, nomine Hataburg, et altera orba, nomine Macswid, que diuinum ibi flagitantes presidium, ambe cum sanitatis gaudio proprias sedes letabunde repetierunt.

Porro de Wege uilla publica, quedam puella multo tempore omnibus infirmata membris nichil omnino uirium in proprio retinebat corpore. Ad confessionem itaque deducta sancti, diuina largitatis munificentia et uirium possibilitatem, et totius corporis recepit sanitatem.



CAPUT u. Alia septem Willehadi miracula.

Ceterum de Sturmi ex uilla Ekina, quedam femina, uocabulo Gerswid, cecitatem multo tempore passa, in eodem loco posita, lumine est priuato donata.

Similiter quoque de Stenthorpe pagi [f., pago] quedam femina diutius ceca, dum orationi decumberet, auxiliante beato uiro luminis est curata remedio.

Denique ex Fresia, de uilla uestanko, quidam cecus uir Meinradus eo adueniens, superna illustratus gratia, luminis recepit officium.

De Laris ex uilla Hahthoreimund nomine, nouem annis cecata, sanctissimi uiri precibus longe optatam ibi recipere uisionis promeruit gratiam.

 Ex Wigmodis autem, de uilla Midlistanfadarwrd, quidam homo, manu multis admodum contractus annis, ibidem Domino tribuente incolumis est reditus.

Item de Wigmodis ex uilla Westristanbeuerigiseti, femina, Thiadgardis nomine, diu ceca, ibidem est illuminata.

De Sturmi uero, ex uilla Ekgnon [al., Ekynon], Akko quidam uocabulo, iam quodam in brachio uulneratus fuerat: cui cum nulla subueniret medicina, armum ad omnia opera multis annis inermem habuit. Qui illo ueniens, et dierum suorum otiosam consumptionem deplorans, auxiliumque beati uiri expostulans; superna donante gratia, cum diu dolore brachii torqueretur, tandem sanatus porrectam extendit  dexteram. Pro cuius incolumitate cum omnes Deo gratias retulissent, ille domum reuersus fiducia sue iam sanitatis admonitus et de Dei misericordia certissime confisus, uxorem suam que multo iam tempore in cecitate permanserat, secum ipse ad eamdem reduxit ecclesiam. Ubi cum pro concesso remedio uir fide corroboratus, mulieri beneficium, et mulier quoque uiri sui doctrinis admonita Dominum sibi inhianter posceret adesse propitium, celitus inspirato lumine, subito mulier clare cepit cuncta uidere: quod statim in populo declaratum magna fidei tribuit incitamenta, et cunctorum animos ad credulitatem diuine confirmauit potentie. Cumque pro eorum salute clerus ac populus personaret, ipsi ad propria gaudentes reuersi, tanto alacrius atque studiosius  labori ceperunt insistere, quanto se meminerunt otiose uacantes dies multos antea perdidisse.



CAPUT uI. Alia quinque S. Willehadi miracula.

De Laris quoque concepta iam dudum diuina creuerunt miracula. Nam quidam Rhoudwig, ex uilla Stenbike, tribus annis mutus, cum inibi positus auxilium beati uiri imploraret tacitus, diuina miserante gratia, aperto ore subito Domini cepit enarrare magnalia.

Item de uilla Restereflet [al., Rehrereflet], quedam femina multis fuerat annis morbo ita contracta, ut nec in lecto se in alteram partem absque adiutorio  posset mouere, nec ullius membri aliqua prorsus commoditate potiretur. Quam cum amici fide excitati ad confessionem deueherent sancti, ibique in medio posita grabato, ac si feretro tanquam premortua decubaret, subito sana prosiluit e lecto, et prorumpens in medium laudes concinebat Domino. Nec iam curans grabati presidia, in pace dimissa, uiam qua aduecta fuerat, propriis gressibus ambulabat intrepida.

Porro de uilla Bouchem ex pago Lohingaho, quedam femina Hiberin [al., Siberin] uocata, cum infirmitate cogente omnibus esset membris inualida, ita ut nichil ei uirium in proprio esset corpore, beati uiri meritis ibidem sanitatem adepta est integerrimam.

 Rursus de Laris ex uilla Eggrikeshusun, quedam femina ab infantia ita exstiterat manca, ut nulli unquam usui aptari altera fuerit manus, que cum in sancto posita loco auxilium diuine miserationis corde posceret intimo, subito sana manibus plaudens utrisque, iubilationem Deo in uoce reddebat exsultationis.

Sed et de Liastmona quedam fuerat ancilla uenerandi comitis Hirimanni, quam ipse causa operis textrini in domo sua Hethas cum aliis ancillis esse preceperat. Que cum ibidem posita dominico inesset seruitio, occulto quidem, sed recto Dei iudicio alias sana, loquele tantum est amissione damnata. Qua cum diutius molestia premeretur, nec aliquid prorsus loquendo resonare ualeret, predictus comes  miseratione Domini compunctus, libertatem ei pro anime sue tribuit remedio: sicque inde dimissam ad propria redire permisit liberam. Deducta igitur a comitibus, ad Bremam peruenit, statimque ecclesiam adire deuota  intentione curauit. Namque rerum effectu claruit quid ipsa fideli mente tractauerit. Properans quippe ad fores ecclesie, statim misericordiam Domini sibi obuiam sensit. Nam in ipso introitu basilice, cum ingrederetur fores atrii, impedimento lingue repente resoluto, altius exclamare ac laudes Deo canere cepit. Cuius cum causam coram positi requirerent, que gesta fuerant plane ac dilucide enarrauit. Sicque hec uirtus aliorum etiam testimonio in populo declarata, beati uiri merita cumulauit eximia. Que  inde ad paternam se transferens domum, cum ipsa hilaris iret ac leta, sanitate simul ac libertate donata, parentes quoque ac propinquos ex suo fecit aduentu ac prosperitate gaudere.



CAPUT uII. Alia septem S. Willehadi miracula

Item de Bremis puella quedam nomine Wige, diu muta, et omnibus quoque membris contracta, ita ut non aliquo nisi ab aliis delata sese transferre posset, in eodem loco meritis beati uiri, et loquele usum, et membrorum omnium recepit officium.

Post hec etiam de Upriustri quedam femina ex  dextra parte a tempore natiuitatis manca, nomine Tethileis, Domino auxiliante, ibidem est sanata.

De Wigmodis autem, ex uilla Medemahem, femina quedam, Ida uocabulo, nouem annis cecitatem passa, ibidem Domini gratia oculorum donata est luciflua claritate.

Ceterum de Riustri ex uilla Smalonflet, quedam femina, Dissith nominata, per undecim menses uno oculo cecata, ille adueniens, beati uiri meritis amborum se gauisa est potitam lumine.

Femina quedam ex uilla Thadingen, Egilmate uocata fuerat, que longo tempore morbo paralytico horrendum in modum afflicta, tandem miseratione diuina ad sanctum perueniens locum, ibidemque instanter  Deum deprecans, paralysi liberata, reparatis uiribus Deo gratias egit, et cum gaudio domum rediit [a 1Kb] .

Similiter quoque ex loco Citirothe noncupato, femina quedam luminis officio diu destituta, cum primum ad eumdem locum peruenit, ibique orationi dedita, solo prostrata incubuit, subito diuini muneris dono lumen recepit amissum.

Rursus de Liastmona, nomine Rotgardis femina quedam clauda, cum illic auxilium beati uiri serio imploraret, diuina miserante gratia sanata, propriis gressibus cum summa animi uoluptate ambulabat intrepida [b 1Kb] .



CAPUT uIII. Conclusio miraculorum S. Willehadi.

Fuerunt pretera multi causa recuperande salutis ad eumdem locum properantes, meritis beatissime pontificis in uia sanati, quorum aliorum relationi innotuit sanitas, quia nequaquam ipsi, uti ceperant, locum sanctum expetere curauerunt: uerum magis sanitate donati, ex itinere redeuntes ad propria festini cum gaudio sunt reuersi, Dominum et beatum Willehadum magnificis laudibus predicantes.

uerum nos, ne prolixior narratio onerosa fiat legentibus, hec et alia multa intermisimus, que tamen plurimorum ore uulgata in populis habentur. Corpus autem ipsius sancti, quod iam tunc a loco requietionis sue in alteram translatum fuerat basilicam,  nos cum maxima fidelium turma ac cleri innumerabilis conuentu exinde sublatum feretroque impositum, magis populorum uocibus in laudem Dei ac beati uiri concrepantibus, die depositionis illius in noua quam tunc dedicauimus, collocauimus basilica: ubi honorifice compositum, magnifice postmodum atque innumeris claruit uirtutum indiciis, et de die in diem meritis beati uiri multiplicia inibi crescunt miraculorum signa. Agitur autem dies depositionis eius simul et translationis corporis uI Idus Nouembris, ad laudem et gloriam nominis Domini Iesu Christi, qui cum Patre et Spiritu sancto unus et uerus Deus uiuit et dominatur per immortalia secula seculorum. Amen.





ANSCHARII EPISTOLA.


 In nomine sancte et indiuidue Trinitatis Ansgarius, gratia Dei archiepiscopus, omnibus sancte Dei Ecclesie presulibus in regno duntaxat Ludouici regis commanentibus.

Nosse uos cupio, quia in hoc libello continetur qualiter Ebo Rhemensis archiepiscopus, diuino afflatus Spiritu, temporibus domini Ludouici imperatoris, cum consensu ipsius ac pene totius regni eius synodi congregate, Romam adiit, ibique a uenerabili  papa Paschali publicam euangelizandi licentiam in partibus Aquilonis accepit: et qualiter postea Ludouicus imperator hoc opus sublimauit, seque in omnibus largum prebuit et beniuolum; et cetera que  huic legationi contigerunt. Quapropter suppliciter deprecor ut apud Deum intercedatis, quatenus hec legatio crescere et fructificare mereatur in Domino. Iam enim Christo propitio et apud Danos et apud Sueones Christi fundata est Ecclesia, et sacerdotes absque prohibitione proprio funguntur officio. Precor etiam ut has litteras in bibliotheca uestra ad perpetuam memoriam reponi faciatis; et prout locus dictauerit, tam uos quam successores uestri, ubi utilitatem  perspexeritis, notum omnibus istud faciatis. Omnipotens Deus faciat uos omnes huius operis pia beneuolentia participes, et in celesti gloria Christi coheredes.



APPENDIX.





LUDOuICI PII PRAECEPTUM De missione S. ANSCHARII eiusque ordinatione.

 In nomine Domini Dei et Saluatoris nostri Iesu Christi, LUDOuICUS, diuina propitiante clementia, imperator Augustus.

Si specialibus cuiusque fidelium nostrorum necessitatibus perspectis, subueniendum esse imperialis auctoritas monstrat, quanto magis ad debitam generalitatis prouidentiam equum dignumque pertinet, ut et Ecclesie catholice atque apostolice, quam Christus suo pretioso sanguine redemit, eamque nobis tuendam regendamque commisit, piam ac sollicitam in cunctis oporteat gerere curam; et ut in eius prouectu uel exaltatione congruam adhibeamus diligentiam, nouis ad eius necessitatem uel utilitatem atque dignitatem pertinentibus rebus, noua, imo necessaria et utilia prouideamus constituta. Idcirco sancte Dei Ecclesie filiis, presentibus scilicet et futuris, certum esse uolumus qualiter, diuina ordinante gratia nostris in diebus, Aquilonalibus in partibus, in gente uidelicet Danorum siue Sueonum, magnum celestis gratia predicationis siue acquisitionis patefecit  ostium: ita ut multitudo hinc inde ad fidem Christi conuersa mysteria celestia ecclesiasticaque subsidia desiderabiliter expeteret. Unde Domino Deo nostro laudes immensas persoluentes extollimus, qui nostris temporibus et studiis sanctam Ecclesiam, sponsam uidelicet suam, locis in ignotis sinit dilatari atque proficere. Quamobrem una cum sacerdotibus ceterisque imperii nostri fidelibus, hanc Deo dignam cernentes causam ualde necessariam atque future Ecclesie dignitati proficuam, dignum duximus ut locum aptum nostris in finibus euidentius eligeremus, ubi sedem episcopalem per hoc nostre auctoritatis preceptum statueremus: unde omnes ille barbare nationes eterne uite pabulum facilius uberiusque capere ualerent, et sitientes salutis gratia pre manibus uel oculis haberent incessanter, insuper et magnorum progenitorum sacra lucrandi studia nostris in diebus nunquam deficerent. Genitor etenim noster gloriose memorie Carolus omnem Saxoniam ecclesiastice  religioni subdidit, iugumque Christi adusque ad terminos Danorum atque Slauorum, corda ferocia ferro perdomans, docuit. Ubi inter has utrasque gentes, Danorum uidelicet siue Wandalorum, ultimam Saxonie partem sitam, et diuersis periculis, temporalibus uidelicet et spiritualibus, interiacentem prospiciens, pontificalem ibidem sedem fieri decreuit trans Albiam. Unde postquam terra Nordalbingorum laxata captiuitate, quam ob multam perfidiam in ipsis Christianitatis initiis patratam per septennium passi sunt, ne locus ille a barbaris inuaderetur, Ecberto comiti restituere preceperat, non iam uicinis episcopis locum illum committere uoluit. Sed ne quisquam eorum hanc sibi deinceps parochiam uindicaret, ex remotis Gallie partibus quemdam episcopum, Amalarium nomine, direxit, qui primitiuam ecclesiam ibidem consecraret. Sed et eidem ecclesie sacras reliquias ac plura ecclesiastica munera pia largitate specialiter destinare curauit. Postmodum uero captiuis  optatam ad patriam undique confluentibus, eamdem parochiam cuidam presbytero, Heridac nomine, specialiter commendauit, quem uniuerse Nordalbingorum Ecclesie, uidelicet ne ad ritum relaberentur  gentium, uel quia locus ille lucrandis adhuc gentibus uidebatur aptissimus, disposuerat consecrari episcopum, ut ipsa occasione uel auctoritate summa in ipsis terminis gentium, sedulitate predicandi sancta multiplicaretur Ecclesia, dum uicinorum ipsius nouitatis episcoporum multa latitudinis cura non sufficiebat, discurrere per omnia. Delegauit etiam eidem presbytero quamdam cellam, Hrodnace uocatam, quatenus eidem loco periculis undique circumdato fieret supplementum. Sed quia consecrationem iam dicti uiri uelox ex hac luce transitus pii genitoris nostri in diebus eius fieri prohibuit: ego autem, quem diuina clementia in sedem regni eius asciuerat, cum in multis regni disponendis negotiis insisterem, hoc quoque predicti patris mei studium regni in finibus peractum minus caute attenderem, suadentibus quibusdam iam dictam cellam ad Indam monasterium contuli, uicinam uero parochiam uicinis episcopis interim commendaui. Nunc autem tam propter supra scripta ecclesiastica lucra in gentibus demonstrata, quam et  propter uotum pii genitoris nostri, ne quid eius studii imperfectum remaneat, statuimus una cum consensu ecclesiastico, prefata ultima in regione Saxonica trans Albiam in loco nuncupato Hammaburg cum uniuersa Nordalbingorum prouincia Ecclesie proprii uigoris constituere sedem. Cui et primum preesse atque solemniter consecrari per manus Drogonis Metensis et summe sancte palatine dignitatis presulis, Ansgarium fecimus archiepiscopum, astantibus archiepiscopis Ebone Rhemensi, Hetti Treuerensi, et Otgario Mogontiacensi, cum plurimis aliis generali in conuentu totius imperii nostri presulibus congregatis, assistentibus quoque specialiter et consentientibus atque consecrantibus, Helingaudo siue Willerico episcopis, a quibus iam dicte parochie partes a nobis sibi olim commendatas recepimus. Cui, uidelicet Ansgario, quia prefatis in gentibus hec nostris in diebus dignissima in conuocatione gentilium uel redemptione captiuorum monstrata sunt lucra, tam nostra quam sancte Romane  Ecclesie sedis auctoritate hanc Deo dignam in gentibus commisimus legationem, ac proprii uigoris ascribere decreuimus dignitatem. Et ut hec noua constructio periculosis in locis cepta subsistere ualeret, nec preualente barbarorum seuitia deperiret, quamdam cellam Turholt nuncupatam tam huic noue constructioni perenniter seruituram, quam sue successorumque suorum in gentibus legationi ad nostram nostreque sobolis perpetuam mercedem diuine obtulimus maiestati. Homines quoque qui eiusdem celle beneficia habere uidentur ab omni expeditione uel militia siue qualibet occupatione absoluimus, ut idem uenerabilis episcopus ad hanc Deo dignam peragendam in prouisis temporibus legationem nullum in hoc patiatur impedimentum: dona uero que ex eadem cella nostris partibus dare solebant, et nobis quoque successoribusque nostris similiter dari uolumus. His exceptis maius minusue in conuocatione paganorum, uel redemptione captiuorum, siue  eiusdem sedis supplemento multimodis periculis circumdato, uel ibidem Deo militantium solatio, ob amorem Dei ac beati Sixti confessoris eius perpetuo delegamus. Res quoque prefate sedis et prescripti  monasterii sub plenissima defensione et immunitatis tuitione uolumus ut consistant ac tueantur: ita ut nullus iudex publicus, aut alia quelibet potestate publica predita persona, de eorum rebus freda, tributa, mansionaticos, uel paratas, aut teloneum, uel fideiussores tollere, aut homines ipsorum tam litos quam et ingenuos, super terram eorum manentes distringere; nec ullas publicas functiones, aut redhibitiones, uel illicitas occasiones requirere uel exigere presumat. Sed liceat predicto uenerabili episcopo suisque successoribus, ac omni clero sub eorum regimme  constituto, quiete in Dei seruitio degere, et pro nobis proleque nostra, atque statu totius imperii nostri, diuinam misericordiam exorare. Et ut hec auctoritas sui uigoris perpetuam obtineat firmitatem, manu propria subter eam firmauimus, et annuli nostri impressione signare iussimus.

Data Idus Maii, anno Christo propitio XXI imperii domini Ludouici piissimi Augusti, indictione XII. Actum Aquisgrani palatio regio, in Dei nomine feliciter. Amen.





EXEMPLAR DECRETI uENERANDAE MEMORIAE GREGORII PAPAE Iu DE EADEM RE.


 GREGORIUS episcopus, seruus seruorum Dei.

Omnium fidelium dignoscentie certum esse uolumus qualiter beale memorie precellentissimus rex Carolus tempore predecessorum nostrorum, diuino afflatus Spiritu, gentem Saxonum sacro cultui subdidit, iugumque Christi, quod suaue ac leue est, adusque terminos Danorum siue Slauorum corda ferocia ferro perdomans docuit, ultimamque regni ipsius partem trans Albiam inter mortifera paganorum pericula constitutam, uidelicet ne ad ritum relaberetur gentilium, uel etiam quia lucrandis adhuc gentibus aptissima uidebatur, proprio episcopali uigore subdere decreuerat. Sed quia effectum mors prohibuerat, succedente eius precellentissimo filio Ludowico, imperatore Augusto, pium studium sacri genitoris sui efficaciter impleuit. Que ratio nobis per uenerabiles Ratoldum siue Bernodum episcopos, necnon et Geroldum comitem uel missum uenerabilem, relata est confirmanda. Nos igitur omnem ibi Deo dignam statutam prouidentiam cognoscentes, instructi etiam  presentia fratris filiique nostri Ansgarii, primi Nordalbingorum episcopi, per manus Drogonis Metensis episcopi consecrati, sanctum studium magnorum imperatorum tam presenti auctoritate, quam etiam pallii datione more predecessorum nostrorum roborare decreuimus: quatenus tanta auctoritate fundatus predictus filius noster eiusque successores lucrandis plebibus insistentes aduersus tentationes diaboli ualidiores existant. Ipsumque filium nostrum, iam dictum Ansgarium, legatum in omnibus circumquaque gentibus Sueonum siue Danorum. necnon etiam Slauorum, uel in ceteris ubicunque illis in partibus constituis diuina pietas ostium aperuerit, una cum Ebone Rhemensi archiepiscopo, statuentes ante corpus et Confessionem sancti Petri, publicam euangelizandi tribuimus auctoritatem: ipsamque sedem Nordalbingorum, Hammaburg dictam, in honore Saluatoris sancteque eius et intemerate genitricis semper uirginis Marie consecratam, archiepiscopalem deinceps esse decernimus. Consecrationem uero succedentium sacerdotum, donec consecrantium numerus augeatur ex gentibus, sacre palatine  prouidentie interim committimus. Strenui uero predicatoris persone, tantoque officio apte, eligatur semper successio. Omnia uero a uenerabili principe ad hoc Deo dignum officium deputata, patria etiam pia eius uota auctoritate firmamus: omnemque resistentem uel contradicentem anathematis mucrone percutimus, atque perpetua ultione reum diabolica sorte damnamus; ut culmen apostolicum more predecessorum nostrorum, causamque Dei pio affectu zelantes, ab aduersis hinc inde partibus tutius muniamus. Et quia te, carissime fili Ausgari, diuina clementia noua in sede primum disposuit esse archiepiscopum, nos quoque pallium tibi ad missarum solemnia celebranda tribuimus, quod tibi in diebus tuis, uti et ecclesie tue perpetuo statu manentibus priuilegiis, uti largimur. Idcirco huius indumenti honor morum a te uiuacitate seruandus est. Si ergo pastores ouium sole geluque pro gregis sui custodia, ne qua ex eis aut errando pereat, aut ferinis lanianda morsibus rapiatur, oculis semper  uigilantibus circumspectant; quanto sudore quantaque cura debeamus esse peruigiles, nos qui pastores animarum dicimur, attendamus; et ne susceptum officium in terrenis negotiis aliquatenus implicare debeas, admonemus. uita itaque tua filiis tuis sit uia: in ipsa, si qua fortitudo illis inest, dirigant; in ea, quod imitentur, aspiciant; in ipsa, se semper considerando, proficiant, ut tuum post Deum uideatur esse bonum, quod uixerint. Cor ergo tuum neque prospera, que temporaliter blandiuntur, extollant, neque aduersa deiiciant; districtum mali cognoscant, pium beniuoli sentiant. Insontem apud te culpabilem malitia aliena non faciat; reum gratia non excuset. uiduis ac pupillis iniuste oppressis defensio tua subueniat. Ecce, frater carissime, inter multa alia ista sunt sacerdotii, ista sunt pallii; que si studiose seruaueris, quod foris accepisse ostenderis, intus habebis. Sancta Trinitas fraternitatem uestram diu conseruare dignetur incolumem, atque post huius seculi amaritudinem ad perpetuam perducat beatitudinem.




uolume back matter






ORDO RERUM QUAE IN HOC TOMO CONTINENTUR.



HAYMONIS OPERUM PARS SECUNDA.---


HOMILIAE.


HOMILIAE DE TEMPORE.
    HOMILIA PRIMA.---Dominica prima Aduentus. 11
    HOM. II.---Dominica secunda. 17
    HOM. III.---Dominica tertia. 25
    HOM. Iu.---Feria quarta Quatuor Temporum. 31
    HOM. u.---Feria sexta Quatuor Temporum. 36
     HOM. uI.---Sabbato Quatuor Temporum. 39
    HOM. uII.---Dominica quarta Aduentus. 41
    HOM. uIII.---In uigiliis Natiuitatis Domini. 47
    HOM. IX.---In die sancto Natiuitatis Domini. 54
    HOM. X.---De sancto Stephano protomartyre. 64
    HOM. XI.---De sancto Ioanne euangelista et apostolo. 70
    HOM. XII.---De sanctis Innocentibus. 75
    HOM. XIII.---Dominica infra octauam Natiuitatis Domini. 83
    HOM. XIu.---In Circumcisione Domini. 90
     HOM. Xu.---In Epiphania Domini. 107
    HOM. XuI.---In octaua Epiphanie. 115
    HOM. XuII.---Dominica prima post Epiphaniam. 120
    HOM. XuIII.---Dominica II. 126
    HOM. XIX.---Dominica III. 137
    HOM. XX.---Dominica Iu. 147
    HOM. XXI.---Dominica in Septuagesima. 154
    HOM. XXII.---Dominica in Sexagesima. 163
    HOM. XXIII.---Dominica in Quinquagesima. 172
    HOM. XXIu.---In die Cinerum. 182
    HOM. XXu.---Feria quinta post Cinerum. 183
    HOM. XXuI.---Feria sexta post Cinerum. 186
    HOM. XXuII.---Sabbato post Cinerum. 189
    HOM. XXuIII.---Dominica prima in Quadragesima. 190
    HOM. XXIX.---Feria secunda post Inuocauit. 203
    HOM. XXX.---Feria tertia. 204
    HOM. XXXI.---Feria quarta. 208
    HOM. XXXII.---Feria quinta. 211
    HOM. XXXIII.---Feria sexta. 217
    HOM. XXXIu.---Sabbato. 221
    HOM. XXXu.---Dominica secunda in Quadragesima. 226
    HOM. XXXuI.---Feria secunda post Reminiscere. 232
    HOM. XXXuII.---Feria tertia. 237
    HOM. XXXuIII.---Feria quarta. 238
    HOM. XXXIX.---Feria quinta. 240
    HOM. XL.---Feria sexta. 244
    HOM. XLI.---Sabbato. 247
    HOM. XLII.---Dominica tertia in Quadragesima. 253
    HOM. XLIII.---Feria secunda post Oculi. 263
    HOM. XLIu.---Feria tertia. 266
    HOM. XLu.---Feria quarta. 268
    HOM. XLuI.---Feria quinta. 272
    HOM. XLuII.---Feria sexta. 273
    HOM. XLuIII.---Sabbato. 282
    HOM. XLIX.---Dominica quarta in Quadragesima siue Letare. 284
    HOM. L.---Feria secunda post Letare. 294
    HOM. LI.---Feria tertia. 299
    HOM. LII.---Feria quarta. 305
    HOM. LIII.---Feria quinta. 309
    HOM. LIu.---Feria sexta. 316
    HOM. Lu.---Sabbato. 322
    HOM. LuI.---Dominica quinta in Quadragesima que dicitur in Passione Domini. 327
    HOM. LuII.---Feria secunda post Iudica 336
    HOM. LuIII.---Feria tertia. 339
    HOM. LIX.---Feria quarta. 342
    HOM. LX.---Feria quinta. 346
    HOM. LXI.---Feria sexta. 347
    HOM. LXII.---Sabbato in uigiliis Palmarum. 348
    HOM. LXIII.---Dominica Palmarum. 355
    HOM. LXIu.---In die sancto Palmarum---Passio Domini nostri Iesu Christi secundum Mattheum. 358
    HOM. LXu.---Feria secunda Palmarum. 381
    HOM. LXuI.---Feria tertia Palmarum.---Passio Domini nostri Iesu Christi secundum Marcum. 392
    HOM. LXuII.---Feria quinta Palmarum in Cena Domini. 420
    HOM. LXuIII.---Feria sexta Parasceues.---Passio Domini nostri Iesu Christi secundum Ioannem. 426
    HOM. LXIX.---In uigilia Pasche. 444
    HOM. LXX.---In die sancto Pasche. 445
    HOM. LXXI.---Feria secunda. 455
    HOM. LXXII.---Item feria secunda. 456
    HOM. LXXIII.---Feria tertia. 464
    HOM. LXXIu.---Item feria tertia. 466
    HOM. LXXu.---Feria quarta. 472
    HOM. LXXuI.---Item feria quarta. 473
    HOM. LXXuII.---Item feria quinta. 478
    HOM. LXXuIII.---Feria sexta. 482
    HOM. LXXIX.---Sabbato post Pascha. 484
    HOM. LXXX.---In octaua Pasche. 487
    HOM. LXXXI.---Item in octaua Pasche. 489
    HOM. LXXXII.---Dominica secunda post Pascha. 498
    HOM. LXXXIII.---Item Dominica secunda. 499
    HOM. LXXXIu.---Dominica tertia. 506
    HOM. LXXXu.---Item Dominica tertia. 508
    HOM. LXXXuI.---Dominica quarta. 514
    HOM. LXXXuII.---Item Dominica quarta. 516
    HOM. LXXXuIII.---Dominica quinta. 520
    HOM. LXXXIX.---Item Dominica quinta. 522
    HOM. XC.---De Litaniis, id est de supplicationibus.--- De exordio earum. 527
    HOM. XCI.---Feria secunda post uocem Iucunditatis, in Litaniis maioribus. 529
    HOM. XCII.---Item feria secunda. 530
    HOM. XCIII.---Feria tertia. 554
    HOM. XCIu.---Feria quarta. 536
     HOM. XCu.---In die sancto Ascensionis Domini. 540
    HOM. XCuI.---Item in die sancto Ascensionis Domini. 542
    HOM. XCuII.---Dominica post Ascensionem Domini. 549
    HOM. XCuIII.---Item Domin. in Ascens. Domini. 550
    HOM. XCIX.---In uigiliis Pentecostes. 554
    HOM. C.---In die sancto Pentecostes. 556
    HOM. CI.---Feria secunda Pentecostes. 562
    HOM. CII.---Feria tertia. 564
    HOM. CIII.---Feria quarta. 567
    HOM. CIu.---Item feria quarta. 569
    HOM. Cu.---Feria quinta. 571
    HOM. CuI.---Feria sexta. 573
    HOM. CuII.---Sabbato. 576
    HOM. CuIII.---In octaua Pentecostes. 578
    HOM. CIX.---Dominica secunda post Pentecosten. 584
    HOM. CX.---Item Dominica secunda. 589
    HOM. CXI.---Dominica tertia. 599
    HOM. CXII.---Item Dominica tertia. 601
    HOM. CXIII.---Dominica quarta. 608
    HOM. CXIu.---Item Dominica quarta. 609
    HOM. CXu.---Dominica quinta. 615
    HOM. CXuI.---Dominica sexta. 622
    HOM. CXuII.---Item Dominica sexta 624
    HOM. CXuIII.---Dominica septima. 629
    HOM. CXIX.---Dominica octaua. 634
    HOM. CXX.---Dominica nona. 640
    HOM. CXXI.---Dominica decima. 646
    HOM. CXXII.---Dominica undecima. 653
    HOM. CXXIII.---Dominica duodecima. 661
    HOM. CXXIu.---Dominica decima tertia. 664
    HOM. CXXu.---Dominica decima quarta. 669
    HOM. CXXuI.---Dominica decima quinta. 675
    HOM. CXXuII.---Dominica decima sexta. 680
    HOM. CXXuIII.---Dominica decima septima. 684
    HOM. CXXIX.---Dominica decima nona. 688
    HOM. CXXX.---Feria quarta Quatuor Temporum. 693
    HOM. CXXXI.---Feria sexta Quatuor Temporum. 696
    HOM. CXXXII.---Sabbato Quatuor Temporum. 698
    HOM. CXXXIII.---Dominica decima nona. 701
    HOM. CXXXIu.---Dominica uicesima. 711
    HOM. CXXXu.---Dominica uicesima prima. 717
    HOM. CXXXuI.---Dominica uicesima secunda. 726
    HOM. CXXXuII.---Dominica uicesima tertia. 728
    HOM. CXXXuIII.---Dominica uicesima quarta. 733
    HOM. CXXXIX.---Dominica uicesima quinta. 736
    HOM. CXL.---Dominica uicesima sexta. 741
    HOM. CXLI.---In Dedicatione ecclesie. 741

HOMILIAE DE SANCTIS.
    HOMILIA PRIMA.---In die celebri sancti Andree apostoli. 747
    HOM. II.---In natiuitate sancti Ioannis Baptiste. 755
    HOM. III.---In die sancto apostolorum Petri et Pauli. 759
    HOM. Iu.---De sancto Laurentio martyre. 763
    HOM. u.---In solemnitate perpetue uirginis Marie. 765
    HOM. uI.---In die sancto assumptionis Deipare uirginis Marie. 767
    HOM. uII.---In festo sancti Michelis archangeli. 770
    HOM. uIII.---De martyribus. 776
    HOM. IX.---De confessoribus. 781
    HOM. X.---Item de confessoribus. 785
    HOM. XI.---De uirginibus. 790
    HOM. XII.---Sermo de confessione Iesu ad Patrem, et de iugi eius suauitate et oneris leuitate. 795
    HOM. XIII.---Sermo de Oratione Dominica. 800

HOMILIAE IN ALIQUOT EPISTOLAS PAULI.
    HOMILIA PRIMA.---Dominica decima nona post Trinitatis. 805
    HOM. II.---Dominica uicesima post Trinitatis. 806
    HOM. III.---Dominica uicesima prima post Trinitatis. 808
    HOM. Iu.---Dominica uicesima secunda post Trinitatis. 812
    HOM. u.---In die dedicationis templi. 813

HAYMONIS OPERUM TERTIA PARS.---MISCELLANEA.
    DE CORPORE ET SANGUINE DOMINI. 815
    HISTORIAE SACRAE EPITOME. 817
    Haymonis prefatio. 817
    LIBER PRIMUS. 819
     CAPUT PRIMUM.---De tempore natiuitatis Christi secundum carnem. 819
    CAP. II.---Qualiter ad regnum uenerit. 819
    CAP. III.---De facinorosis actibus Herodis. 819
    CAP. Iu.---De crudelitate Herodis ad infantes. 820
    CAP. u.---Quomodo genealogiam Iudeorum deleuit. 820
    CAP. uI.---De uindicta Dei in eo. 821
    CAP. uII.---De famosa nequitia quam in morte sua perpetrauit. 821
    CAP. uIII.---Quod tres filios suos occidit. 821
    CAP. IX.---De Archelao. 821
    CAP. X.---De Herode, filio Herodis. 822
    CAP. XI.---Cur Ioannem punierit. 822
    CAP. XII.---De Domino Iesu saluatore nostro. 822
    CAP. XIII.---Testimonium Iosephi de Christo. 822
    CAP. XIu.---De discipulis. 823
    LIBER SECUNDUS. 823
    CAPUT PRIMUM.---De electione Matthie apostoli et ordinatione septem diaconorum. 823
    CAP. II.---De Iacobo primo Hierosolymitano episcopo. 823
    CAP. III.---Haymo de eadem materia, secundum quod reperit in sententiis Patrum. 823
    CAP. Iu.---De Tattheo misso ad Edissam. 824
    CAP. u.---De facie Domini Lineo panno impressa. 825
    CAP. uI.---Sequitur dispersio discipulorum Domini. 825
    CAP. uII.---Actus Philippi diaconi. 825
    CAP. uIII.---uocatio Pauli apostoli. 825
    CAP. IX.---Suggestio Pilati ad Tiberium. 825
    CAP. X.---Quomodo Tiberius de Christo edoctus complacatur. 826
    CAP. XI.---Quomodo in Antiochia primo Christianum nomen ex impositione ordinatum est. 826
    CAP. XII.---Quomodo Iudeis multa mala acciderunt. 826
    CAP. XIII.---Actum tempore Tiberii. 827
    CAP. XIu.---Quod Pilatus se in mortem damnauit. 827
    CAP. Xu.---Ex historiis Grecorum de fame dira prophetata. 827
    CAP. XuI.---De Herode minore, qui filius Aristobuli filii magni Herodis fuit. 827
    CAP. XuII.---Clemens Alexandrinus de morte Iacobi fratris Ioannis. 827
    CAP. XuIII.---De uindicta Dei in Herodem Iosephus. 827
    CAP. XIX.---Lucas in Actibus apostolorum. 828
    CAP. XX.---De Simone Mago. 828
    CAP. XXI.---Aduentus Petri in urbem Romam. 828
    CAP. XXII.---Commendatio Philonis et conuersio. 828
    CAP. XXIII.---De Euangelio secundum Marcum. 829
    CAP. XXIu.---Que Iudeis acciderunt mala. 829
    CAP. XXu.---Mors Claudii imperatoris. 829
    CAP. XXuI.---De martyrio Iacobi fratris Domini. 829
    CAP. XXuII.---De crudelitate Neronis. 830
    CAP. XXuIII.---Petrus et Paulus simul coronantur. 830
    LIBER TERTIUS. 831
    CAPUT PRIMUM.---De diuisione apostolorum per prouincias. 831
    CAP. II.---Quibus locis dispersi sunt apostoli post diuisionem. 831
    CAP. III.---De Epistola Pauli ad Hebreos. 831
    CAP. Iu.---De sancto Luca. 831
    CAP. u.---De morte Neronis. 832
    CAP. uI.---Ex Iosepho subuersio Hierusalem a Tito uespasiano. 832
    CAP. uII.---De Maria que filium suum comedit. 832
    CAP. uIII.---De tempore subuersionis Ierusalem. 833
    CAP. IX.---Nouum portentum. 833
    CAP. X.---Hegesippus de Simone Hierosolymorum episcopo post Iacobum. 833
    CAP. XI.---Titus succedit uespasiano Patri. 834
    CAP. XII.---Domitianus. 834
    CAP. XIII.---Persecutio Domitiani. 834
    CAP. XIu.---Domitianus regnat quindecim annos. 835
    CAP. Xu.---Nerua uix per annum regnat. 835
    CAP. XuI.---De Menandro mago et heretico. 835
    CAP. XuII.---De Ebionitis hereticis. 836
    CAP. XuIII.---De hereticis Cerinthianis. 836
    CAP. XIX.---De heresi Nicolaitarum. 836
    CAP. XX.---Clemens Alexandrinus de Nicolaitis hereticis et Nicolao. 836
    CAP. XXI.---Adhuc de Nicolao Clemens commendans Nicolaum. 836
    LIBER QUARTUS. 837
    CAPUT PRIMUM. 837
     CAP. II.---Persecutio Traiani imperatoris. 837
    CAP. III---Hegesippus de Martyrio Simeonis, Hierosolymitani episcopi. 837
    CAP. Iu.---De Ignatio, forti athleta. 837
    CAP. u. 838
    CAP. uI.---De successore Ignatii. 838
    CAP. uII.---De egregiis predicatoribus et prelatis Ecclesie. 838
    CAP. uIII. 838
    CAP. IX. 838
    CAP. X.---Troianus uiginti annis, sex mensibus minus, regnat. 839
    CAP. XI.---Regnum Adriani. 839
    CAP. XII.---Alexander papa sedit decem annis. 839
    CAP. XIII. 839
    CAP. XIu.---Ultimum excidium Iudeorum. 839
    CAP. Xu.---Episcopi Hierosolyme ex Iudeis. 839
    CAP. XuI.---De Basilide et Saturnini heresiarchis. 839
    CAP. XuII.---Blasphemia Saturnini et Carpocratis. 840
    CAP. XuIII.---Adrianus regnat annis uiginti uno. Telesphorus sedit annis undecim. Hyginus sedit quatuor annis. Pius sedit annis duodecim. 840
    CAP. XIX.---De Polycarpo, insigni martyre. 840
    CAP. XX.---Antoninus Pius sedit annis duodecim. 841
    CAP. XXI.---De Iustino doctore et martyre. 841
    CAP. XXII.---Anicetus papa Romanus sedit annis undecim. 842
    CAP. XXIII.---Ireneus de heresi Encratitarum. 842
    LIBER QUINTUS. 843
    CAPUT PRIMUM. 843
    CAP. II.---De Epistola Lugdunensis Ecclesie. 843
    CAP. III.---Item ex epistola Lugdunensi. 844
    CAP. Iu.---De Ireneo, uiro illustri. 844
    CAP. u.---De Septuaginta interpretibus. 844
    CAP. uI. 845
    CAP. uII.---De miraculo facto a Christianis in exercitu Christianorum. 845
    CAP. uIII.---Antoninus regnauit nouemdecim annis. 845
    CAP. IX.---Questio oborta de Paschali tempore. 846
    CAP. X.---Ratio Polycratis, cur uelit Pascha quartadecima luna obseruari. 847
    CAP. XI. 848
    LIBER SEXTUS 848
    CAPUT PRIMUM. 848
    CAP. II. 848
    CAP. III.---De Origene. 849
    CAP. Iu.---Seuerus regnat annis XuIII. 851
    CAP. u.---Antoninus regnat septem annis et sex mensibus. 851
    CAP. uI. 852
    CAP. uII.---Alexander regnat XIX. 852
    CAP. uIII.---Maximinus regnat tribus annis. 852
    CAP. IX.---Post quem imperat Gordianus. 852
    CAP. X. 852
    CAP. XI.---Gordianus imperat sex annis. 853
    CAP. XII.---Philippus regnat annis septem. 853
    LIBER SEPTIMUS. 853
    CAPUT PRIMUM. 853
    CAP. II.---Decius regnat annis duobus et tribus mensibus. 853
    CAP. III.---Cornelius sedit annis circiter tribus. 854
    CAP. Iu.---De Dionysio, Alexandrie episcopo. 855
    CAP. u.---Gallus imperator regnat duobus annis, nec integris. 855
    CAP. uI.---Xystus episcopus eligitur. 855
    CAP. uII.---De Paulo Samosateno heretico. 856
    CAP. uIII.---Nota Metaphrasim Gregorii martyris et episcopi Neocesarie. 857
    CAP. IX.---Galienus imperator regnat annis quindecim. 857
    CAP. X.---Claudius regnat annis duobus. 857
    CAP. XI. 858
    CAP. XII.---Aurelianus regnat annis sex. 858
    CAP. XIII.---Dionysius papa sedit annis nouem. Carus cum filiis regnat duobus annis, nec integris. 858
    CAP. XIu.---Felix papa sedit annis sex. 858
    LIBER OCTAuUS. 859
    CAPUT PRIMUM.---Eutychianus sedit annis quinque. 859
    CAP. II.---Regnum Constantii et Maximini. 860
    CAP. III. 860
    CAP. Iu.---De Constantino imperatore. 861
    LIBER NONUS. 863
    CAPUT PRIMUM. 863
    CAP. II.---Ex utraque historia permutatum. 863
    CAP. III. 864
    CAP. Iu.---Ex tripartita historia, actum Constantinopoli. 865
     CAP. u. 866
    CAP. uI. 866
    CAP. uII. 867
    CAP. uIII. 867
    CAP. IX.---Ex concilio apud Alexandriam. 868
    CAP. X.---Heresis Sabellii breuiter adnotata. 868
    LIBER DECIMUS. 869
    CAPUT PRIMUM. 869
    CAP. II.---Athanasius, Alexandrinus episcopus, quadragesimo et sexto sacerdotii sui anno moritur. 869
    CAP. III.---De illustribus uiris Basilio et Gregorio. 871
    CAP. Iu.---Gregorius Nazianzenus Constantinopolim translatus est. 871
    CAP. u.---ualentinianus regnat decem annis. 872
    CAP. uI.---De Gratiano illustri imperatore. 872
    CAP. uII.---De Theodosio pio ac religioso imperatore. 872
    CAP. uIII.---uariarum rerum insignis historia. 872

DE uARIETATE LIBRORUM.
    Prologus Haymonis. 875
    LIBER PRIMUS. 875
    CAPUT PRIMUM.---De qualitate future ac perpetue uite. 875
    CAP. II.---Quanta electorum sit gloria uidere Deum. 879
    CAP. III.---Quod antequam sancti ad futuram perueniant beatitudinem, perfecte Deum uidere non possunt. 879
    CAP. Iu.---Quod hic per fidem potest, in futuro autem poterit Deus uideri per speciem 880
    CAP. u.---In quanta claritate ab electis suis uidebitur Deus in regno suo. 880
    CAP. uI.---De resurrectione et uita sanctorum. 881
    CAP. uII.---Quod detrimenta angelice ruine ex sanctis, reparantur hominibus. 882
    CAP. uIII.---Quod electi in eterna patria cunctos recognoscunt bonos. 882
    CAP. IX.---Quod beatorum anime mox ut corpore exeunt ad Christum pergunt. 883
    CAP. X.---Quod nunc animarum sola beatitudine perfruuntur electi, post resurrectionem uero animarum simul et corporum. 883
    CAP. XI.---Quod per quinquagenarium perpetuitas future quietis nostre mystice ostendatur. 883
    CAP. XII.---Quod per sextam feriam presens uita, per sabbatum requies animarum, per Dominicam diem gloria resurrectionis ostenditur. 884
    CAP. XIII.---Que et quanta sit differentia inter duas uitas sancte Dei Ecclesie. 885
    CAP. XIu.---Quod per quadragesimalem afflictionem uita presens, per quinquagesimam eterna letitia ostendatur. 885
    CAP. Xu.---Nemo perfecte beatus esse potest antequam ad futuram perueniat beatitudinem. 886
    CAP. XuI.---Tunc omnium electorum perfecte erit cor unum et anima una, quando Deus erit omnia in omnibus. 886
    CAP. XuII.---Quod sancta Hierusalem celestis ex parte eterna, et ex parte captiua sit. 886
    CAP. XuIII.---Quam ardenter desiderare debent regionem suam celestis patrie peregrini. 886
    CAP. XIX.---Qualiter plangere debent captiui patriam suam eternam Hierusalem. 887
    CAP. XX.---Quod nemo mortalium dicere potest quanta iustorum sint gaudia in celo. 888
    LIBER SECUNDUS. 888
    CAPUT PRIMUM.---De laude caritatis et quod ipsa sit mater omnium uirtutum. 888
    CAP. II.---Quod caritas ad innumera bona multiformiter extendatur. 889
    CAP. III.---Que et quanta bona operata sit caritas in sanctis Patribus. 891
    CAP. Iu.---Quibus modis caritas consistat. 892
    CAP. u.---Quod sine caritate nulla bona prosunt. 892
    CAP. uI.---Qualiter uerba beati Pauli apostoli de caritate intelligenda sint. 893
    CAP. uII.---Qualiter caritas erga Deum, et qualiter erga proximum sit exhibenda. 893
    CAP. uIII.---Quod ne tante uirtutis sit caritas, ut omnem legem et uniuersa mandata Dei in ea possimus complere. 894
    CAP. IX.---Qualiter per caritatem in Deo diligitur amicus, et propter Deum diligitur inimicus. 894
     CAP. X.---De spe. 894
    CAP. XI.---Quod illis tantummodo proficit spes qui ab actione praua quiescunt. 895
    CAP. XII.---De spe non ponenda in homine. 896
    CAP. XIII.---Qualiter spes crescit inter aduersa. 896
    CAP. XIu.---De fide. 896
    CAP. Xu.---Quod nisi per fidem, que per dilectionem operatur, nemo potest uenire ad requiem. 896
    CAP. XuI.---Que sit differentia inter fidem et spem. 897
    CAP. XuII.---Quod inter se differant spes, fides, et caritas. 897
    CAP. XuIII.---De oratione. 898
    CAP. XIX.---De laude et utilitate orationis. 898
    CAP. XX.---De reuerentia et deuotione orationis. 898
    CAP. XXI.---Quod ipsa est acceptabilis Deo oratio que sine odio fraterno funditur. 899
    CAP. XXII.---Qualiter semper sine aliqua intermissione orare possumus. 899
    CAP. XXIII.---Quod cum oratione omnia sunt agenda. 900
    CAP. XXIu.---Quod oratio tunc pretiosior fit cum eleemosyna coniuncta fuerit. 900
    CAP. XXu.---De ieiunio exterioris interiorisque hominis. 901
    CAP. XXuI.---Quod illud est perfectum ieiunium quod cum oratione et misericordia commendatur. 901
    CAP. XXuII.---De eleemosyna. 902
    CAP. XXuIII.---Quod multiplex sit eleemosyne uirtus. 903
    CAP. XXIX.---De laude et utilitate eleemosynarum. 903
    CAP. XXX.---Quod per eleemosynam omnium peccatorum tribuatur remissio. 904
    CAP. XXXI.---Quam pie ac salubriter ad eleemosyne studium diuina nos instruat Scriptura. 904
    CAP. XXXII.---De humilitate. 904
    CAP. XXXIII.---De laude humilitatis. 904
    CAP. XXXIu.---Quod per auctoritatem humilitatis sancti uiri culpas delinquentium feriunt. 905
    CAP. XXXu.---De patientia. 907
    CAP. XXXuI.---De laude patientie. 908
    CAP. XXXuII.---Exempla sanctorum Patrum de sapientia. 908
    CAP. XXXuIII.---Testimonia sacrarum Scripturarum de patientia. 910
    CAP. XXXIX.---De tolerantia. 911
    CAP. XL.---Qualis debeat esse tolerantia seruorum Dei tempore tribulationis. 911
    CAP. XLI.---De indulgentia. 912
    CAP. XLII.---De misericordia. 912
    CAP. XLIII.---De compassione. 913
    CAP. XLIu.---De castitate. 914
    CAP. XLu.---De obedientia. 914
    CAP. XLuI.---Qualiter subditi obedientes sint prepositis suis. 915
    CAP. XLuII.---Quomodo inuicem obedire debemus. 915
    CAP. XLuIII.---Qui uere Deum diligunt ultra uires suas obedire desiderant. 915
    CAP. XLIX.---De laude et qualitate obedientie. 915
    CAP. L.---De opere manuum. 917
    CAP. LI.---Quod nichil eis prosit, qui facultates suas abiiciunt, si uoluntates proprias non relinquunt. 918
    CAP. LII.---Qualiter uiuere debeant qui Christum imitari desiderant. 919
    CAP. LIII.---De actiua uita. 920
    CAP. LIu.---De contemplatiua uita. 920
    CAP. Lu.---Que et quanta sit in hac carne uite contemplatiue perfectio, uel qualiter ei perfruendi mundi contemptores inhereant. 920
    CAP. LuI.---Quid inter se differant actiua et contemplatiua uita. 921
    CAP. LuII.---De compunctione cordis. 922
    CAP. LuIII.---Quod duo sunt genera compunctionis. 923
    CAP. LXIX.---Quod contrarie sint inter se cordis compunctio et delicie, et quod magna in Dauid fuerit compunctio. 923
    CAP. LX.---De recordatione peccati. 924
    CAP. LXI.---De confessione peccati. 924
    CAP. LXII.---De penitentia. 925
    CAP. LXIII.---Qualis debeat esse modus penitentie. 926
    CAP. LXIu.---De laude et utilitate penitentie. 928
    CAP. LXu.---De laude et utilitate lacrymarum penitentie. 929
    CAP. LXuI.---Qui sint fructus digni penitentie, uel qualiter pati uim regnum celorum potest. 930
    CAP. LXuII.---De perseuerantia boni operis. 932
     LIBER TERTIUS. 932
    Prefatio. 932
    CAPUT PRIMUM.---Quod pro quibusdam leuibus culpis ignis purgatorius esse ante iudicium credendus est. 933
    CAP. II.---De saluandis per ignem, id est de his qui super fundamentum, quod est Christus, aurum, argentum, lapides pretiosos, seu et de his qui lignum, fenum, stipulam edificant. 933
    CAP. III.---Quod alter sit ignis purgatorius, alter ille perpetuus, in quo peccatore sine fine cruciantur. 934
    CAP. Iu.---Quod hi qui per ignem purgatorium saluantur, non uno eodemque spatio cruciatum spiritus sustinebunt. 935
    CAP. u.---Quod alii in hac uita penas purgatorias, alii post mortem patiuntur. 935
    CAP. uI.---Contra eos qui per fidem solam absque bonis operibus per ignem purgatorium salui esse creduntur. 935
    CAP. uII.---Quod qui penis purgatoriis sunt deputati, pro eis in hac uita supplicante Ecclesia expiatur. 936
    CAP. uIII.---Quod aliqui iusti, ut de corpore exeunt, statim beata requie suscipiuntur, alii flammis purgatorii excipiuntur. 936
    CAP. IX.---Quod anime fidelium defunctorum, si culpe insolubiles non sunt, pietate suorum uiuentium adiuuantur, cum pro illis sacrificium et cetera bona offeruntur. 936
    CAP. X.---Quod aliquando de culpis animas iustorum solus pauor egredientis purgat. 938
    CAP. XI.---De ualde tremendo Christi aduentu ad iudicium. 939
    CAP. XII.---Quod secundus Saluatoris aduentus non in humilitate ut prius, sed in gloria demonstrandus sit. 940
    CAP. XIII.---Qualiter intelligendum est quod Christus uenturus de celo, iudicaturus sit uiuos et mortuos. 940
    CAP. XIu.---Quod nullas excusationes pro bonis operibus obtendere poterimus in diem iudicii. 941
    CAP. Xu.---Quod etiam minima peccata deducuntur ad iudicium futurum, nisi fuerint in hac uita per penitentiam deleta. 941
    CAP. XuI.---De gemino iudicio. Et quod in ultimo iudicio Christus mitis apparebit electis, et terribilis reprobis. 942
    CAP. XuII.---Quod in iudicio futuro duo erunt ordines electorum, et duo reprobrorum. 942
    CAP. XuIII.---Quid inter se differant duo electorum ordines in iudicio, et duo reproborum, et quid unicuique opponatur ordini. 943
    CAP. XIX.---De peccato quod aut hic expiatur, aut in futuro reseruatur iudicio. 943
    CAP. XX.---Quod qualis hic quisque regreditur, talis in iudicio presentatur, excepto quod de leuibus culpis ignis purgatorius ante iudicium esse creditur. 943
    CAP. XXI.---Quam districte eternus iudex uenturus sit in die iudicii, et quod nimis tremenda sit dies illa. 944
    CAP. XXII.---Quod longanimitatem et patientiam Dei nullus negligat, quia districte in iudicio iudicabit. 944
    CAP. XXIII.---De distantia perpetuitatis bonorum scilicet et malorum. 944
    CAP. XXIu.---De inferno, quod subtus terram esse creditur. 945
    CAP. XXu.---De gehenna. 945
    CAP. XXuI.---Quod duplex damnatorum pena sit in gehenna, id est mentis simul et corporis. 946
    CAP. XXuII.---Quod unus gehenne ignis, non equaliter omnes cruciet peccatores. 946
    CAP. XXuIII.---De penarum distantia. 946
    CAP. XXIX.---Quare dicatur ignis inexstinguibilis. 946
    CAP. XXX.---Quod sine fine sint tormenta malorum. 947
    CAP. XXXI.---Contra eos qui dicunt: Idcirco Deus peccantibus eternam minatus est penam, ut eos a peccatorum perpetratione compesceret. 947
    CAP. XXXII.---Quod iustum sit ut culpa, que cum fine perpetrata est, sine fine puniatur. 947
    CAP. XXXIII.---Quod in illa eterna damnatione mors sit sine morte, et mori uelle et non posse. 947
    CAP. XXXIu.---Quomodo anima immortalis sit dum constat quod in perpetuo igne moriatur. 948
     CAP. XXXu.---Quod anime iniquorum mox ut de corpore exeunt, ad infernum descendant. 948
    CAP. XXXuI.---Quod animam egredientem e corpore, siue sancti angeli, seu demones acceperint, secum semper sine ulla permutatione retineant. 948
    CAP. XXXuII.---Quod reprobi, quorum causa communis est in opere, ad loca etiam communia post mortem deducantur. 948
    CAP. XXXuIII.---Quod sicut boni bonos in requie, ita malos recognoscunt in tormentis. 949
    CAP. XXXIX.---Utrum anime sanctorum orent pro inimicis suis, qui in eterno cruciantur igne. 949
    CAP. XL.---De non renatis et eorum cruciatu. 950
    CAP. XLI.---Quod ex angelis facti demones propter superbiam de celis proiecti, irreuocabili percussi sunt pena. 950
    CAP. XLII.---Quod gehenna non propter homines, sed propter diabolum facta est. 950
    CAP. XLIII.---Quid sit reproborum manus et pedes ligari, et quid exteriores tenebre, et quid fletus et stridor dentium, et cetera. 951
    CAP. XLIu.---Quod nulla sit post mortem utilitas penitentie. 951
    CAP. XLu.---Que et quanta mala habeant hi qui gehenna dicuntur occidi. 952
    CAP. XLuI.---Quod tanta sint in inferno tormenta, ut nulla uox exponere, nullus ualeat sermo explanare. 952

S. ANSCHARIUS HAMBURGENSIS EPISCOPUS.


uITA SANCTI ANSCHARII.
    Prefatio. 959
    Incipit uita. 961

uITA SANCTI WILLEHADI, EPISCOPI BREMENSIS PRIMI.
    Prologus auctoris. 1013
    CAPUT PRIMUM.---De patria eius et quod in ea egerit. 1014
    CAP. II.---Quomodo in Fresiam uenerit, et quomodo res ei procedere ibi ceperit. 1015
    CAP. III.---Quomodo occidendus et sorte diuinitus liberatus sit. 1015
    CAP. Iu.---Quomodo plagis et gladio cesus miraculose seruatus sit. 1016
    CAP. u.---Quomodo a Carolo imperatore Saxoniam missus sit. 1017
    CAP. uI.---Quomodo Widikindi persecutionem fugerit, et quid socii eius passi sint. 1018
    CAP. uII.---Quomodo durante persecutione Romam profectus sit, et in Fresiam redierit. 1018
    CAP. uIII.---Ordinatio sancti uillehadi in episcopum. 1019
    CAP. IX.---Continentia eius et alia pia opera. 1020
    CAP. X.---Quomodo in Plexem egrotauerit, et mortuus sit, Breme autem sepultus. 1021
    CAP. XI.---Miracula circa eum post mortem eius, tam in sua quam altera in quam translatus est basilica. 1022

INCIPIT DE MIRACULIS IPSIUS.
    CAPUT PRIMUM.---Tempus miraculorum S. Willehadi. 1025
    CAP. II.---De quatuor in aliis post mortem eius factis miraculis. 1025
    CAP. III.---Alia quinque S. Willehadi miracula. 1026
    CAP. Iu.---Alia sex S. Willchadi miracula. 1028
    CAP. u.---Alia septem Willehadi miracula. 1029
    CAP. uI.---Alia quinque S. Willehadi miracula. 1029
    CAP. uII.---Alia septem S. Willehadi miracula. 1030
    CAP. uIII.---Conclusio miraculorum S. Willehadi. 1032
    ANSCHARII EPISTOLA. 1032

APPENDIX.
    Ludouici Pii preceptum de missione S. Ascarii eiusque ordinatione. 1033
    Exemplar decreti Grogorii pape Iu de eadem re. 1035

FINIS TOMI CENTESIMI OCTAuI DECIMI.

