form Ci commence li seconz livres . 
Cist tytres est de fere sa demande et de mostrer par quel reson l' en demande . 
L' empereeur Pius et Antoines dient à un homme qui demandoit à une feme deniers que il li avoit balliez en garde . 
Coment proveras tu que li denier que tu as bailliez en garde te sont deuz ? Quer ce que tu veuls que ton aversaire mete avant ses resons , ce seut apartenir à l' office al juge . 
L' empereeur Severins et Anthonines dient . 
Cil pardevant cui la cause est tretiee commandera que li errement et li commun escrit soient regardé por fere foi de la verité . 
Cil meisme empereeur dient . 
L' action qui est proposee demostre la semblance et la maniere del plet qui est à venir . 
Et il list à amender la ou à müer , si comme l' auctorité del pardurable establissement l' enseigne , ou si comme la loialté al juge voit que droit est . 
L' empereres Anthoines dit . 
Cil qui vuelent acuser doivent avoir prueves , quer droiz ne reson n' otroie pas que li demanderres ait pooir de fere venir avant ne de regarder les instrumenz al defendeeur . 
Et se cil qui demande ne puet prover , cil qui se defent gaaigne la querele , ja soit ce que il ne prueve rien . 
Li empereres Alixandres dit . 
Ce n' est pas novele chose se cil à qui l' en demande deniers veult savoir les resons por quoi l' en li demande , si que verité en puisse estre seue . 
Cil meismes empereres dit . 
Quant l' en demande à aucun por soi et por autres , il a droit se il veult savoir que les paies qui ont esté fetes en commun soient mostrees , si que l' en puisse savoir combien il en affiert à sa part . 
Cil meismes empereres dit . 
Li procurerres de noz choses privees commandera que tu aies , si comme costume est , les instrumenz à contrescrire que tu diz que sont commun à toi et à nostre baillie . 
E se il convient aucune foiz que aucuns d' els soit trez avant par devant autre juge à fere certaineté de la demande , et cil qui est semons le requiert , li juges commandera que il soit mis avant . 
Cil meismes empereres dit . 
Ce que Antoines nostre peres escrist et ce que nos avons escrit s' acorde bien as resons de droit et de loialté ; quer ce ne sont pas devierses choses ne descordanz , que il a molt grant difference de par celui qui aucune chose demande , et par exception de tricherie puet estre ostez de l' entencion de sa demande , savoir mon se cil à qui l' en demande velt que li demanderres mete avant ses resons , si que il sache par les resons que il proposera comment il doit respondre à sa demande , et à ce s' acorde droiz , ou savoir mon se li demanderres veult que cil à qui il demande mete avant les seues resons ; quer il ne covient pas en cest cas que li demanderres fonde le commencement de sa demande des instrumenz et des resons al defendeeur . 
Cist tytres est de fere semondre . 
Li empereres Alixandres dit . 
Autresi comme ce s' acorde à boenes meurs que li aucuns port reverence à la feme à celui qui l' afranchi , autresi est il devee par l' otroi al prevost que il ne la face semondre . 
Li empereres Gordians dit . 
Il est certaine chose que cil qui sont franchi ne doivent pas fere semondre leur patron ne leur patronne ne leur filz ne leur peres ne leur oirs se il sont estrange , se il ne requierent avant pardon del banissement qui sus ce a esté fez ; ne en ceste chose ne soient point esparnié li coutiveeur des chans , quer l' en doit porter molt grant enneur à ces persones par reson et par nature . 
Et por ce donc que tu reconnois que tu feis sanz l' otroi au prevost semondre le fil à ton patron , tu requierz folement et en vein que la paine qui est establie el pardurable banissement te soit pardonnee . 
Li empereeur Dioclicians et Maximians dient . 
Cil qui sont el bail au pere ne pueent pas pledier contre lor pere . 
Se tu es donc hors del bail , il ne t' est pas defendu que tu n' i puisses pledier quant tu avras requis pardon del banissement qui est establi sus ce . 
Et ce meismes doit estre gardé en la persone de la mere . 
Cist tytres est de covenanz . 
Li empereres Severins dit . 
La chose qui n' est pas certaine entre freres est par boenes resons terminee par covenant . 
Por ce donc que tu reconois que il fu requis à ton pere que il rendist à Frontin son eritage se il morust sanz enfanz , li covenanz qui fu fez en cel tens que il n' avoit nus enfanz n' est pas trespassez porce que il departi son heritage si comme il li plout , aprés ce que tu fus nez , et te lessa en son leu quant il morut . 
Li empereeur Severins et Antoines dient . 
Se tu puez prover que aprés ce que tu eus vendu ton heritage cil à qui tu devoies murent leur actions contre cels qui l' avoient achaté , et cil les reçurent de leur boene volenté , tu te puez defendre profitablement par exception de covenant celé . 
Cil meismes empereeur dient . 
Li sers au creancier puet bien amender la cause son seigneur , mes il ne puet pas par novel covenant müer en pis l' obligement qui est à droit fez . 
Cil meisme empereeur dient . 
Puis que tu as quité le plet qui estoit meuz por ta possession , nule reson n' otroie que tu puisses recommencier la cause qui est finee . 
Li empereres Antoines dit . 
Se tu as paié à ton creancier une partie de ce que tu li devoies , et il a covenant entre toi et lui que il ne te demandera pas l' autre partie por ses causes et por ses besoingnes qui ont esté defendues por ton defendement et par ta foi , tu es delivrez par cel obligement ; quer la pardurable exception de covenent li tout que il ne puet demander le remanant ; quer neïs se tu l' eusses paié par ignorance , tu le peusses arrieres demander . 
Cil meisme empereeur dient . 
Il n' est pas dote que li covenant qui sont fet contre les lois et contre les establissemenz et contre les boenes costumes n' aient nule force . 
Cil meisme empereeur dient . 
Se tu as esté oirs à ton deteur , l' action que tu avoiees contre lui failli des ce que tu eus son eritage . 
Mes puis que tu eus gaaignié l' eritage par jugement , se tu le ballas à celui de qui tu l' avoiees conquis par tel condicion et par tel covenant que il feist satisfacion as autres creanciers et à toi de tant com il te deust se il n' eust l' eritage , la foi de la convenance doit estre gardee . 
Et se ele n' est gardee , tu avras auction contre lui . 
Cil meisme empereeur dient . 
Se il est prové que Apollinaires prist bestes à garder à moitoierie , si que li feon fussent parti entre le seigneur et le pasteur par tels parties com il covient entre els , il sera contrainz par le juge de garder le covenant . 
Li empereres Alixandres dit . 
Porce que puis que li aversaires ta mere fu veincuz , il li ala tant entor que ele li covenança que ele ne movroit nul plet de ses sers ; li covenanz qui fu fez par male foi ne vaut rien . 
E quant il commencera à pledier ou ta mere de cele convenance , li juges la deliverra . 
Cil meisme empereres dit . 
Il covient garder la loi que tu deis quant tu donnas doere por ta norrie ; ne ce ne pout pas nuire que l' en seult dire que auctions ne nest pas de covenanz ; quer nos usons lors de cest droit quant li covenanz est nuz . 
Mes quant denier sont baillié , et covenance est fete de rendre les , icil covenant vaut . 
Cil meismes empereres dit . 
Tu ne puez pas avoir action contre ta marrastre por le covenant que ele fist o ton pere quant ele li dona une terre en doere , que ele paieroit les usures à cels à qui la terre ert obligiee , ja soit ce que li convenanz soit provez en jugement . 
Mes se la terre est proisiee , qui est donnee en doere , si comme une partie de l' instrument mostre , tu puez avoir action que li convenanz soit tenuz . 
Cil meismes empereres dit . 
La loi aulte de droit requiert que li derrenier covenant soient gardé . 
E por ce , se l' une et l' autre partie s' assenti à ce que ele n' useroit pas de la premiere convenance , et meesmement se ce fu affermé par devant le prevost , si comme tu proposes , il ne t' est pas devee à user de l' action que tu avoies ainz que la convenance fust fete . 
Li empereres Maximians dit . 
Nus n' a droite actions por convenance qui soit fete es marchiez de boene foi se la covenance n' est fete maintenant que li marchiez est fez ; quer les convenances qui puis sont fetes ne pueent pas estre proposees en maniere d' action mes de excepcion . 
Li empereres Gordians dit . 
Se tes aversaires ] pramist , si comme tu proposes , que il paieroit une paine qui fu nommee se il ne tenoit les covenances , tu puez pledier sus la paine et gaaigneras que il tendra la covenance ou tu avras la paine qui est establie ; quer tu requiers por noient que li bien à ton aversaire te soient baillié sanz garder l' ordre de droit . 
Li empereres Valentins dit . 
Li covenanz qui est contenuz en l' instrument del doere que se li peres moroit la feme que li fiulz prenoit eust autretant d' eritage comme li autres fiulz , ne pout fere nul obligement ne tolir al pere franche poosté de fere testament . 
Li empereres Dioclicians et Maximians dient . 
Porce que tu proposes que li fil à un homme que il escrist ses oirs en son testament furent proié que cil qui premierement morroit lessast à l' autre sa partie de l' eritage et , aprés ce , cele covenance qui fu fete par cel proiere fu quitee par l' assentement des freres , nus ne puet riens demander à l' autre por l' endroit de cele covenance . 
Cil meisme empereeur dient . 
Li prevoz fera garder , si comme il porra solonc droit , le convenant que l' en porra mostrer qui a esté fez par boene foi , ja soit ce que nus escriz ne soit fez , se la verité de la chose puet estre provee par autres prueves . 
Cil meisme empereeur dient . 
Se vos provez que vostre deteur aient receu aucun de vos qui paiast par sa persone sa partie de la dete , li governierres de la contree porverra par sen auctorité , quant il en sera requis , que l' on ne demant rien à l' un por l' autre . 
Cil meisme empereeur dient à un chevalier . 
Ja soit ce que escriz qui est fez entre parenz en tel maniere que cil qui plus vivra ait les choses à l' autre n' est pas fez comme aumosne , neporquant , porce que la volenté as chevaliers , que il ont el derrenier esperit de leur vie et de leur propres choses , et qui est mise en escrit autresi comme en peril de mort , a force de jugement ; et tu proposes que quant tu et tes freres aliez en une bataille , porce que vos estiez ambedui en peril de mort , vos covenançastes li uns à l' autre que les choses à celui qui premierement morroit fussent à l' autre , l' en entent por cele condicion que par le jugement ton frere , qui est affermez par les establissemenz as princes , doivent ses choses venir à toi . 
Cil meisme empereeur dient . 
Porce que tu proposes que une covenance fu fete entre vos sanz letres que ce qui escharroit de par tes freres fust departi entre vos par ivels parties , et il puet estre prové que ceste convenance fu fete par pez fesant , tu te puez defendre par excepcion se tu porsiez . 
E se tes aversaires tient , tu doiz entendre que tu n' as nule auction por ceste covenance se tu ne te porveis de metr i paine , ne l' en ne doit pas otroier à ton aversaire que il use de la transaction se il n' est apareilliez d' acomplir les choses qui sont convenanciees . 
Cil meisme empereeur dient . 
Li convenanz al procureeur qui covenance à prendre mains que la dete ne monte non fera que cil qu' il procure ne poisse plus demander quant il sera en aage ; quer li defendeeur et li procureer qui demandent les detes à cels que il defendent ou procurent , non cil ou qui les claiment quites , delivrent tot obligement . 
Cil meisme empereeur dient . 
Quant li filz covenance ou il reçoit la dete de son pere , il ne tout rien à l' obligement de son pere . 
Cil meismes empereeur dient à une fame . 
Se il est prové que tu aies quitee l' action que tu eus encontre les oirs à celi qui fu tes marit , l' exception de covenanz ne te porra pas nuire quant tu voldras pledier contre les deteurs . 
Cil meisme empereeur dient . 
La demande as creanciers ne puet estre ostee ne muee por les covenances as deteurs . 
Cil meisme empereeur dient . 
Les seignoriees des choses sont tresportees par baillier les , et par user en , et non pas por nues covenances . 
Cil meisme empereeur dient . 
Li estranges chatex qui par droit est departiz entre les oirs , si que chascuns en à sa droite partie , ne puet pas por le covenant des oirs al deteur obligier al creancier l' un d' els , si que il soit tenuz à respondre de tot . 
E ce avra l' en en cels qui sont oir d' aucune eneur . 
Tu puez donc empledier , tant comme à toi apartient , l' oir de mostrer les communs cirogrefres ou des covenances qui furent fetes en la partie qui ne sont pas parfetes . 
Cil meismes empereeur dient . 
Cil qui demande aucune chose par non de paine qui a esté establie por garder les covenances ou avant ou aprés , il requiert par droit que sentence soit donnee por lui . 
Cil meisme empereeur dient . 
Se ce qui fu pramiz par mi covenant a esté rendu par certains anz , cil qui fist le covenant ne puet pas por ce estre obligiez à paier le de ci en avant se paine n' i fu mise al convenancier . 
Li empereres Justinians dit . 
[ pr . 
] Se aucuns reconoist quant il escrit l' instrument d' aucune covenance que il a fete que il ne refusera pas à respondre en totes corz por chevalerie ne por dignité ne por ordre de provoire , ja soit ce que l' on dotoit avant savoir mon se il li covenist tenir ce que est escrit et se cil qui ce covenança ne devoit pas venir contre sa covenance , ou savoir mon se l' on li deust donner congié que il se partist de ce que il escrist et usast de sa droiture , nos establissons que il ne lise à nul à aler contre ses covenanz ne à decevoir cels qui o lui font marchié . 
Et se li covenant sont fet par devant le prevost qui ne soient fet contre les lois ne par tricherie , il doivent estre gardé en totes manieres ; quer por quoi ne vailent pas li covenant qui sont fet en ceste maniere . 
E ce est une autre riule d' ancien droit , que chascuns a congié de quiter les choses qui sont establies por lui . 
Tuit nostre juge gardent donc ce es plez , et ce s' estende à toz les juiges et à toz les arbitres esleuz . 
Cil meisme empereres dit . 
[ pr . 
] Une tel question nos fu demandee de l' avocatie de Cesaire . 
Deus persones ou pluseurs estoient qui avoient esperance d' avoir l' eritage à un autre porce que il lor pooit eschaer par lignage ; si firent entre els convenanz où il out tels conditions : que li covenant seroient tenu se cil moroit et se li heritages venoit à els , ou se aucuns d' els en avoient par aventure aucun preu . 
Et l' on dotoit savoir mon se il covenoit garder les covenanz ; et ce fesoit la dote que cil vivoit encore de qui heritage il avoient esperance ; et li covenant ne furent pas fet autresi comme se il ne peust estre autrement , que li heritages ne venist à els , ainz i avoit deus conditions : se cil moroit et se cil qui firent le covenant estoient apelé à l' eritage . 
Mes il nos senble que totes ces covenances sont mauveses et ont perilleuse fin ; quer por quoi font aucun covenant des choses à celui qui encor vit et qui rien n' en seit ? Nos establissons donc solonc les ancienes riules que covenant qui sont fet encontre boenes mors soient refusé en totes manieres , et que rien n' en soit gardé se cil de qui heritage li covenanz est ne s' i acorde par aventure et s' i tient jusqu' à la mort ; quer lors en sera ostee tote mauvese esperance et il lor lira à garder cels convenaces qui seront fetes à son seu et par son commandement . 
Nos commandons donc que dons de tels choses ne engagemenz ne soient pas receu , ne nus autres marchiez qui en soit fet . 
Quer nos ne soufferrons pas en noz tens que aucune chose soit fete ou covenanciee es choses qui sont à autrui contre la volonté à celui qui eles sont . 
Cist titres est d' une maniere de covenance qui est fete par concorde qui est apelee transaction . 
Li empereres Antoines dit . 
Covenance ne transaction qui soit fete o les uns procureeurs ou des defendeeurs es choses que il firent communement ou durent fere n' aide pas as autres . 
E porce que tu eus donc trois procureeurs , e tu as fet transaction o les deus , il ne t' est pas devee que tu n' enpledes le tierz . 
Cil meisme empereeur dit . 
Porce que tu proposes que tu feis transaction de ton eritage o ta suer por quoi tu li doiz une somme de deniers , et ja soit ce que ele ne pledast pas por l' eritage , neporquant la transaction fu fete por poor de plet , l' on entent que li denier furent convenancié par droit . 
E por ce , se tu les ausses paiez , tu ne les peusses pas demander ; et se tu ne les eusses paiez , tu t' en peusses estre trez en plet . 
Li empereres Alixandres dit . 
Plede o Ginian porce que ses peres fu tes procurierres et procura tes besoinges ; et se il nie par devant le juge que il n' est pas tenuz à toi porce que transaction en fu fete , li juges demandera en jugement de boene foi de combien de deniers la translaction fu fete ; e se il apert que ele fust fete de mains de deniers que il ne sera prové que il te devoit de la procuracion , il commandera que il te rende le seurplus . 
Cil meismes empereres dit . 
Quant cil qui est en loial aage a meu plet contre celui qui ot la baillie de procurer le et cil plez est estainz , il n' est pas dote que il remaigne nule autre auction fors sanz plus de tricherie , se transaction n' est fete espicialment de tricherie . 
Cil meismes empereres dit . 
Porce que tu reconoist que tu feis transaction o l' oir à celui qui jadis fu tes defenderres , se tu feis ce puis que tu fus en aage , tu desierres por nient que li covenanz soient depecié . 
Et ja soit ce que nus escriz n' en fust fez si comme tu proposes , neporquant se certaineté est fete des covenances par ta reconoissance , escriture qui seut tesmoignier les chose qui sont fetes n' est pas necessere . 
Cil meismes empereres dit . 
[ pr . 
] Porce que vos proposez que quant vostre mere out meu plet del testament vostre pere , qui n' estoit pas à droit fez , ele fist translacion o l' autre partie , si que ele eust une partie des biens et lessast le plet , reson de droit ne suefre pas que la querele qui est entrelessiee soit renovelee par vos qui estes oir vostre mere . 
Mes se foi n' est fete des covenanz , vos emplederoiz par droit l' autre partie de tant comme à vos apartient ; quer se paine fu mise en la covenance , vos poez pleder por la paine ; e se obligemenz de paroles est entrelessiez , l' auction qui demostre la chose qui a esté fete vos est covenable . 
Li empereres Gordians dit . 
Li convenanz de translacion que cil a fet à qui tu otroias la decision d' un article et ne mie de tote la querele , ne puet de rien empeechier ta demande . 
Cil meismes empereres dit . 
Se plez est meuz des chose trespasseez , transaction en puet estre fete ; mes la transaction qui est fete des choses qui sunt à venir sanz le prevost n' est nule par l' auctorité de droit . 
Cil meismes empereres dit . 
Se li freres ta fame te treoit em plet por une possession que il te demandout , et covenanz fu fet entre vos en tel maniere si come tu allegues que se tel aversaires te paioit dedenz un certain jor . 
x . 
deniers d' or tu li leroies la possession , et se il ne les te paioit il ne t' en demanderoit rien d' ilec en avant , et cil qui eissi pramist ne fist pas satisfacion de la pramesse , il s' ensuit que tu , à qui la chose apartient , ne doiz pas plus estre traveilliez par lui . 
Et quant tu requerras de ce le prevost de la contree , il defendra que force ne te soit fete . 
Quer se l' autre partie eust boene auction en la chose , si la peust ele perdre par l' exception de tel convenance . 
Li empereres Phelippes dit . 
Tu requierz trop engressement et contre nature et contre la foi de tes covenanz que tu puisses movoir plet contre les filz ton frere por l' eritage ton pere ; quer jamés les quereles ne seroient finees se l' en commençoit à trespasser legierement les transactions qui seront fete par boene foi . 
Li empereres Valentins dit . 
La transaction qui fu fete de ce que tes peres donna à toi et à ton frere en tel maniere que cil qui morroit sanz enfanz lessast tot à l' autre , est estable et ferme , quer la fraternel amor tolt que li uns ne covoite pas la mort à l' autre . 
Et la transaction ne puet estre pas depeciee en cest cas autresi come se tu eusses esté deceuz à fere le covenant , quer tu ne diz pas que tu fusses de l' aage à qui les lois suelent secorre . 
E se tu en fusses , si ne deusses tu pas avoir enterine restitution por les devant dites causes . 
Cil meismes empereres dit . 
Li prevoz de la contree enquerra savoir mon se transaction a esté fete entre toi et les aministreeurs de ta cité de chose qui fust en dote ou se tu lor as quité aucune chose qui te peust estre deue sanz nule dote ; quer el premier cas , il commandera que la transaction soit tenable ; mes el derrenier , il ne sofferra pas que la grace que tu leur as fete nuise à la cité . 
Li empereeur Dioclicians et Maximians dient . 
[ pr . 
] Il est contenu en pardurable establissement que les transactions qui sont fetes par poor ne doivent pas estre tenables . 
Mes neporquant , tote maniere de poor ne soffit pas à rapeler les choses qui sont terminees par commun assentement , ainz covient prover tel poor qui contiegne peril de salu ou torment de cors . 
E la qualité de la principal cause ne soffit pas à prover tel force ou tel tricherie . 
Et por ce , se nule tel chose ne puet estre provee , il ne covient pas renoveler les quereles qui sont terminees par commun assentement . 
Mes porce que tu affermes que cil o qui tu as fet transaction est tes sers et filz de ta serve , se ce est voir que tu diz , une autre reson reforme le covenant . 
Quer il n' est pas dote , quant li seigneur font covenant o leur sers , il ne pueent estre tenu ne obligié par les covenanz . 
Cil meisme empereeur dient . 
Quant tes aversaires s' esforce d' aler contre les covenanz , reson et loialté commande que il rende la paine , et tu meismes le desierres , et puis reviegne l' on au plet tot derechief . 
Cil meisme empereeur dient . 
Il covient à ce que tu puisses avoir de nos certaine response , que nos sachons la forme del covenant , savoir mon se li covenanz fu simples et muz ou se il i out paine mise ; car se il n' i out paine mise , il est clere chose que la demande à ton aversaire n' est nule , ne i ne puet avoir nule auction de demander toi aucune espicial chose par non de paine . 
Cil meisme empereeur dient . 
Il ne covient pas que les causes ou li plet qui sont finé par transaction soient renovelé par les letres l' empereeur . 
Cil meisme empereeur dient . 
Tu proposes que cele contre qui tu es venuz à cort fina par transaction la querele que ele out contre toi ; et quant ele out receu ce que tu li avoies pramis por finer le plet , ele saut ore arriere de la covenance ; por quoi tu requierz ou que ele te tiegne covenant , ou que ele te rende ce que tu li donas . 
E tu as droit que tu demandes ce que tu li donnas se ele avoit passé . 
xxv . 
anz quant ele fist le covenant , et se il fu mis en covenant que se ele aloit encontre , tu eusses exception del covenant et action de demander ce que tu li donoies . 
Mes se il n' i out rien de ce , tu puet avoir l' exception del covenant et ne mie l' action de demander ce que tu li donas . 
Cil meisme empereeur dient . 
Il n' est pas deveé à fere translaction ou covenant de crime capital , fors sanz plus d' avoutire . 
Mes il ne list pas à fere transaction des autres communs crimes qui ne requierent pas paine de sanc , fors de faus acusement . 
Cil meisme empereeur dient . 
Li droit ne sueffrent pas que l' action qui est finee par boene foi soit renovelee por l' endroit d' instrument qui puis ait esté trovez . 
Mes se il est prové que tes aversaires ait porchacié la fin del plet , par ce que ele te soztrest ou par soit ou par autre les choses par quoi la verité pout estre provee , l' auction te remaint et l' exception del convenant li est tolue par la replicacion de tricherie ; e se ten action est ja perie dedenz le tens qui est establiz , tu puez pledier tant seulement de la tricherie . 
Cil meisme emperere dient . 
Il nos plest par droite reson que l' actorité des transactions ne soit pas mendre en terminer les quereles que cele des choses jugiees ; quer nule chose ne s' acorde si à humaine foi come garder les choses qui sont covenanciees . 
Ne ce ne soffit pas à depecier la covenance que tu proposes que ele fu fete en la seconde eure de la nuit , quer nus tens ne refuse le consentement de celui qui a saine pensee et est de plus de . 
xxv . 
anz . 
Cil meisme empereeur dient . 
Porce que il est escrit que les choses qui sont donnees ou retenues por transaction sont à celui qui les reçoit autresi come se il les achetast , et les choses qui sont fetes par faintise valent autretant come se eles ne fussent pas fetes , l' on demande por noient le pris qui fu pramis faintement . 
Cil meisme empereeur dient . 
Se tu estoies en aage quant tu feis transaction contestacion de tricherie ne sofist pas à despecier la transaction . 
Cil meisme empereeur dient . 
L' intention à cels à qui Artimedorus devoit , qui out autres oirs que toi , ne te puet pas tenir se tu ne fus obligez por lui , mes ce dut estre tretié tant comme la cause fu entiere . 
Quer porce que tu proposes que li plez a esté finez par transaction , et que tu as paiez les deniers que tu acovenanças , tu requierz à tort que il te lise à demander ce que tu as paié que tu ne devoies pas . 
Quer se tu n' eusses fet que prametre les deniers en la transaction , si ne te peusses tu pas defendre de paier les par exception de ce que tu ne le devoies pas . 
Cil meisme empereeur dient . 
Se l' on ne doit rien plus demander des ce que l' on a receu por l' endroit de la transaction les choses qui sont contenues en l' instrument , tu voiz que ten aversaire se puet defendre par l' aide d' exception . 
Mes se ele reconoist sanz fin de plet que ele rendra une certaine cantité de deniers , et ele dit que ele n' en doit plus , il ne t' est pas defendu que tu ne demandes et icele partie et le seurplus de la dete . 
Cil meisme empereeur dient . 
Se vos aviez plus de . 
xxv . 
anz quant vos feistes transaction o vostre oncle , et vos li quitastes en dons sanz nule condicion ce que il vos devoit , la cause ne doit pas estre recommenciee encontre autres qui sont si oir por ce se vos proposez que vos le feistes en esperance d' avoir son heritage aprés lui . 
Cil meisme empereeur dient . 
Il est droiz de quoi nus ne doit doter que por la transaction que la mere face ne doivent pas si fil estre serf . 
Cil meisme empereeur dient . 
Il est aperte chose que cil qui est sains par pensee puet fere transaction par droit , ja soit ce que il soit malades par cors ; ne tu ne deusses pas requerre par engrés desierrier que tu peusses depecier tes covenanz porce que tu estoies malades par cors quant tu les feis . 
Cil meisme empereeur dient . 
[ pr . 
] Comment que transaction soit fete ou par devant le governeeur de la contree ou ailleurs ou par escriture ou sanz escriture , il covient que ele soit gardee . 
Mes porce que tu proposes que tu feis une covenance par quoi tu devoies recevoir une certaine chose , ja soit ce que escriture n' en fu pas fete ne peine n' i fu pas mise , et ja soit ce que auctions ne pout pas nestre del covenant , neporquant se tu demandes le tuen , et tes aversaires se veult defendre par l' exception del covenant , tu useras de tel replication que il n' a pas paié ce qui fu el covenant . 
Et par ce , le porras tu contraindre d' acomplir le covenant . 
Cil meisme empereeur dient . 
Li droit defendent que les choses qui sont finees par general transaction ne soient pas recommenciees por l' endroit d' aucun espicial article qui puis soit trovez . 
E l' erreur de la proprieté de la chose , que autres tient que cil qui font la transaction el tens que il la font , ne puet rien nuire . 
Cil meisme empereeur dient . 
Il est grief chose à ton oes et plaine de crime que les choses qui sont terminees par transaction soient recommenciees , porce que tu reconois que à fere la transaction ot tricherie plus de par toi que de par celui contre qui tu nos requiers . 
Cil meisme empereeur dient . 
Se el covenant de la transaction qui est fete entre aucuns d' aucune certaine chose est contenu que rien plus n' en soit demandé , ja soit ce que il n' i ait pas mis que de cele chose ne soit rien plus demandé , neporquant l' auction des autres questions remaint entiere . 
Cil meisme empereeur dient . 
Se la sentence qui est donnee aprés ce que l' en a oï la cause n' est sozpendue par apel ou par enterigne restitucion , il est certaine chose que transaction est por nient fete sus la chose qui est jugiee . 
Et por ce , se tu n' as perie l' action que tu avoies ou par mise ou en autre maniere , li prevoz de la contree s' entremetra si come la costume des lois est , que il merra à effeut les choses qui sont pieça jugiees . 
Cil meisme empereeur dient . 
[ pr . 
] Se tu t' acordas que por le fonz que tu demandoies te fust donnee par transaction aucune certaine possession franchement , ne tu n' avoies pas en cel tens mains de . 
xxv . 
anz , ja soit ce que il fust aprés prové que cele possession ert obligiee à aucun , ou que autres i avoit part , li droit defendent que li plez qui est finez ne soit pas por ce recomenciez . 
Mes se il i out mis paine de garder les covenanz , ou se il furent escrit , tu en puez pledier par devant le governeeur de la contree . 
Neporquant , se li sires del fonz ou autres chalenge envers toi les choses por quoi la fin del plet a esté fete tant comme tu les tienz , tu n' en puez rien demander . 
Cil meisme empereeur dient . 
Porce que vos proposez que vos avez à vostre escient quité par transaction l' obligement par quoi vostres freres estoit obligiez à vos porce que il vos avoit eu en garde , et tricherie n' est pas fete à celui qui se consent à ce que l' en li fet , vos plaigniez por noient de tricherie ; ne nus n' est estrainz par pramesse d' acomplir la pramesse de son propre heritage . 
Cil meisme empereeur dient . 
Quant il est mostré veraiement que la transaction qui a pris fin par le remuement del siegneur ou par l' auction qui est perie fu fete par la proiere des amis à cels qui la firent , la profession à celui qui requiert que ele soit depeciee porce que ele fu fete par poor , si comme il dit , descuevre sen engresté . 
Cil meisme empereeur dient . 
Se tu avoies plus de . 
xxv . 
anz quant tu feis la transaction , ja soit ce que il ne soit pas prové que ce qui te fu pramis t' ait esté rendu , ne cil que tu as trez en cause ne le t' offrent pas , la loialté de l' exception fet que tu ne puisses rien plus demander que ce qui te fu pramis . 
Cil meisme empereeur dient . 
Se les choses qui furent pramises en la transaction ne sont acomplies , il est certaine chose que l' on puet demander la paine qui i fu mise se l' en va encontre . 
Cil meisme empereeur dient . 
Transaction ne vaut rien qui est fete sanz rien donner ou sanz rien retenir ou sanz rien prametre . 
Cil meisme empereeur dient . 
Ja soit ce que cil qui a encovenancié aucune chose par transaction se repente maintenant , neporquant li covenanz ne puet pas estre depeciez ne li plez recommenciez . 
E cil qui t' amonesta que il lisoit bien à partir soi de la transaction dedenz certaines tens , te dist faus . 
Li empereeur Graciens et Valentins et Theodoses dient . 
Là où covenance ou transaction est escrite et ele est confermee par paine , ou l' en doit fere ce qui est covenancié , ou une paine doit estre enjointe à celi qui la trespasse , o les choses qui li furent donnees por fere la , se ses aversaires veult . 
Li empereeur Archemes et Honoires dient . 
[ pr . 
] Se aucuns qui ait plus de . 
xxv . 
anz veult venir contre les covenanz ou contre les transactions que il fist par sa propre volenté , et sanz nule force , ou par proier le juge ou par requerre les princes ou par ce que il n' acomplist pas ce que il pramist , se il afferma ce que il pramist el non de Deu le tot puissant , il n' estoit pas tant seulement diffamé , ainz perde s' action et rende la paine qui est contenue en la covenance , et perde la proprieté de ses choses , et tot le preu que il avoit eu de cele transaction ou de cel covenant . 
E tuit li preu seront assigné à cels qui garderont les droitures del covenant sanz bruisier . 
Et nos commandons que cil soient digne de soffrir le damage qui est establiz en ceste loi qui nostre non metront en lor covenances , o al mains le confermement as princes , et puis en les voudront tenir . 
Li empereeur Leons et Anthemes dient . 
Se transaction ou covenances sont fetes por faus instrumenz , ja soit ce que seremenz soit fez de tenir les , nos commandons que eles soient depeciees quant la fauseté sera descoverte en tel maniere que se li covenant ou les transactions sont fetes de pluseurs causes ou de pluseurs articles , icele cause ou icele partie soit depeciee tant seulement , qui fu fete por le faus instrumenz ; et li autre chapitre soient gardé fermement se eissi n' est par aventure que li plez qui est terminez fust commenciez por celui article qui est faus . 
Li empereeur Anastaises dit . 
Nos commandons que les transactions qui ont esté fetes ou qui seront fetes en totes les causes de condicion de servage qui sont meues , ou qui de ci en avant seront meues , aient force , se il n' avient que eles chancelent en autre maniere . 
Ne nos ne volons pas que il apere que eles ne doient riens valoir porce que eles sont fetes de condicion de servage . 
Ce est une constitucion greque d' erreur de jugement . 
Li empereeur Dioclicians et Maximians dient . 
Il a sovent esté establi que erreur de plet donc ele nesse ou d' un article ou de pluseurs , ne fet nul tort à la verité . 
E por ce , il est apert droit que les resons qui ont esté contees pueent estre recordees de rechief se les choses ne sont jugiees ou se transaction n' en a esté fete . 
E se tu as pramis par erreur de plet une somme de deniers autresi comme se tu la deusses , ja soit ce que tu ne la devoies pas , tu puez avoir droite auction de toi delivrer . 
Cist tytres est de maintenir autrui causes . 
Li empereres Alixandres dit . 
Se li homme as autres et li nostre meisme sont si sage que il puissent defendre en plez cels qui le voldront , il ne leur est pas devee à fere le . 
Li empereres Antoines dit . 
Porce que tu n' apelas pas quant li prevoz d' Egipte te defendi que tu ne sostenisses jamés cause , obeis à son commandement . 
Li empereres Gordians dit . 
Se tu donnas caption que tu paieroies une somme d' argent solonc ce que l' en puet devoir à certaine mesure à ennoré homme ou à avocaz , et tu prameis à rendre la autresi comme se tu l' eusses enpruntee , ne par lonc tens aprés ne t' assentis pas à dire combien ce seroit , tu te puez defendre par l' exception de deniers qui ne sont pas nombré ; ce est à dire , porce que tes aversaires ne seit combien il te doit demander . 
E par ceste cause puez tu solonc la costume delivrer la caucion que tu as donnee . 
Li empereeur Dioclicians et Maximians dient . 
Aucuns s' esforce por noient de revenir as questions qui sont terminees por couverture de ce que li patrons de la cause n' i fu pas . 
Li empereres Costentins dit . 
Se aucuns des avocat sont trové qui mielz aiment granz loiers que boene renomee , et qui par non d' avocatie demandent des causes que il ont empris à defendre certaine partie o grief damage de celui qui la cause est et o ravine , il nos plest que cil qui mandront en ceste cruelté soient del tot mis hors de cel office . 
Li empereeur Valentins et Valeriens dient . 
[ pr . 
] Se aucuns veult estre avocat , uns meismes ne soit pas juge et avocaz en une meisme cause , quer il covient avoir aucune difference entre les juges et les patrons . 
E devant totes les autres choses , tuit li avochat defendent les pledeeurs en tel maniere : que il ne praignent pas congié de lesdengier ne de mesdire plus que li profiz de la cause le requiert , facent ce que la cause requiert , et s' atrempent de tort fere . 
Quer , se aucuns est si janglierres que il li soit avis que l' en ne doie pas pledier par resons mes par mesdiz , il sofferra apeticement de sa renomee . 
Ne l' on ne lor doit pas donner si grant licence que aucuns lest la besoigne et s' entremete de fere ennui à son aversaire ou en apert ou en traison . 
En seur que tot , li avocaz ne face nul marchié ne nule convenance o celui que il a empris à defendre en sa foi ; ne nus de cels à qui il list à prendre ne despise ce que cil que il defent li dorra par sa propre volenté por la grace de son office . 
Ne nus n' aloigne le plet de son gré . 
¶ E en la cité de Romme , li ennoré homme qui cel office voldront eslire aient congié de defendre causes tant com il voldront , si que il ne preignent pas de ce acheson de gaaignier vilainement , ainz querent par ce acroissement de loenge . 
Quer se il sont ataint que il beent à gaaing et à deniers , il seront nombré entre cels qui sont tresvil , si comme geté et forsligné . 
Quicumques veult donc estre avocat de cels à qui nos avons otroié que il le soient , il a persone d' avocaz sanz plus tant comme il s' entremet d' avocatie . 
Et ne cuit pas aucuns que s' enneur soit amenuisiee se il a esleu le besoig d' ester soi et lessié la droiture de sooir . 
Cil meisme empereeur dient et li empereres Graciens dient . 
[ pr . 
] L' en doit porvoir que en ta cort cil qui sont plus noble ou par merites ou par aage ne soient pas tuit d' une partie , si que il coviegne que l' autre partie soit sostenue par les rudes et par les novials . 
E por ce , se en une cort sont tant seulement deus ou pluseur qui soient de graigneur renommee que li autre , li offices al juge soit de departir les avocaz ivelement , si que l' une partie en ait en s' aide autretant comme l' autre . 
¶ E se aucuns est qui refust à edier à aucune des parties quant li juges l' en avra amonesté , par tel excusation qui ne puisse estre provee , il perde la cort , et sache que li offices d' avocatie ne li porra jamés estre renduz . 
¶ E se aucuns de cels qui pledent est descoverz que il ait fet marchié o pluseurs à chascun par soi , et que il ait tolu à son aversaire par tel barat pooir d' avoir autretant defendeeurs , il mostre sanz dote que il sostient desloial cause et si apercevra que il a escharnié l' auctorité al juge . 
Li empereres Leons dit à un prevost . 
Nus ne se mete en la compaignie des avocaz ne en ta cort , ne el jugement provincial , ne par devant aucun autre juge se il n' est embeuz des sainz misteres de la religion crestiene . 
E se il est fet en autre maniere en ta cort par aucun enging , tes offices sostendra damage de . 
c . 
livres d' or por condempnement . 
E cil meismes qui contre nostre sage establissement osera emprendre l' office d' avocatie , et dotera le de defendement qui est deveez , il sera ostez de l' office d' avocatie , et perdra ses biens et s' ostendra paine de pardurable essil . 
E sachent li governeeur des contrees que cil en qui baillié ce sera fet perdra la moitié de ses biens , et s' ostendra paine d' essil jusqu' à . 
v . 
anz . 
Cist tytres est des avocaz à divers juges . 
Li empereres Antoines dit . 
Se tu cuides que li patrons de la cause ait muee la verité et tu le puez prover , sentence sera donnee contre lui por son mesfet , et puis orra l' en autre foiz la principal cause . 
Mes se tu ne mostres que il ait muee la verité , tu seras encoupez de faus accusement et les choses qui furent jugiees contre quoi l' en li apela pas seront tenables . 
Li empereeur Valentins et Gracians et Valerians dient . 
Nos ne volons pas que cil qui par force doivent à leur païs servises et defendement s' en esloignent , ne que il aillent foloiant . 
Neporquant , nos leur otroions que il aient es causes offices d' avocaz et aillent à cort en lor propres citez , en tel maniere que il ne leur soit pas otroié à estre contre le preu de la cité en quoi il ont ceste enneur . 
Li empereeur Arthemes et Honoires dient . 
Aucuns des avocaz qui n' est pas liez des laz de la cort ne reçoive pas les baillies des contrees , si que à cels qui les covoiteront en soit close l' entree , et à cels qui ne le voldront pas n' en soit pas force fete . 
L' empereeur Theodose et Honoires dient . 
Li avocat de ta cort et de toz les jugemenz puissent , autresi come li chevalier , aquerre à leur propre seigneurie autresi come leur propre chatel quant que il ont aquis par cel office et par cele acheson aprés la mort leur peres . 
Li empereeur Dioclicians et Valerians dient . 
Quanque nos avons donné par la largesce de nostre corage as avocaz de la grant prevosté d' Orient por la reverence de leur estuides , ce meisme sachent li patron des causes de la noble prevosté d' urbicaire qui leur est donné par cest present establissement . 
Cil meisme empereeur dient . 
Nos establissons que nule cure ne soit enjointe ne par ta prevosté ne par autre juge as avocaz qui par devant toi doivent maintenir les causes ; e aucuns ne cuit pas que nule chose doie estre enjointe as avocaz des contrees ne à cels as juges . 
Nule maniere de servise ne soit donc enjointe as avocaz , ne nule autre chose ne leur soit commandee fors jugement en cel leu tant seulement où il ont l' office d' avocatie . 
Et li offices qui essaiera à bruisier les rueles de ceste loi , sofferra paine de . 
l . 
livres d' or . 
Cil meisme empereeur dient . 
Nos jujons que l' avocatie de la tresnoble prevosté d' Illire ait autretex privileges et autretex quitance comme l' avocatie de la haute prevosté d' Orient a . 
Cil meisme empereeur dient . 
Porce que l' avocatie de la prevosté comprise par le nombre de . 
c . 
l . 
avocaz qui ne puent estre creuz n' apeticiez , nos commandons que cil qui de cele compaignie vienent à estre patron des choses qui apartienent à la borse l' empereeur , soient gardé franc des laz de tote vil condition , et il e li fil que il ont engendrez ou que il engenderront . 
E puis que il auront mis jus cel office , et uns anz sera acompliz , il se departent de la compaignie as avocaz et soient o les contes de nostre consistoire . 
E si commandons par l' auctorité de ceste loi que tot ce que li avocat de ta haute cort porront conquerre par aucun cas ou par aucun titre soient leur autresi comme leur propre , ne que nus de leur lignage n' i chalenge nule droiture , si que totes cez choses soient tenables en l' avocatie de la prevosté d' urbicaire . 
Cil meisme empereeur dient . 
Se aucuns des avocaz de ta haute cort ou de la prevosté d' Illire ou d' urbicaire ou de cels qui defendent les causes es jugemenz des contrees reçoit par l' eslection de consiege le don et la poesté de governer aucune contree quant il avra tenue sa baillie enterignement et sanz aucun corrumpement de sa renommee , il ait poesté de revenir à l' office donc il fu ostez et de quoi il soloit gaagnier ce que mestiers li ert ; ne il ne li soit pas defendu par aucune envie que il ne puissent derechief defendre causes comme devant . 
Li empereeur Antoines et Marc dient . 
Nos commandons que li dui avocat qui sont trové plus haut en ta cort soient esleu chascun tierz an al defendement de la borse l' empereeur , o celes meismes enseignes de dignité et de privileges que cil avoit qui devant ce estoit toz seus fez patrons et defenderres de la borse l' empereeur . 
Li empereres Leons dit . 
[ pr . 
] Nos establissons que il ne lise à nul à acompaignier aucun en l' office d' avocatie as . 
c . 
l . 
avocaz que la haute prevosté prendra à sont conseil . 
E nus ne soit autrement acompaigniez à la compaignie des avocaz de ton siege , se il ne mostre avant en la cort al governeeur de la contree dont il fu nez tel chose par quoi il apeire que il n' est pas sozmis à vil condition ne à la fortune des menues genz , se li prevoz ou li governierres de la contree est à examiner le ; e se il n' i sont , il le face par devant le defendeeur del chastel dont il est . 
E si volons que li mestre de droit jurent et tesmoignent par escrit que cil qui velt estre mis en la compaignie des avocaz set assez de droit ; e si volons que li fil as avocaz de ta hautece qui or maintienent les causes , ou qui de ci en avant les maintendront , soient par devant les autres en cel nombre . 
E en seur que tot nos volons que il lise à cels qui seront trové les . 
c . 
et . 
l . 
avocaz de ton siege à maintenir causes par devant le visconte , ou par devant le prevost del siege l' empereeur ou par devant le conte d' Orient , ou par devant les vicaires , ou par devant les governeeurs des contrees . 
Cil meisme empereres dit . 
Nos establissons que il ne soit pas en ton jugement en quanz anz li patrons de la borse l' empereeur ait parfet son office , ainz volons que il le fenisse en deus anz seulonc l' anciene costume , sans toz les privileges que li prince de ça en arrieres otroierent à cele compaignie . 
Li empereres Leons dit . 
[ pr . 
] Nos avons par droit receu la requeste as avocaz de la noble cité d' Alixandre que il nos ont envoiee de l' asemblee de leur cort et del patron as choses qui apartienent à la borse l' empereeur , si confermons par cest establissement que il soient establi . 
l . 
en leur assemblees , et que leur non soient escrit , et que il facent l' office d' avocat en la cort al prevost del siege l' empereeur , et en cele al duc des marches d' Egipte quant aucuns les en requerra ; et li autre qui i seront outre cel nombre maintiegnent causes par devant autres juges de cele meisme cité d' Alixandre ; e li fil à cels qui eissi seront establi soient mis par devant les autres en leu de cels qui defandront de cel nombre . 
Et quant cil qui istra de cele compaignie por estre patron des choses qui apartienent à la borse l' empereeur avra acompli deus anz , il soit en guerredon de ses travalz ennorez d' autretel dignité comme ont li governeeur des contrees , si que congiez et poirs ne leur soit pas deveez que il ne defendent cause quant mestier sera por soi et por lor filz et por lor fames et por leur peres et por totes les persones de leur lignage jusqu' aul quart degré . 
E quant il avendra que li patrons de la borse l' empereeur morra , cil qui est plus prochains del degré où il estoit quant il fu esleuz à cel office soit sanz delaiement mis en son leu , si que li oir al mort n' aient nule esperance que de ce leur puisse nus preuz estre aquis . 
E tuit li privilege que il ont eu jusque ci soient gardé de ci en avant entierement et sanz malmetre , si que quant ceste franchise leur sera gardee , il puissent garder l' eneur de nostre empire en repos et en pes tot le remanant de leur vie , et nule cure ne leur soit enjointe malgré leur . 
Cil meisme empereeur dit . 
Li avocat qui esclerent les dotes des causes et es drecent sovent par la force de leur defense les choses qui sont escolorgiees es communes besoignes et es privees , et rapareillent les choses qui sont dechaetes , ne profitent pas mains à l' umain lignage que se il sauvassent le païs et les peres par batailles et par plaies ; et nos ne creons pas que cil seul defendent nostre empire qui se combatent o gleves et o escuz et o haubers , mes li avocat autresi bien ; li patron des causes s' entravaillent bien , qui se fient en la garnison de leur glorieuse voiz et defendent l' esperance et la vie et les oirs as laboreeurs . 
Li empereres Leons dit à Dioscore le prevost . 
[ pr . 
] Aprés les deus patrons des choses qui apartienent à la borse l' empereeur qui par les establissemenz qui sont mis devant cest sont garni des benefices l' empereeur , nos jujons que li . 
lxiiii . 
avocaz qui sont en ta prevosté aient des le premier jusqu' al derrenier icels meismes benefices ; de quoi li patron de la borse l' empereeur et leur fil sont ennoré ; et si ajoistons à ces choses que se li patrons de la borse l' empereeur muert en cel office , il et franche poesté de donner ou par testament ou sanz testament à ses oirs , qui que il soient , ou privé ou estrange , totes les choses que il a conquises puis que il commença cel office . 
Li empereres Zenons dit à Justin le prevost . 
A la samblance des . 
lxiiii . 
avocaz de la cort de la grant prevosté , li . 
xv . 
qui ont les premiers degrez en ta cort aprés le patron de la borse l' empereeur aient icels meismes privileges et icels benefices que li patron de la borse l' empereeur ont et lor fil . 
Cil meismes empereres dit Apolin prevost d' Illire . 
[ pr . 
] Nos commandons que l' avocation de ta cort soit comprise par . 
c . 
l . 
avocaz , si comme il a esté establi devant ce ; et que cil nombres soit acompliz par l' eslection de ton siege totes les foiz que il sera amenuisiez ou par mort ou par autre cas , en tel maniere que d' or e jusqu' à deus anz soient esleu à acomplir le devant dit nombre sanz fere nule enqueste de quel condition il sont , sauve l' auction as serjanz , se il en ont nule contre els de quoi il est certaine chose que ele faut quant cil contre qui ele estoit a acompli l' office del patronnage de la borse l' empereeur . 
Et quant li dui an seront passé , cil qui voldront estre assemblé o les avocaz de ta cort , il n' i soient pas receu se il n' est esclerié par escrit que il ne soient pas de vil condicion . 
E nos establissons que tuit li privilege qui ont esté otroié as avocaz de la grant prevosté d' Orient par les princes qui ont esté ça en arrieres , ou par l' empereeur Leon qui fu de haute memoire ou par nos establissemenz , vaillent toz jorz sanz nule discorde as avocat de ton glorieus siege . 
Li empereres Anastaises dit à Eusebe le mestre des offices . 
[ pr . 
] Nos avons receu la requeste al visconte d' Ase par quoi il senefia à noz orilles que li avocat de sa cort avoient requis par commune requeste que il aient par nostre franchise aucune dignité aprés ce que il auront lessié l' office d' avocatie . 
Nos commandons donc que quant il auront acompli le devant dit office chascuns de cels qui orendroit sont en leur compaignie , ou qui aprés ce i seront solonc le tens , ait cele meisme dignité que li quens de la premiere ordre a , si que il reçoivent el tens de leur repos le fruit des travalz que il ont soffert et que por la foi et por le loiauté que il ont gardee envers cels que il ont defenduz soient il departi de la multitude des hommes par droit de basse condicion et assemblé par droit as nobles hommes . 
Cil meismes empereres dit à Thomas prevost d' Illire . 
Nos commandons que li avocat de ton haut siege qui seulonc le tens sont levé al degré et à l' office del patronnage de la borse l' empereeur , et leur enfanz qui ja sont né , au qui aprés ce nestront , soient gardé quité et franc del lien de tote condicion basse ; quer ce a esté de pieça otroié es sainz establissemenz à la noble prevosté d' Orient et à cele d' Urbicaire et il n' est pas dote que cez . 
ii . 
poostez tant seulement ne sont pas ivels mes la tenue est leur pareil . 
Cil meismes empereres dit à Costentin le prevost . 
[ pr . 
] Nos commandons que li primaz des avocaz de la cort al noble conte d' Orient ait par deus anz l' office de patron de la borse l' empereeur et reçoive par cez deus anz les conforz qui li seront establi par commun assentement ; e quant li dui an seront passé , il lest l' office d' avocatie ; e la compaignie des devan diz avocaz soit governee si que il ne soient que . 
xl . 
; en tel maniere que se il en i a ja plus , cil qui plus i sont ne soient pas geté de l' office des avocaz mes nus autres n' i soit ajostez que la compaignie des avocaz ne passe le nombre de . 
xl . 
E si commandons que cil qui auront acompli l' office del patronnage de la borse l' empereeur , si com il est establi , ne soient pas destorné que chascun ne puisse fere office d' avocat por soi et por autre , et por sa fame et por le pere sa fame et por sa mere et por son gendre et por sa bruz et por ses enfanz et por ses sers et por ses coutiveeurs qui apartienent à lui ; ne leur mesons ne soient grevees de nul servise se il vuelent avoir tuit cest avantage en une meson tant seulement . 
En seur que tot , nos commandons que por les semonses soit gardee la mesure que nos avons envoiee por els et por leur coutiveeurs et por leur sers , si que congiez ne soit donnez à nul de trespasser cele mesure encontre els . 
Ne nos ne volons pas que de ci en avant soit aucuns acompaigniez al devant dit nombre des avocaz devant que l' en sache que il ait esté endoctrinez es lois partant de tens comme il est establi . 
E si volons que li fil as avocaz qui encor sont en l' office d' avocacie ou à cels qui ont acompli l' office del patronnage de la borse l' empereeur qui encore vivent ou qui sont mort , soient mis pardevant les estranges qui voldront venir à tel office et soient acompaignié à l' assemblee des avocaz par grace et sanz nul costement se il ont receu la doctrine des lois par tant de tens comme il est establi . 
E que l' en se porvoie de cels qui ont receu ou qui receuront l' office del patronnage de la borse l' empereeur ; et ne mie tant seulement de cels qui vivront puis que il auront acompli , mes de cels qui morront en l' office , nos commandons que li oir as patrons de la borse l' empereeur qui sont apelé à tel degré , ja soit ce que la mort les devancisse , si que il ne puissent pas acomplir leur office , aient leur biens autresi bien comme li oir à cels qui l' ont acompli ou qui l' acompliront , et que il ne soient contraint de sostenir la cure de nul commun office se il ne velent ; et il ne soient grevé de nule maniere de servise se ce n' est par nostre espicial auctorité . 
E se aucuns les velt trere en cause , il soient semons pardevant le conte d' Orient , qui est leur avenant juges , et pledent en sa cort . 
Cil meismes empereres dit à Eustace le prevost . 
[ pr . 
] Il covient guerredonner par principals loiers l' office as avocaz qui est loables et durement necesseres à la vie des hommes . 
E por ce , nos commandons que li patron de la borse l' empereeur , qui solonc le tens seront en ta cort , soient entre les nobles contes de nostre saint consistoire el sollempnel jor de la feste des kalendes de janvier , de l' an tant seulement en quoi il sont en cel office , et reçoivent o els le confort de nostre hautece . 
E quant il auront acompli cel office , se il ont nobles fiulz , il soient mis en la compaignie des notaires por fere les letres as princes et as barons . 
E se aucuns est amonestez , par les lettres de ton siege , por dete que il ait reconeue ou por cause de quoi il soit accusez , et il soit apareilliez de mostrer sa confession , il ne le face pas par devant arbitre , ne par devant juge delegat , mes pardevant les patrons de la borse l' empereeur qui seront en cel tens , ou par devant l' un se li autres n' i puet estre . 
E se aucuns veult metre avant loials allegations de noces qui ont esté celebrees par corage de fere mariage d' une part et d' autre sanz avoir instrumenz de doere , et des enfanz qui sont né de tel mariage et qui aprés en nestront , il les covient metre avant par escriz par devant les patrons de la borse l' empereeur qui seront en cel tens , ou par devant l' un se li autres n' i puet estre , si comme nos avons avant dit , en tel maniere que les allegations qui seront fetes en derriere des persones contre qui eles sont fetes , soient lessiees sanz determiner jusqu' à tant que eles i soient . 
Et quiconques voldra franchir les sers pardevant les viscontes , les franchises soient donnees et prononciees par la propre voiz as avocaz . 
E li autre privilege qui pieça ont esté otroié as devant diz patrons de la borse l' empereeur et as avocat qui encor maintienent l' office d' avocatie seulonc le tens durent en leur estableté et en leur fermeté par cest nostre confermement . 
Cil meismes empereres dit à Sercie le prevost . 
[ pr . 
] Nos avons jugié par avenant atreinpement à recevoir les requestes as avocaz de la cort de la prevosté de la contree de Syre . 
E si commandons que li primaz qui sera seulonc le tens pardesus els ait par deus anz l' office del patronnage de la borse l' empereeur et reçoive par cez deus anz les conforz qui seront establi par commun assentement . 
E quant li dui an seront passé , il lest l' office d' avocacie et la compaignie des devant diz avocaz soit governee , si que il ne soient que . 
xxx . 
; en tel maniere que se il en i a ja plus , cil qui plus i sont ne soient pas geté de l' office as avocaz , mes nus autres n' i soit ajostez que la compaignie des avocaz ne passe le nombre de . 
xxx . 
E si comandons que cil qui auront acompli l' office del patronnage de la borse l' empereeur , si come il est establiz , ne soient pas destorné que chascuns ne puisse fere office d' avocat por soi et por sa fame , et por le pere sa fame et por sa mere et por son gendre et por sa bruz et por ses enfanz et por ses coutiveeurs et por ses sers qui apartienent à lui ; ne leur mesons ne soient grevees de nul servise se il vuelent tuit avoir cest avantage en une meson tant seulement . 
E en seur que tot , nos commandons que por les semonses soit gardee la mesure que nos avons envoiee , por els et por leur coutiveeurs et por leur sers , si que congiez ne soit donnez à nul de trespasser cele mesure encontre els . 
Ne nos ne volons pas que de ci en avant soit aucuns acompaigniez al devant dit nombre des avocaz devant que l' on sache que il ait esté endoctrinez es lois par tant de tens com il est establi . 
E si volons que li fil as avocaz qui encor sont en l' office d' avocacie , ou à cels qui ont acompli l' office del patronnage de la borse l' empereeur qui encor vivent ou qui sont mort soient mis pardevant les estranges qui voldront venir à cel office , et soient assemblé à la compaignie des avocaz , par grace et sanz nul costement , se il ont receu la doctrine des lois par tant de tens com il est establi . 
E que l' on se porvoie de cels qui ont receu ou qui recevront l' office del patronnage de la borse l' empereeur ; et ne mie tant seulement de cels qui vivront puis que il l' auront acompli , mes de cels qui morront en l' office , nos commandons que li oir as patrons de la borse l' empereeur qui sont apelé à tel degrei , ja soit ce que la mort les devancisse , si que il ne puissent pas acomplir leur office , aient leur biens autresi bien comme li oir à cels qui l' ont acompli ou qui l' acompliront et que il ne soient contraint de sostenir la cure de nul commun office se il ne vuelent ; e il ne soient grevé de nule maniere de servise se ce n' est par nostre espicial auctorité . 
E se aucuns les veult trere en cause , il soient semons par les letres al prevost en qui ballié il sont qui est leur avenanz juges et pledent en sa cort . 
Cist titres est des avocaz à la borse l' empereeur . 
Li empereres Anastaises dit . 
Porce que tu proposes que tu as sostenu les causes des choses qui apartienent à la borse l' empereeur , ja soit ce que tu nies que tu n' as pas receu ton salaire , neporquant tien toi en ce que tu as commencié ; quer il est devee que cil qui ont sostenu causes por la borse l' empereeur ne doignent conseil ne aide encontre . 
Li empereeur Valentins et Valerians dient . 
Tu peuz par nostre auctorité aidier à tes privez contre la borse l' empereeur por que tu lesses à recevoir la cause que tu tretas quant tu estoies avocaz de la borse l' empereeur . 
Li empereres Constantin dit . 
Li avocaz de la borse l' empereeur se gart por poor de paine que il ne çoile les choses qui apartienent al preu de la borse l' empereeur , et que il ne mueve plet à tort el non de la borse l' empereeur se il n' a droite cause . 
Li empereeur Gracians et Valeriens et Theodoses dient . 
Cil qui oent le conte de noz privees choses et qui sont pardesus les causes et pardesus nostre tresor recoivent les plez quant li avocaz de la borse l' empereeur sera presenz . 
Cist tytres est de l' erreur as avocaz ou à cels qui forment les libelles ou les prieres . 
Li empereres Alixandres dit . 
Les choses que li avocat alleguent , quant cil qui les causes sont sont en present , doivent valoir autretant comme se li seigneur meisme des causes les alleguassent . 
Li empereres Gordians dit . 
Les erreurs à cels qui escrivent les proieres ne puent pas grever la verité ; et por ce , se tu puez prover que li condempnemenz de quoi tu proposes que mention est fete el premier libelle n' i fu mis fors par erreur , cil qui doit tretier la cause savra bien que il ne covient pas quasser les allegacions . 
Li empereeur Dioclicians et Maximians dient . 
Il ne covient pas rapeler par letres les causes qui sont terminees par sentenence . 
Et ce qui est establi que l' erreur des avocaz ne nuise pas à cels que il defendent , ne te puest edier ; quer tu estoies en present , ne ne contredeis pas en apert dedenz trois jorz ce que ces avocaz avoit fet , ne n' apelas pas aprés la sentence se il t' estoit avis que ele te gravast . 
Cist tytres est que li juges acomplisse ce qui defaut as avocaz . 
Li empereeur Dioclicians et Maximians dient . 
L' on ne doit pas doter que li juges ne puisse acomplir ce que li pledeeur ou cil qui les causes sostienent dient mains que il ne doivent , et que il ne puisse dire ce que il soit que s' acorde as lois et à commun droit . 
Cist tytres est de quels causes male renomeement . 
Li empereres Severins dit . 
Tu ne perz pas ta boene renommee por ce seulement que tu as esté mis en chartre et liez par le commandement de loial juge se tel sentence fu avant donnee sus toi par quoi tu deusses estre diffamez . 
Cil meismes empereres dit . 
L' on ne puet pas entendre que cil soit dampnez de larrecin ne de rapine ne de chatel tolu ; que , porce que il avoit pris plus que il ne devoit par non de trëuz , fu condempnez par le prevost à rendre à double ce que il avoit receu plus que il ne devoit . 
Cil meismes empereres dit . 
Ja soit ce que plus cruel sentence deust estre donnee sus toi , neporquant porce que li visquens fu meuz par certaines resons et donna plus debonnere sentence , et comanda que tu t' atenisses par deus anz de l' ordre des chevaliers , il est aperte chose que quant cist termes fu passez tu ne fus pas el nombre des infames , porce que il semble que li juges te quitoit aprés deus anz la defense que il fesoit que tu ne fusses en la compaignie des chevaliers . 
Li empereres Severins dit . 
Se tu prueves que Possidoines , qui par la sentence al visconte fu envoiez en essil à un an , deust estre dampnez par essil de . 
v . 
anz , por ce ne le covient il pas tenir por infame , quer il semble que l' aspresce de la sentence puet bien estre adouociee o les autres damages . 
Cil meismes empereres dit . 
Il est defendu que li chevalier qui sont apelé doien , porce que il ont . 
x . 
chevaliers soz els , ne leur fil , ne soient pas chastié par batement . 
Mes se li visquens prononça que tu eusses fet tort , il est encoupez de male renommee . 
Cil meismes empereres dit . 
Cil qui à tens sont donné à commun servise , il revienent à leur estat quant li tens est acompliz , mes il sont toz jorz puis infame . 
Li empereres Antoines dit . 
Nus qui est atenuz des biens son pere n' est por ce infames . 
Cil meismes empereres dit à une fame . 
Se tu es condempnee de larrecin , ja soit ce que tu n' aies pas esté fustee , tu es diffamee . 
Mes se la chose que autres a emblee est trovee sus toi qui rien ne savoies , la dure sentence que est donnee sus toi n' empire pas ta renommee . 
Cil meismes empereres dit . 
Nus n' est diffamez por defendre ce que il fist en enfamee . 
Cil meismes empereres dit . 
Cil est difamez qui par son serf meismes est dampnez de tort fere . 
Li empereres Alixandres dit . 
Cil qui abandonent leur biens , ja soit ce que leur biens soient vendu por cele cause , neporquant il ne sont pas por ce diffamé . 
Cil meismes empereres dit . 
Les choses que li peres qui blasme ses enfanz escrist por son testament ne diffame pas les filz ; mes l' opinion de celui qui desplout à son pere est molt empoiriee envers boene gent . 
Li empereres Gordians dit . 
Tes oncles ne crieme nul diffamement por ce se il fu batuz por un crime se sentence ne fu donné contre lui qui diffamast . 
Cil meismes empereres dit . 
Li tens en quoi les fames qui ont perdu leur seigneurs doivent plorer est amenuisiez par l' esgart de la tres haute ordre des princes ; et li tristes habiz et les autres enseignes de tel maniere sont quité as fames ; mes il ne leur est pas otroié à marier soi dedenz les tens que les fames suelent plorer leur mariz . 
E se ele se marie dedenz le tens , et ele et cil qui la prent à fame , neïs se il est chevaliers , encorent à torejorz en mauvese renommee . 
Cil meismes empereres dit . 
Il est aperte chose que cil qui est menez par ville por batre et por mostrance que il est meufeteurs est diffamez et pardurablement . 
Cil meismes empereres dit . 
Li pardurables establissemenz ne diffame pas tant seulement cels qui sont dampné de tort fet , mes cels qui en font covenant . 
E il nos plest que l' entende par cels qui font covenant cels qui par marchié donnent aucuns deniers por leur mauvese conscience . 
Li empereeur Carins dit , et Numenes dient . 
Il ne semble pas que l' interlecutoire que li prevolz donna diffamast celui de qui tu te plainz ; quer il n' a pas esté espicialment dampnez par tot ne por force que il feist , ainsi a esté grevez par l' ire al prevost et amonestez que il ament sa vie . 
Li empereeur Dioclicians et Maximians dient . 
Cil doivent estre diffamé qui contre droit et engressement demandent usure por soffrance de deniers que l' en leur doit d' usure . 
Cil meisme empereeur dient . 
Se ti frere estoient dedenz aage et il se firent regarder al peuple por mostrer l' art as joeeurs tant seulement , il n' ont pas por ce perdu leur renommee . 
Cil meismes empereeur dient . 
Cil qui ront la foi de la compaignie est diffamez ; et se il est semons en son non , il est tenuz à fere satifacion por son compaignon . 
Cist tytres est de procurateurs . 
Li empereres Pius dit à Sever . 
L' on demande al procurateur caution que ce sera estable que il fera totes les foiz que l' en n' est pas certain que la besoigne li ait esté commandee . 
Li saint frere dient . 
Porce que tu diz que la cause por quoi tu es empledié est por chatel , tu puez bien respondre à ton aversaire par ton mari quant il avra fet les sollempnitez que procurateurs doit fere ; quer les causes qui sont menees por chatel pueent d' une part et d' autre estre demenees par procurateurs . 
Li empereeur Severins et Antoines dient . 
[ pr . 
] Fai semondre pardevant le prevost celui qui procure les choses as oirs qui te doivent si come tu diz ce que tu baillas à leur pere sus sa loialté et il sera contraint de respondre toi , ou il sera defendu solonc la forme de jurisdicion que il ne s' entremete de leur besoignes . 
E se li oir ne sont defendu , li prevolz se conseillera savoir mon se il te doit metre en possession , et ensuivra la jurisdicion de quoi l' en seult user envers cels qui n' ont point de defendeeur . 
Cil meisme empereeur dient . 
Porce que tu diz que jugement fu fez parderriere toi , il est droiz que la defense de la cause te soit rendue , ne ce ne te nuira pas que ta fame fu al jugement et s' acorda à la sentence ; quer autrui besoignes ne pueent pas estre tretiees par fames se les auctions ne leur sont otroiees , si que la chose et li gaainz soit leur propre . 
Li empereres Antoines dit . 
Il est contenu en pardurable establissement que il covient refuser les actions à celui qui veult demander el non de celui qui n' est pas presenz , se il ne le veult defendre . 
Cil meismes empereres dit . 
Il n' est pas en dote que cil qui est coupables d' aucuns crime ne puet pas recevoir le defendement d' aucune cause devant que il ait purgiee sen innocence . 
Cil meismes empereres dit . 
Il ne covient pas chevalier pledier par non de procurateur , ne por son pere ne por sa mere ne por sa feme ne por noz letres ; quer il ne li est pas otroié por le commun profit que il reçoive autrui defense ne rachat autrui besoignes ne ne viegne pledier por autrui . 
Cil meismes empereres dit . 
Se aucuns te demanda que tu demandasses ce que l' en li devoit , tu ne puez pas commander à autre que il le demant devant que la contestacion soit fete . 
Cil meismes empereres dit . 
Cil qui deservent leur soudees pueent bien sanz mesfet entremetre soi de leur besoignes ; ne l' on ne puet pas dire que cil qui porsuivent les auctions qui leur sont otroies por cause droite et honeste face autrui besoigne . 
Quer ja soit ce que li contenz soit pris par boene foi de persone à autre , nequeden il n' est pas dote que ce ne soit sa chose que il demande ; ne ce n' est pas tant seulement lede chose , ainz est desloial chose que ce soit defendu à mes chevaliers . 
Cil meismes empereres dit . 
Se li procureres qui est establiz à un certain article à plus fet que l' en ne li comanda , ce ne pout rien nuire à son seigneur . 
Mes se il out pleniere poosté en tote la cause , l' en ne puet pas rapeler la chose jugiee . 
E neporquant , se il a fet aucune chose par barat ou par tricherie , il ne t' est pas defendu à empledier le seulonc la forme des jugemenz . 
Cil meismes empereres dit . 
[ pr . 
] Li defendeeur ne li procureeur ne pueent pas en leur persone fere procurateur en la chose à cels que il defendent ou procurent , mes il doivent establir un demandeeur . 
Mes cil ou cele qui sont desoz la main al procureeur ou al defendeur pueent ordener procureeur à demander ou à respondre par la volenté del defendeeur ou del procureeur . 
E meisme li defendeeur ou li procureeur quant il ont fete la contestation del plet pueent bien fere procurateur , autresi comme li procureeur qui font la contestation del plet . 
Cil meismes empereres dit . 
[ pr . 
] Il ne fu pas besoinz de demander à ton fil qui soffroit à toi defendre se il en avoit commandement por deus resons ; ou porce que aucuns ou privez ou estranges puet sanz mandement estre receuz à defendre autre par donner soufisamment caution et o les autres sollempnitez ; ou porce que se li filz veult demander aucune chose el non de son pere , il n' est pas contrainz de prover que il en ait commandement . 
Mes porce que tes filz n' avoit pas encore acompli droit aage , le pout li juges par droit metre arriere de la procuration ; mes il fu molt meulz droiz d' oïr tel defendeeur que de condempner griement toi qui n' i estoies pas por contumance et porce que tu n' avoies qui te defendist . 
Li empereres Gordians dit à un chevalier . 
Tu puez en tel maniere porsuivre l' action que ta mere te commanda , se il ne te fu opposé quant tu feis la contestation del plet que tu estoies chevaliers , par quoi tu ne pooies porsuivre autrui action comme procurateurs , mes ce ne te puet pas estre opposé ore quant l' en apele . 
Quer se la chose fust entiere , la reson del pardurable establissement ne sofrist pas que tu porsuivisses l' auction que tu avoies receue en autrui non . 
Cil meismes empereres dit . 
La sentence qui fu donee contre toi n' est mie por ce mains tenable , que ten aversaire qui avoit mains de . 
xxv . 
anz commanda sanz procureeur la cause à tretier à son mari . 
Quer li aagés seult edier as geunes en defendre les de damage , mes il ne leur seult pas nuire es choses qui tornent à leur preu . 
Li empereeur Dioclicians et Maximians dient . 
Tu reconneu apartement en tes proieres que tu as rachaté ton plet contre boenes meurs . 
Quer recevoir procuration , qui est office que l' en doit fere par grace , n' est pas chose que il ne lise bien à fere . 
Tel maniere d' office soient donc receu en tel maniere , que cil qui les recevront n' en puissent estre repris . 
Cil meismes empereres dit . 
Il est certaine chose et aperte que li procurerres ne li demanderres d' aucune possession n' ont pas pooir de vendre la seigneurie des choses se il n' en ont receu espicial commandement . 
Et por ce , se tu achetas d' els le fonz sanz la volenté del seigneur , tes desierriers n' est preuz , par quoi tu requierz que por tel achat te soit otroié la seigneurie de la chose . 
Cil meismes empereres dit . 
Nus n' est contrainz de recevoir procuration mal grei suen , ne d' estendre la , outre se ce n' est por apel ; ne nus n' est contrainz de defendre celui qui se defuit , quer assez soffit que l' en acomplisse la foi que l' on a receue . 
Cil meismes empereres dit à une fame . 
Ce est office à homme que recevoir à defendre autrui , et ce passe nature de fame . 
Se tes filz est dedenz aage , si requier donc que defenderres li soit donnez . 
Cil meismes empereres dit . 
Se li prevolz de la contree aperçoit , quant il avra oï la cause , que li pris que tu donnas à cels qui sanz commandement del seigneur voloient estrangier autrui fonz ou autrui serf alast el pré al seigneur , et que ses assentemenz n' i fust ne devant le marchié ne aprés , li commandera que li pris te soit renduz . 
Cil meismes empereres dit . 
Il ne nos semble que il ait nule difference se la cause est venue al procurateur des le commencement ou puis que li plez fu commenciez . 
Li empereres Costentins dit . 
[ pr . 
] Li mariz ait congié d' entremetre soi des choses sa fame sanz comandement par sollemnel caution , que les fames ne soient en peril de perdre leur honesté por l' endroit de porsuivre leur plez , et que il ne les coviegne estre à assemblees des hommes as jugemenz . 
E se il en a receu commandement , ja soit ce que il soit ses mariz , il ne doit fere fors ce tant seulement qui est contenu en sa procuration . 
Cil meismes empereres dit . 
Quant li procureeur ont esté establi et il sont fet seigneur de la cause aprés la contestation del plet , cil qui les ont fez procurateurs n' aient pas poesté de porsuivre les causes se n' est por mortel haine qui soit contre le procurateur ou por maladie ou por autre cause necessaire ; quer lors puet estre li plez bailliez à autre à maintenir malgrei leur . 
Li empereeur Julians dit . 
Il n' est nule dote quant plez est demenez en jugement , et li procureres est fez sires de la cause par ce que il a fet la contestation del plet , que il ne puisse aprés la mort à celui qui le fist procurateur finer la cause qui est commenciee . 
E cil qui firent l' ancien droit otroierent bien que il i peust establir procurateur . 
Li empereeur Gracians et Valentins et Theodoses dient . 
Ja soit ce que l' en ne doie des le commencement del plet enquerre la persone del procurater savoir mon se li sires del plet li a donné comandement de tretier sa cause , neporquant se faus procurerres est trovez , l' en seult dire que li plez n' est nus , ne li jugemenz nus . 
Li empereeur Valentins et Archemes et Theodoses dient . 
Quicumques est eneurez de dignité de prevosté d' Orient ou d' urbicaire ou de mestris de chevaliers ou d' estre quens de nostre consistoire ou qui a baillie de visconte ou de vicaire , se il muet aucun plet ou aucun plez est meuz contre lui , il establisse procurateur en la droiture de sa cause . 
E se aucuns trespasse les establissemenz de ceste loi et il se met es jugemenz por pledier , il perde le profit del plet que il ne veult pas mener par procurateur . 
E li juges qui fera contre ce sache que . 
xx . 
livres d' or seront prises de lui et autretant de son office . 
Li empereres Archemes et Honoires et Theodoses dient . 
Nos donnons à chascun congié de pledier par procurateur es causes de chatel s' il vuelent , ja soit ce que l' auctorité de commandement ne de sentence ne senefie pas espicialment , se essi n' est pas aventure que l' auctorité del grant juge apealt aucune foiz devant soi por les causes qui sont tresgranz aucuns que il cuide à plus loials que les autres . 
Cist tytres est que il ne lise pas à plus puissanz defendrede defendre les pledeeurs ne prendrede prendre sor soi leur actions . 
Li empereeur Dioclicians et Maximians dient . 
[ pr . 
] Claudius li tressages princes nostre anceiseurs establi molt saintement que cil qui soffrissent le damage de leur causes , qui apeleroient en leur aide le defendement as plus puissanz , que quant ceste poor seroit proposee , les causes qui sont amenees en jugement corussent plus par leur force que par l' apuiement des richoises as puissanz . 
E il est certaine chose que il fu si commeuz par les complaintes à cels des contrees que il fust le governeeur des contrees estre gardes de cest establissemenz et vencheeurs de cels qui le despiroient , si que il preissent venchance par cruel sentence de demandeeurs ou des procurateurs qui el sostenement des causes fussent porpris par grace ou rachaté par loier . 
E porce que ce est li profiz à toz , et meesmement as plus povres qui sont sovent aprient par la force des puissanz , tu devras entre les pledeeurs metre ten audience . 
E n' aies pas poor que tu faces por ce tort as nobles hommes ; quer Claudius li sainz princes fist le governeeur des contrees gardes de ceste chose et vencheeurs se mestiers en estoit . 
Li empereeur Honoires et Theodoses dient . 
Se auction de quelque maniere que ele soient sont donnees as persones des plus puissanz , cil qui leur donnent perdent la cause ; quer la covoitise des creanciers est tote aperte , qui font autres demandeeurs de leur actions . 
Cist tytres est de cels qui metent en leur possessions tytres el non des plus puissanz ou qui metent avant leur nons en plet . 
Li empereeur Archemés et Honoires dient . 
[ pr . 
] Nos nos apercevons que pluseur qui se despoirent de leur causes porce que eles ne sont pas loials opposent à cels qui les font semondre les tytres ou les privileges d' aucune noble dignité . 
Mes que il n' usent de cez nons et de cez tytres por trichier les lois et por espoenter leur aversares , li noble homme qui à escient s' assentent à ceste tricherie doivent estre puni par commune sentence . 
E se il n' ont en ce donné nul assentement que libelle ou tytre soient en leur non mis en autrui mesons , tel venchance soit prise de cels qui l' ont fet , que il soient chargié de plom et soient pardurablement sozmis à torment de metal . 
Quicumques sera donc semons en plet , et porserra la chose porquoi il sera semons , quant il avra sollempnelment receu le tytre de la semonse , se il veult metre avant libelle ou tytre d' autrui non qui contredie à la semonse , il soit puniz par perdre la possession ou la cause que il essaioit à retenir ou à eschiver par cest barat . 
Ne il n' ait pas pooir de demander arriere l' action , ja soit ce que il fust provable chose que il i avoit droit . 
E cil qui suefrent de leur grei que leur tytre soient mis en autrui plez de quoi ne la proprieté ne la possession ne leur apartient , il covient que il soient diffamez comme sosteneeur de mauvés plez . 
Cist tytres est que nus bas hom ne mete tytres en ses possessions ne es autrui ne ne pende baneres roials . 
20120 : ne ne… roials écrit au f . 
49b Li empereeur Honoires et Theodoses dient . 
Il apartient à la roial majesté que noz mesons tant seulement et noz patremoines soient seigné par escriture de tytres . 
Sachent donc tuit que la chose sus quoi li nons al seigneur sera escriz sera atornee à la commune droiture . 
Li empereeur Theodoses et Valentins dient . 
[ pr . 
] Nus n' ost pendre banieres roials ne metre tytre as choses sanz le commandement d' avenant juge quel persone que les tiegne , et par quel maniere que ele les tiegne , ja soit ce que cil qui possiet les choses ne soit pas sires , ainz les tiegne à tort ou les ait envaies folement . 
E cil qui ce osera fere se il est povres hom , nos commandons que il soit sozmis à tres grief torment . 
[ 1 ] E se il est nobles hom ou curials ou chevaliers ou clers , nos commandons que il soit en essil envoiez , et estrangiez ne mie tant seulement de la cité de Romme mes de tote franchise . 
E il covient que tuit li juge soient executeur de ceste loi . 
[ 2 ] E nos donnons congié d' oster et de bruisier les tytres et de couper les banieres non pas tant seulement à cels en qui grevance ce est fet contre droit et contre les lois mes à toz autresi , as sers comme as frans , sanz poor de paine et sanz acusement de crime . 
E si establissons que li juge et leur office soient puni de . 
xxx . 
livres d' or chascun se il reçoivent tel acusement ne suefrent pas que il soit escriz . 
Cist tytres est que il ne lise à nul à metre signes es choses que autres tient sanz l' auctorité al juge . 
Li empereres Probz dit . 
Nos avons à pluseurs escrit que il ne covient pas empriendre signe es choses que autres tenoit devant que sentence soit donnee . 
E por ce , tu porras bien oster cels qui à tort ont esté mis es choses ou es fruiz que tu tenoies , si que quant il seront osté , la cause qui est commenciee soit terminee . 
Li empereeur Dioclicians et Maximians dient . 
Il ne list à nul à empriendre signes es choses que autres tient , ja soit ce que aucuns die que eles sont seues ou obligiees à lui . 
Cist tytres est que la borse l' empereeur ne chose commune ne doinst à aucun procuration por cause de defendement . 
[ 2 . 
17 . 
1 ] Li empereres Gordians dit . 
Tu desierres contre les resons de droit à estre ediez par les forces de la chose commune , por l' endroit de la quantité que doiz à la chose commune . 
Cil meismes empereres dit . 
Porce que tu allegues que tu veuls donner la moitié de tes choses et de tes actions à la borse l' empereeur por estre mielz defenduz par sa force , la discipline de mon tens ne suefre pas tel gaaing . 
E por ce , se tu as aucune droiture , entremet toi de defendre la sollempnelment sanz esforcier moi de fere chose que je ne doie . 
Li empereeur Dioclicians et Maximians dient . 
Ce est abhominable chose en noz tens que la borse l' empereeur doinst procuration contre ses privez por endroit de dete . 
Cil meisme empereeur dient . 
L' on ne doit pas contre la pes de nostre tens requerre l' aide de nostre borse por fere tort as creanciers . 
Rent donc à nostre borse ce que tu li doiz . 
E se li creanciers te tret en plet de qui tu nies que il ne te nombra pas les deniers que il te demande , tu puez solonc les lois user tele exception que li denier ne ce furent pas nombré . 
Cist tytres est des besoignes fetes . 
Li empereeur Severins et Antoines dient . 
Quant tu avoies soupeçonneus les defendeeurs à tes filz et tu requeroies que autre defendeeur ou procurateur lor fussent donné , tu feisoies office de pitié . 
E tel cause ne reçoit pas action des besoinges fetes que tu puissens demander les despenses que tu feis en tel plet ; quer se aucuns fet aucuns despens por les besoignes à cels qui sont de sa mesniee , il ne les puet pas demander arriere . 
Cil meisme empereeur dient . 
Il est otroié que cil aient action de demander leur despens contre cels qui sont dedenz aage , qui por destraignanz causes et par grant besoig ont fet leur besoignes à leur preu , de quoi il sont fet plus riche . 
E par cest droit c' est il jugié que tu aies les despens que tu allegues que tu feis por l' enfant que tu amenas à Romme por demander defendeeurs , se sa tante ne puet mostrer que ele estoit apareillie de fere ce à ses propres despenses . 
Cil meisme empereeur dient . 
Se tu as paié deniers por ton frere qui es oirs comme tu , tu puez pledier o lui par action de sa besoigne fete . 
E se tu as esté contraint de paier tote la dete por delivrer vostre gage , tu avras cele meisme action ; ou se vos n' avez parti , tu prendras tot avant ce que tu as mis . 
Cil meisme empeereur dient . 
Qui recevra les besoignes à l' orfeline par le commandement al defendeeur , il ne fera pas la besoigne por le defendeeur , ainz aura vers la pucele action de ses besoignes fetes . 
Cil meismes empereeur dient . 
Cil qui a esté franchiz ne puet pas contre les filles son patron qui sont orfelines avoir action por son servise se il a fetes leur besoignes . 
Cil meisme empereeur dient . 
Tu diz que procurerres te fu donnez el testament ton pere , et il ne puet pas sembler que ce fust fet par droit . 
Mes se il s' entremist des choses , si comme tu proposes , tu puez avoir action contre lui et contre ses oirs de tes besoignes fetes . 
Li empereres Antoines dit . 
Se cil qui tes besoignes fist t' a establi oir en deus onces , ja soit ce que tu aies cel heritage , neporquant tu puez es autres dis onces avoir action contre les autres oirs se tu l' avoies contre celui qui est morz . 
Cil meismes empereres dit . 
Plede contre cels qui procureront tes besoignes par action de besoignes fetes . 
Ne ce ne te nuira pas se tu as à tart commencié cest plet , porce que tu entendoies à chevalerie . 
Quer ceste maniere d' action ne puet pas estre botee arriere par prescription de lonc tens . 
Cil meismes empereres dit . 
Se Julians prist deniers de ton deteur et tu otroias cele paie , tu as encontre lui action de besoignes fetes . 
Li empereres Alixandre dit . 
Se vos garisistes autrui serf malade qui n' estoit pas petit profitables à son seigneur , vos feistes profitablement sa besoigne et poez recovrer vos despens par avenant action . 
Cil meismes empereres dit . 
Tu requiers par mauvese reson que la norreture que tu meis en tes filz te soit rendue , quer tu le feis par amor de mere . 
Mes se tu as en leur choses mis aucune chose del tuen loablement à leur preu , et tu mostres que tu ne le feis pas par amor de mere mes par pensee et par corage de ravoir le , ice puet tu avoir par action de besoignes fetes . 
Cil meismes empereres dit . 
Se li filz paia une dete por son pere , il n' a vers lui nule action por cele paie coment il fust , ou se il estoit en la poosté al pere quant il la paia ou il estoit à soi et bailla les deniers par volenté de donner li . 
Se tes peres fu donc à soi quant il procuroit une besoigne por son pere et il paia sa dete sanz son commandement , tu puet contre tes oncles avoir action de besoignes fetes . 
Cil meismes empereres dit . 
Tu ne doiz pas demander al pere ta fame ce que tu as despendu por ta fame malade , ainz le doiz volentiers paier . 
Mes se tu meis por li aucune chose à la mort par corage de ravoir le arriere , tu en enpledes par droit son pere à qui ses doeres revient . 
Cil meismes empereres dit . 
Se tu as sevi le mandement al mari seul , et tu as fet les besoignes à lui et à sa fame , l' auction des besoignes fetes apartient à toi et à la fame l' un contre l' autre . 
E à celui qui te fist le commandement apartient l' action del mandement contre toi . 
E se tu as par aventure mis riens del tien , tu puez avoir action contre lui . 
Li empereres Gordians dit . 
Se tu as norries tes fillastres par amor de pere et tu as por els donné as mestres aucuns loiers , tu ne puez pas demander arriere ce que tu i as donné . 
Mes se tu i as mis aucune chose por esperance de redemander la , tu puez de ce avoir action contre els . 
Li empereeur Gracians et Volusians dient . 
Se tu as fet la besoigne ta sereur et tu as por lui paié treuz ou tu as fet par son mandement ou par sa proiere , tu porras recovrer ce que tu paias por lui ou par action de besoignes fetes ou par action de mandement . 
Li empereeur Dioclicians et Maximians dient . 
Li oir al procureeur pueent profitablement estre empledié par action de besoignes fetes , et doivent respondre de la tricherie et de li mesfet à leur anceiseur , ne il ne covient pas que il aient l' office de l' aministracion ; et por ce , il n' aient nule poosté d' estrangier les choses à celui que leur anceisseurs procura . 
Cil meisme empereeur dient . 
Boene foi amoneste que les usures des despenses qui ont esté fetes por autrui besoigne soient rendues . 
E tu uses de cest droit contre cels de qui besoigne fere tu fus contrainz par besoing , si comme tu proposes . 
Cil meisme empereeur dient . 
Quant li uns des oirs vent la chose qui est commune , li autres oirs qui conferme la vente a droite auction por sa partie del pris . 
Cil meisme empereeur dient . 
[ pr . 
] Il n' est pas semblables al defendeeur ne à procureeur qui fet de son grei autrui besoigne sanz commandement , quer cil le font par necessité et cil le fet par sa propre volenté . 
E ce soffit assez se aucuns est conseilliez en ses menues choses al mains par le traval de son ami . 
[ 1 ] E solonc ce , sus les choses que aucuns a aministrees de son gré , qui n' i a esté establiz ne defenderres ne procurerres , le puez tu empledier porce que il n' est pas tenuz à restorer tant seulement la tricherie et les granz mesfez , mes les legiers , et il sera contrainz de rendre toi o usure ce que il te devra . 
[ 2 ] Mes des choses de ta droiture qui te sont contre tenues que cil qui sont establi ti defendeeur ne t' ont pas porchaciees , ne leur puez tu rien demander , quer il n' ont pas poesté de demander en jugement por l' exception qui est tote preste contre els . 
E por ce , tu doiz fere tes demandes contre cels que tu diz qu' i tienent tes choses . 
Cil meismes empereeur dient . 
Se ti cosin ont franchi leur sers , ce que tu diz que il avoient aministré nostre chose ne pot empeechier leur franchises . 
Mes il n' est pas dote que il ne puissent estre empledié puis le franchissement de ce qui fu devant fet ; se eissi n' est que l' aministration de l' un et de l' autre tens ne soit pas jointe ensemble mes departie . 
Cil meisme empereeur dient . 
Cil qui font autrui besoigne sanz espicial covenant ne sont pas tenu de restorer le damage qui vient d' aventure . 
Cil meisme empereeur dient . 
Quant les besoignes sont fetes , l' action n' est pas en la chose mes en la persone . 
Li empereres Justiniens dit . 
[ pr . 
] Grant mestre soloient doter se aucuns s' entremet d' aministrer autrui chose contre la volonté à celui qui les choses sont , et sus sen espicial defense , se il a nul action encontre le seigneur por les despenses que il a fetes en tel maniere por entremetre soi de ses choses . 
[ 1 ] E li un disoient que tel action estoit droite et profitable , li autre disoient que non ert , et de cels est Julians . 
E nos determinons ce et confermons que se li sires le contredit et il li defent que il ne s' entremete de ses choses ; il ne puet avoir nule auction contre lui solonc la sentence Julian de despenses que il ait fetes , puis que li sires li fist savoir que il ne voloit que il s' entremeist de ses choses , ja soit ce que il ait bien fetes les . 
[ 2 ] Mes que seroit ce se li sires des choses regardoit avroit fet pluseurs despenses por son preu , et lors li defendist par tricherie que il ne s' entremeist de ses choses , si que il fust porce quites des despenses que cil avroit fetes devant la defense ? Ce ne soufferrions nos en nule maniere ; mes nos ne volons que il puisse avoir action de despenses que il ait fetes por nul amendement des le jor que la defense li vint , ou par letres ou sanz letres , par tesmoig d' autres persones ; mes nos li otroions bien que il ait droite auction contre les seigneurs por celes que il fist devant la defense se eles sont profitablement fetes . 
Cist tytres est des choses qui sont fetes par force ou par poor . 
Li empereres Alixandres dit . 
Il est respondu par droit que les choses qui ont esté tolues par force ou par larrecin puent bien estre demandees arriere se l' on selt où eles sont . 
Cil meismes empereres dit . 
Porce que tu reconois que tu ne prameis pas tant seulement les deniers ainz les paias , nos ne poons voier par quel reson tu requierz autresi come se l' on t' eust fet force que ce que tu as paié te soit rendu . 
Quer il ne semble pas verité que tu te hastasses de paier , et lessasses la querele del cyrogrephe qui te fu toluz comme par force , se tu ne diz que force te fu fete de paier . 
Li empereres Gordians dit . 
Se tes aieuls fu contrainz par force ou par poor de vendre son fonz , ja soit ce que cil qui l' achata de lui l' ait vendu à autre , neporquant se tu es oirs ton eieul , il nos plest que il te soit rendu quant tu avras rendu le pris que il fu venduz . 
E tu porras demander ta chose seulonc la forme del pardurable establissement pardevant le governeeur de la contree se cil qui tient n' est garniz par longue tenue . 
Cil meismes empereres dit . 
Se vos vendistes par force ou par poor de mort ou de torment de cors et vos ne confermastes puis la vente ne ne vos assentistes , se vos enplediez dedenz l' an seulonc la forme del pardurable establissement , se la chose ne vos est rendue por le pris que vos en eustes , vostre aversaires sera condempnez en quatre doubles . 
E aprés l' an , vos avez action de demander le vostre sanz plus . 
Cil meismes empereres dit . 
Il n' a point de difference de qui la force fust fete à ton pere et à ton oncle , ou de l' achateeur meisme ou d' autre par le sieu achateeur , que il fussent contraint par force ou par poor de vendre leur possession . 
Quer se il furent contraint par force de donner por pou les choses qui valoient asseiz , il empetreront par la force de la jurisdicion que ce qui a esté fet mauvesement soit ramené el premier estat . 
Li empereeur Dioclicians et Maximians dient . 
Il ne covient que nule dignité nuise à aucun . 
Et por ce , entenz tu que la dignité que tes aversaires a porce que il es [ t ] senateurs ne soffist pas tote seule à contredire la poor par quoi tu diz que li marchiez fu fez entre toi et lui . 
Cil meisme empereeur dient . 
Se tu puez prover pardevant le governeeur de la contree que l' instrumenz de don ou de transaction ou de mise ou d' aucun autre obligement t' ait esté estors par ordre de mort ou par torment de cors ou par ce que tu cremoies manaces capitals , il ne sofferra pas que il soit tenables solonc la forme del pardurable establissement . 
Cil meisme empereeur dient . 
Porce que tu proposes que tu vendis ta meson et ton cortil en esperance de recovrer un instrument que tu avoies fet , ou par poor que tu ne fusses nommez à la taille , et tu veuls que cele vente soit depeciee comme cele qui fu fete par cause de poor , saches que tel maniere de poor ne vault pas à depecier le marchié . 
Cil meisme empereeur dient . 
Il ne covient pas que poor soit provee tant seulement par vantance ne par manaces mes par la cruelté del fet . 
Cil meisme empereeur dient . 
Li desierriers n' est preuz de celui qui por poor d' acusement qui est fez , ou qui est à fere , requiert que la vente ou la pramesse qui est fete soit rapelee . 
Cil meisme empereeur dient . 
Se aucuns crient un autre qui soit en aucune baillie por sa force et il li baille par tytre de vente sa chose , que il a en la contree ou el leu où il a baillie , ce qui a esté achaté soit rendu et li denier soient retenu . 
E cele meismes paine soit gardee se aucun qui usent mauvesement del non d' amis aquierent proie à leur oes . 
Li empereeur Honoires et Theodoses dient . 
Nos commandons que les ventes et li don et les transactions qui sont estorses par puissance soient quassees . 
Cist tytres est parole de tricherie . 
Li empereeur Severins et Antoines dient . 
Se tes pleges achate tes gages de ton creancier et il li paie son chatel et les usures , se il fet que gage , il t' en rendra la seigneurie o les fruiz que il en a receuz en boene foi ; que tu ne puisses avoir contre lui auction de tricherie por l' endroit de la foi que il a rompue . 
Li empereres Gordians dit . 
Li tens ne te puet pas nuire qui seult estre contez en action de tricherie , en quoi il te covint entendre , si comme tu allegues , as profiz de la chose commune . 
Mes l' on commencera à conter le tens des lors que tu fus delivrés et eus poosté de porsuivre t' action dedenz le tens qui est establiz . 
Li empereeur Dioclicians et Maximians dient . 
Porce que tu proposes que il ot covenant entre toi et celui qui prist ta serve à fame que il te dorroit por lui un autre serf , tu doiz savoir que se tu l' afranchesis et li baillas en ceste maniere , tu n' as pas pooir de rapeler la franchise ; mes se il ne te tient covenant , tu puez avoir contre lui action de tricherie . 
Mes se la seignorie de lui te remest , tu porras recovrer et li et ses enfanz pardevant le prevost de la contree . 
Cil meisme empereeur dient . 
[ pr . 
] Se tu as eu l' eritage ta mere el vivant ton pere et tu as esté franchie par quoi tu soies en ta poosté , et tes choses ont esté aministrees par loial defendeeur et par ton pere et par celui qui te franchi , et puis feis transaction o ton pere par boene foi , se covenanz fu fez tant seulement , ta demande est ostee par exception . 
Mes se tu t' es mise de novel el bail ton pere , nule action ne te remaint contre lui . 
[ 1 ] Mes se tu es grevee à desmesure quant tu avras esté sollempnelment delivree del bail , tu porras avoir action non pas de tricherie por la reverence de ton pere mes de tes choses qui ne sont pas bien fetes . 
Li empereeur Dioclicians et Maximians dient . 
Il covient que tricherie soit provee par apertes mostrances . 
Cil meisme empereeur dient . 
Se tu avoies plus de . 
xxv . 
anz quant tu quitas l' eritage ton frere , tu n' as nul pooir de redemander le . 
Mes se ce fu fet par la tricherie sa fame , tu puez avoir contre lui action de tricherie . 
Li empereres Constantins dit . 
Il nos semble que ce est tres boene chose que action de tricherie puisse estre meue ne mie tant seulement des le jor que aucuns set que ele a esté fete ou dedenz l' an , mes dedenz deus anz qui commencent des le jor que la tricherie est fete , soit ou loing ou pres cil qui se plaint que ele li a esté fete . 
Mes congiez n' est pas donnez de commencier l' action aprés les deus anz , ne de finer la puis se ele est commenciee dedenz les deus anz , ainz doit estre commenciee et finee en tant de tens . 
Cist tytres parole de restitucion à cels qui ont mains de . 
xxv . 
anz . 
Li empereres Alixandres dit . 
L' on doit regarder savoir mon se tu as quité ta querele ou par parole ou sanz parole ; ce ne mostre pas que l' aide de restitucion qui est fete à tels qui sont dedenz aage puisse estre fete à ta persone . 
Cil meismes empereres dit . 
Se ta suer dut recevoir sa partie des biens son pere , qui morut sanz fere testament , el tens que aages li devoit edier , ja soit ce que ele ait . 
v . 
filz , por ce ne doit ele pas perdre l' avantage de l' establissement ; ce est à savoir , que benefices de restitucion li soit donnez par aage . 
Li empereeur Dioclicians et Maximians dient . 
Se tu avoies procureeur et tu avoies mains de . 
xxv . 
anz quant tu vendis tes choses , il ne covient pas que tels marchiez soit tenuz ; que cil de mains de . 
xxv . 
anz n' est point dessemblables à celui à qui li prevolz donne procureeur et li defent que il n' estrange ses biens . 
Mes se tu estoies sanz procureeur quant tu feis le marchié , il ne t' est pas devee à demander enterigne restitucion se li tens qui est establiz n' est passez . 
Cil meisme empereeur dient . 
Se tu mostres que tu avoies mains de . 
xxv . 
anz quant tu feis marchié , et tes aversaires ne puet prover que li tens qui est establiz à avoir restitucion soit passez , li prevoz de la contree te devra donner aide d' enterigne restitucion . 
Cil meisme empereeur dient . 
[ pr . 
] Enterigne restitucion doit estre fete à cels de mains de . 
xxv . 
anz des choses en quoi il pueent prover que il sont deceu , ja soit ce que la tricherie à l' aversaire ne soit pas provee . 
[ 1 ] E il est certains droiz que cil qui sont dedenz aage pueent , ainz que li . 
xxv . 
an soient passé , demander enterigne restitucion des choses en quoi il quident estre deceu . 
Cil meisme empereeur dient . 
Se li plez d' enterigne restitucion fu commenciez dedenz l' aage à cui l' en seult secorre , ne tu ne l' as pas quité , la mort à celui contre qui tu avoies ce empetré ne te puet nuire . 
Cil meisme empereeur dient . 
Se li tens qui est establiz n' est passez , tu puez bien empledier les oirs ton oncle por cause d' enterigne restitucion , par ce que leur peres ert tes defenderres à qui tu donnas delivrance quant tes aages fu provez fausement ; quer li offices del defendement et la prochaineté del lignage mostre que il ne deust pas estre que il ne seust bien ton aage . 
Li empereeur Honoires et Theodoses dient . 
Il est certaine chose que l' on a mis conseil par pluseurs auctoritez en cels qui sont dedenz aage des choses que il ont trespassees ou fetes par ignorance . 
Li empereres Zenons dit . 
Il n' apert pas que cil qui est dedenz aage soit deceuz qui ause de commun droit . 
Li empereres Gordians dit . 
Se tes freres fu en la poosté son pere quant il emprunta deniers et il fist marchié non pas par le commandement del pere mes contre les conseulz del senat , il puet por le defaut de son aage demander enterigne restitucion contre cele caucion . 
Cist tytres parole del fil qui a mains de . 
xxv . 
anz . 
Cil meismes empereres dit . 
Se li filz qui avoit mains de . 
xxv . 
anz plevi por un estrange , il ne li est pas deue à demander enterigne restitucion ; et se il fu pleges por son pere et il n' out pas son heritage aprés sa mort , il puet demander enterigne restitucion . 
Cist tytres parole des pleges à qui cels qui sont dedenz aage . 
Li empereeur Severins et Antoines dient . 
Puis que tu as enterigne restitucion par le benefice d' aage , tu n' es pas contrainz de fere eschange à celi qui tu vendis aucune chose des biens ton père ; mes cele chose ne puet pas escuseir les pleges que tu i meis . 
E por ce , se il paient les deniers ou il sont condempné , il te porront bien empledier se tu n' es ediez de ce par l' aide de restitucion . 
Li empereeur Dioclicians et Maximians dient . 
Se cele qui te vendi ses possesions par la volenté al prevost est ediee tant seulement par l' aide d' aage , il n' est pas dote que li pleges que ele mist ne soit obligiez al marchié . 
Mes se il apert que li marchiez fust fez par tricherie , il est aperte chose que l' on doit metre conseil en la persone à l' un et à l' autre ; ce est à savoir , de la venderresse et del plegé . 
Cist tytres est se li defenderres ou li procurerres sont à fere ce que li anfant font . 
Li empereres Antoines dit . 
Se vos estiez ja en l' aage que barbe seul venir quant vos eustes l' eritage vostre pere , et vos estes ore en tel aage que vos doiez avoir l' aide de restitucion enterigne en ce que vos ne vos oblijastes l' eritage vostre pere , requerez le prevost de la contree par voz procureeurs . 
E se vos estes venu à loial aage , et li tens est passez en quoi peussoiz avoir enterigne restitucion , emplediez vos procureeurs solonc la forme de droit , se vos n' avez pas encore pledié encontre els . 
Li empereres Alixandres dit . 
Il nos plest que cil qui ont mains de . 
xxv . 
anz puissent avoir aide d' enterigne restitucion se il sont deceu es chose qui sont fetes , ou en jugement ou hors jugement , ja soit ce que leur defendeeur fussent en present . 
Li empereeur Dioclicians et Maximians dient . 
Il nos plest que l' aide de restitucion soit donné à cels qui sont dedenz aage es choses que l' on puet prover que leur defendeeur ou leur procureeur firent malement , ja soit ce que il puissent conquerre leur droiture contre le defendeeur ou contre le procureeur par personnel action . 
Cil meisme empereeur dient . 
Se li creanciers ne regarda pas à vostre persone mes à cele à voz procureeurs et il fist marchié o els , il est aperte chose que il n' a encontre vos nule action . 
Cil meisme empereeur dient . 
Il nos plest que quant li defendeeur ou li procureeur gastent les choses ou il en font marchié , que cil qui sont dedenz aage aient restitucion de leur choses et puissent recovrer leur damages sus les defendeeurs ou sus les procureeurs , si que nus gries ne leur soit engendrez par eslection . 
Cist tytres est se enterigne restitucion puet estre demandee en commune cause . 
qui soit une meisme ( eadem éd . 
Krüger ) . 
Li empereeur Dioclicians et Maximians dient . 
Se vostre suer avoit plus de . 
xxv . 
anz , ele ne pout rien amenuisier de vostre droiture se vos ne li commandastes ou eustes estable et ferme la transaction que ele fist . 
E se vos vos assentistes aprés ce que vos eustes . 
xxv . 
anz à ce que ele fist , ja soit ce que ele quiert dedenz aage por sa partie , neporquant ses aages ne vos puet pas edier à avoir parçonnerie de cel benefice de restitucion . 
Li empereres Alixandres dit . 
Se vos avez eu en juigement mains que droit , vos poez avoir action por le remanant en tel maniere se vos estiez dedenz aage el tens que li jugemenz fu fez et or estes en aage . 
Mes se la sentence fu donnee puis que vos fustes en aage , vos ne poez pas derechief commencier action de celes meismes choses . 
Li empereres Gordians dit . 
Quant tes peres disoit que tu estoies en sa poosté et que ce que il t' avoit mis hors de son bail ne valoit rien , se li visquens qui conoissoit de la cause pronunça que tu fusses sozmise à la poesté porce que tu demandas enterigne restitucion contre cele sentence , cil qui governe la contree s' entremetra de conoistre de la chose seulonc les lois . 
Li empereres Phelipes dit . 
Tu ne puez pas demander pardevant le prevost de la contree aide d' enterigne restitucion contre la sentence à celui qui juja en leu del prince . 
Quer li princes sanz plus puet fere enterigne restitucion contre la sentence celui qui juga en leu de lui . 
Cil meismes empereres dit . 
Porce que vos affermez que vos estes dedenz aage et sanz defendement , li prevoz de la contree s' entremetra par s' auctorité que nus torz ne vos soit fez . 
Quer se aucune chose fu establie , tant comme vos eustes loial defense de defendeeurs ou de procureeurs , sachoiz que l' aide d' enterine restitucion vos est necessaire . 
E ce meisme vaille se li plez a esté demenez par vostre procurateur , qui fu loialment establiz . 
Cil meismes empereres dit . 
Se li prevolz a donné sentence en la chose à cels qui sont dedenz aage contre leur defendeeurs ou contre leur procureeurs , il est certaine chose que cil qui sont dedenz aage pueent demander enterigne restitucion autresi comme se la sentence eust esté donné contre els . 
Se cil qui est dedenz aage velt avoir restitucion de ce que il a vendu . 
Li empereres Alixandres dit . 
Se tu donnas caption à celui qui achata ta possession que tu n' en movroies d' ilec en avant nule querele contre lui , et tu affermas à garder ce meismes par ton serement , tu ne doiz pas quider que je te doigne acheson de tricherie fere ne de parjurer toi . 
Li empereres Costantins dit al pueple . 
Il n' est pas dote que il ne soit contenu es sainz establissemenz que enterigne restitucion doit estre fete à cels qui sont dedenz aage encontre les ventes et encontre les aguez as defendeeurs ou as procureeurs . 
Se il vuelt avoir restitucion contre . 
20120 : de contre dans le ms , de biffé par le scribe> vente de gage . 
Li empereeur Dioclicians et Maximians dient . 
Il nos plout des pieça que l' en secorust qui sont dedenz aage contre la vente de leur gages se eissi est que il i aient trop grant damage . 
Se vos mostrez que vos aiez donc soffert trop grant damage en la vente de voz possessions qui furent prises en gages et puis ont esté vendues , por ce meesmement que vos affermez que vos estes encor dedenz aage , li beneficiez de restitucion vos sera donnez . 
Cil meisme empereeur dient . 
[ pr . 
] Vostre desierriers n' est pas resnables en ce que vos requerez que la chose que vostres peres engaja pieça , que li creanciers a vendue , soit rapelee porce que vos estes dedenz à aage . 
[ 1 ] Et cist droiz meismes est tenables se vos estes oir à autrui ; quer se li creanciers ne parfet par boene foi ce que il a fet , emplediez le , ou voz defendeeurs ou voz procureeurs qui soffrirent que vostre chose fust vendue . 
Se il veult avoir restitucion contre chose donnee . 
Cil meisme empereeur dient . 
Se aucuns choses te furent donnees devant les noces ou avenant atremprement par ton mari qui ert dedenz aage el tens des esposailles , et pardevant son procureeur eles ne seront pas rapelees por l' endroit de l' aage . 
Cil meisme empereeur dient . 
[ pr . 
] Se tes peres fist don à toi et à ton frere qui estiez hors de son bail , et aprés donna sa partie à un autre , il ne vos fist nul tort . 
E se tes freres se consenti à ton pere qui donnoit une partie d' une possession de chans que il avoit conquise , la seigneurie ne se pout pas partir de lui por l' auctorité del conseil al senat , ne l' aide d' enterigne restitucion n' est pas necessaire en ceste chose . 
Mes es autres choses qui pueent estre estrangiees sanz recordement de l' establissement , se il se consent tant com il est dedenz aage à son pere qui les donne à autre puis que eles li avoient esté données , ne il ne lesse pas passer le tens qui est establiz à avoir restitucion , il puet demander aide de restitucion . 
Se il velt avoir restitucion contre franchise . 
Li empereeurs Severins et Antoines dient . 
Se . 
S . 
de qui tu te complainz que il n' a pas obei à sa condicion ne fu franchiz aprés le jugement al prevost , qui prononça que franchise li estoit deue , tes aages requiert que tu puez recommencier le plet . 
Mes se tu li donnas franchise , ja soit ce que tu ne li deusses pas , tu doiz entendre que tu ne la puez rapeler ; mes li damages que tu as eu por cele cause te doit estre restorez par tes procureeurs . 
Li empereres Gordians dit . 
Se tu estoies dedenz aage , si comme tu allegues , quant tes sers te deçut , si que tu le franchesisses el concile , neporquant l' imposition de la vanchance de quoi droite franchise est garnie ne puet pas estre rapelee por aage ; mes cil en qui jurisdiction tu es doit metre conseil , en tant comme droiz li otroie , que tes damages te soit restorez par celui qui est franchiz . 
Li empereeur Valentins et Valerians dient . 
[ pr . 
] Vos poez par droit parsuivre par demander enterigne restitucion cels que vos volez que soient ramené en servage se vos ne les franchisistes el concile . 
Et se vos aviez mains de . 
xx . 
anz , mes se la franchise est provee en tel maniere , demande de restitucion n' i puet avoir leu . 
[ 1 ] Neporquant , se vostre reson est grevee en tele chose por la coupe ou por le mesfet à celui qui est franchiz ou à vostre procureeur , li governierres de la contree s' entremetra que li damages vos soit restorez par celui qui les vos fist , et il ne dotera pas à metre i plus grant force , se aucune chose a esté fete par si grant barat , que l' en aperçoive en celui qui a esté franchiz crime qui face à espeneir . 
Li empereres Honoires dit . 
L' on ne puet pas doter que la sentence qui a esté donnee por franchise en jugement de franchise ne puet estre rapelee por avantage de petit aage sanz apel . 
Se il veult avoir restitucion encontre transaction ou contre division . 
Li empereeur Severins et Antoines dient . 
Des ce que la meschine a eu enterigne restitucion , et il li plest que la transaction ou la division soit rapelee , t' useras des actions que tu eus pieça . 
Li empereeur Dioclicians et Maximians dient . 
Se enterigne restitucion est requise par cels qui sont dedenz aage contre transaction por l' aide de l' aage , l' on te doit donner conseil de pledier ou de tot le principal ou de replication contre l' esception de covenant ou de recommencier tote la besoigne , se il est certaine chose que li premiers obligemenz soit periz . 
Se il veult avoir restitucion contre paie que li deteurs ou ait fete . 
Li defendeeur qui paient as procureeurs ce que il leur doivent por l' aministracion de la garde sont delivré autresi come li autre deteur . 
Mes se li benefices de restitucions qui est otroiee el pardurable establissement puet bien estre requis dedenz le tens qui est establiz à restitucion , et l' on puet regarder par la conoisance de la cause , cele dete devoit estre paiee . 
Cil meisme empereeur dient . 
Se aucuns qui est dedenz aage paie par ignorance de droit lés que il doie , il est reson que il li lise à redemander le se li tens n' est passez en quoi aide de restitucion est donnee . 
Se il velt avoir restitucion contre doere . 
Li empereres Alixandres et Valentins dient . 
Porce que tu diz que ta suer fu deceue et donna toz ses biens en doere , li prevolz de la contree examinera por la persone à la morte , savoir mon se t' alleguation est veraie , se l' eritage ta sereur et la possession de ses biens apartint à toi , et se li tens ne sont pas encor passé en quoi les lois otroient que l' on demant l' aide de restitucion . 
Se il veult avoir restitucion contre mesfet . 
Li empereeur Severins et Antoines dient . 
Cil qui sont dedenz aage ne sont pas edié es crimes par l' aide de leur aage ; quer l' enfermeté del corage n' escuse pas les meurs de mauvés . 
Mes quant li mesfez vient non pas del corage mes de hors , il n' i a pas coupe , ja soit ce que damage de chatel en ensuive por paine . 
E por ce , cil qui sont dedenz aage pueent en ceste cause avoir aide de restitucion . 
Li empereeur Dioclicians et Maximians dient . 
Ja soit ce que il est certaine chose que nus n' est escusez es mesfez par aage , neporquant il ne covient pas deveer à la fame qui ne requist pas defendeeur à ses filz que il n' aient son heritage ; quer ce tient tant seulement es nobles meres . 
Se il veult avoir restitucion [ n ] fr . 
20120 : oubli d' un signe d' abréviation | fr . 
496 : restitucion contre usuaire . 
Li empereeur Dioclicians et Maximians dient . 
Aide de restitucion seult estre jugiee contre cels qui tienent les choses à cels qui sont dedenz aage qui en velent avoir la seigneurie par ce que il claiment leur usuare . 
Se il veult avoir restitucion contre la borse l' empereeur . 
Li empereeur Severins et Antoines dient . 
Se Probus qui ert dedenz aage fu deceuz par Rufin l' ordeneeur de noz choses , si que il se hasta par la legiereté de son corage de vendre sa chose molt mains que ele ne valoit , nostre borse suivra l' auctorité de commun droit en la droiture de restitucion . 
Li empereres Alixandres dit . 
Se tu et ti frere volez avoir enterigne restitucion contre aucun de voz privez , la conoissance de la cause apartient al prevost de la contree . 
E quant il avra conneue la cause , il regardera savoir mon se l' on vos doit donner l' aide que vos requerez . 
Mes se vos la demandez contre la borse l' empereeur sachiez que vos en devez requerre mon procurateur et le prevost de la contree , si que li patrons de la borse l' empereeur soit en present . 
Li empereeur Dioclicians et Maximians dient . 
[ pr . 
] Se les choses à cels qui sont dedenz aage sont exceptees par l' establissement al saint empereeur Marc nostre pere , ce n' aide rien à ton desierrier . 
E se les possessions à celui qui est dedenz aage ou celes à son pere , qui sont vendues por aquiter la dete al pere , sont tenues par l' espace de . 
v . 
anz , cele priscripcion lor tout que eles ne puent estre rapelees . 
[ 1 ] Mes porce que tu diz que tes fonz et ti serf furent vendu par trop petit pris par le barat à celui qui en cel tens ert procurerres de nostre non , quant tu iras pardevant nostre baillé , se il voit que l' en doie croire tes allegations et que la droite sollempnité n' ait pas esté gardé en la vente , il commandera que la vente soit rapelee et que li fonz te soit renduz quant tu avras fet satiffacion à nostre borse de ce que tu en avoies receu . 
Se il veult . 
20120 : ne veult dans le ms , ne biffé par le scribe avoir restitucion contre le creancier . 
Li empereres Antoines dit . 
Porce que tu meismes reconois que feis marchié o Zenodore qui n' avoit pas encore . 
xxv . 
anz , tu ne puez pas mostrer al prevost que ele soit fete plus riche por cel marchié , tu doiz entendre que ele doit avoir par droit enterigne restitucion . 
Li empereeur Gordians dit . 
Se tu estoies si comme tu allegues dedenz aage quant tu enpruntas deniers à usure , ne il n' alerent pas en ton preu , tu puez sollempnelment demander aide de restitucion contre la caption par quoi tu t' oblias en cel non . 
Cist tytres est se l' en s' atent d' eritage . 
20120 : rubrique dans la marge | fr . 
496 : Se il ne s' atient de l' eritage Li empereeur Severins et Antoines dient . 
Se vos ne vos meslastes en l' eritage vostre pere , il ne vos fu pas mestiers de tesmoinz por cele chose , quer la foi de la verité ne requiert pas aide de paroles . 
Mes se vos vos tenistes por oirs et vos receustes la possession de ses biens , vos devez avoir enterigne restitucion por l' aage à qui l' en seult secorre . 
Li empereres Gordians dit . 
Quant ti aiel t' orent fet oir en leur testament , se tu ne requiersis leur heritage , tu as franche poosté quant tu avras refusé l' eritage ton pere que tu aies l' eritage à ces parenz par l' aide d' enterigne restitucion , de quoi tu diz que se tu es garnie par la reson de ton aage , ja soit ce que tu n' aies pas avant requis le devant dit heritage . 
Se cil aquiert l' eritage que il a entrelessié ou la possession des biens ou aucune autre chose . 
Li empereres Gordians dit . 
Nos plout des pieça que cil qui ont mains de . 
xxv . 
anz aient enterigne restitucion , ne mie tant seulement en ce que il ont perdu de leur propres biens mes se il n' ont requis l' eritage qui leur a esté donnez . 
Li empereeur Dioclicians et Maximians dient . 
Il nos plout despieça que cil qui sont dedenz aage soient receu par l' aide d' enterigne restitucion à la possession des biens que il ont entrelessiee es choses leur peres . 
E quant il auront eu restitucion de ce qui leur ert soztrez , il doivent metre ensemble les biens que il ourent el tens de la mort leur pere . 
Cist tytres est en quels causes enterigne restitucion n' est pas necessaire . 
Li empereres Alixandres dit . 
Il est en pluseurs escriz à mes peres et es miens que ce ne doit pas nu [ i ] re à cels qui ont mains de . 
xxv . 
anz , et meesmement à cels qui ne sont pas defendu par defendeeurs ne par procureeurs , se il ne venchent la mort lor pere . 
Li empereeur Valentins et Valerians dient . 
Nos avons escrit devant apertement que li tans d' anfance ne nuist pas as enfanz ne li termes de . 
v . 
anz , de qui la longue tenue seult estre opposee à cels qui à tart muevent querele de chose qui n' est pas à droit fete . 
Quant li loials aages est donc acompliz , enterigne restitucion n' est pas necessere ; quer li restoremenz de la cause perdue ne leur est pas donnez , mes la cause meisme leur est gardee tote enterigne . 
Li empereeur Dioclicians et Maximians dient . 
Il est establi por la persone à cels qui sont dedenz aage que es choses qui pueent soffrir demeure , si comme es marchiez de boene foi et es choses qui sont baillies sus la loialté à aucun et es lés , soit fete demeure , et par la chose meisme et par la tardive paie del pris . 
Cil meisme empereeur dient . 
Se ces defenderres qui n' avoit pas donné caution en son office por la garde de toi a pledié en juchement , la sentence qui fu donnee contre lui ne pout nuire à ta droiture , ne les choses que il fist n' ont nule fermeté . 
Tu demandes donc por noient aide d' enterigne restitucion quant les choses qui sont fetes par celui qui n' ont pas loial amministracion sont vaines par droit . 
Li empereres Justinians dit à Jehan le prevost . 
[ pr . 
] Nos establissons por l' otroi de l' aage qui n' est pas parfez que l' exception de deniers qui ne furent pas nombré ne corre pas à cels qui sont dedenz aage des le commencemen ; que aucune nuisance ne s' orde endementieres que nos atendons enterigne restitucion , par quoi cil qui est dedenz aage ne puisse pas user de cest benefice que sa sustance ne soit degastee . 
[ 1 ] Mes il est plus humaine chose d' estendre plus leement l' exposicion de cele loi . 
Quer en toz les cas en quoi li ancien droit establirent que temporels prescripcions corussent contre cels qui sont dedenz aage , leur secoroient il par enterigne restitucion que eles ne corussent pas par droit . 
E il est mieulz que leur droitures soient gardees sanz tochier i , que il n' est à querre remire aprés que la cause est entamee et que les exceptions de . 
xxx . 
anz ou de . 
xl . 
remaignent en leur estat . 
Qui ne puet avoir restitucion et contre qui ele ne puet estre eue . 
Li empereres Alixandres dit . 
[ pr . 
] Il covient que il soit el conseil à celui qui ot la cause d' enterigne restitucion savoir mon se cil qui est dedenz aage et que il est grevez et diligenz sires d' ostel , et mostre par communs fez que il soit si sages que il n' apere pas verité que il ait esté deceuz par aage . 
[ 1 ] Mes quant la cause avra esté oïe , se l' on aperçoit que il ait esté deceuz , il ne doit pas por ce sanz plus estre ostez de l' acostumee aide , que il a dedenz aage esté fez connestables par les contraignanz besoinz del païs , ou que il a entendu à engendrer ligniee et à norrir ses enfanz . 
Li empereres Justinians dit . 
Li ancien dotoient savoir mon se li fil peussent trere en cause leur peres et cil qui sont franchi contre leur patrons , autresi comme se il n' eussent pas fet vers els ce que il deussent . 
E li un disoient que l' on ne pooit demander enterigne restitucion contre tels persones ; quer naturel aliance et la reverence qui est deue as patrons le defent , se ce n' est ou par grant cause ou por aucune ledece que leur persone ait fete . 
E li autre distrent que l' on ne devoit fere nule distinction des persones ne de la cause et jugierent que lors devoit l' on tant seulement donner restitucion quant cil qui est dedenz aage dit que il a esté deceuz par sa simplece , non pas par tricherie ou del pere del patron . 
Mes que enneur soit gardee ferme et enterigne as peres et as meres et as patrons et as patronnes , nos establissons que restitucions ne soit donnee en jugement en nule maniere ne encontre pere ne encontre mere ne encontre patron ne encontre patronne ; quer la reverence des personnes leur tout tote restitucion , et il n' est pas dote que celes persones ne se gardent que rien ne soit contrere à leur opinion . 
Cist tytres est se cil qui est dedenz aage dit que il est en aage et ce est prové . 
Li empereres Alixandres dit . 
Se tu avoies mains de . 
xxv . 
anz et tu fus deceue et provas ton aage autresi comme se tu eusses plus , tu puez demander pardevant celui à qui la jurisdicion de cele chose est enterigne restitucion dedenz le tens qui est establiz es lois , aprés ce que tu seras venuz en aage de totes les choses qui ont esté fetes contre toi tant comme tu fus dedenz aage . 
Li empereeur Dioclicians et Maximians dient . 
Se cil qui ot dit que il est dedenz aage te deçut par mençonge de son aage , il ne doit pas avoir enterigne restitucion seulonc les establissemenz de droit ; quer li ancien droit secorent à cels qui sont dedenz aage qui foloient et non pas à cels qui deçoivent . 
Cil meisme empereeur dient . 
[ pr . 
] Se tu qui est dedenz aage te travailles de prover par veue de cors que tu es bien en aage por decevoir autre , porce que malice acomplist ce qui defaut à ton aage , il est establi et es sainz establissemenz et par l' auctorité de pluseurs letres que l' aide d' enterigne restitucion te soit devee . 
[ 1 ] Mes se ce a esté fet par la desloialté et par la decevance de ton aversaire , tu ne perz pas le benefice par quoi l' on seult secorre à cels qui sont dedenz aage quant la cause est conneue . 
[ 2 ] Quant vos seroiz donc pardevant le prevost de la contree et il avra examinee la cause de la provance de ton aage , se il trueve que il n' i eust de par toi nule tricherie et tu prueves que tu fusses lors dedenz aage , il porverra que tu aies enterigne restitucion . 
[ 3 ] Neporquant , se tu affermas l' instrument par la religion de ton serement que tu estoies bien en aage , tu ne doiz pas doter que li benefices de restitucions ne te soit deveez se tu ne prueves apertement et clerement par instrumenz et non pas par tesmoinz que tu estoies dedenz aage . 
[ 4 ] E quant cist seremenz sera fez , il est apert droit que tu ne puez avoir aide de restitucion . 
Cil meisme empereeur dient . 
Porce que tu diz que il ot foloié à prover le nombre de tes anz pardevant le gouverneeur de la contree , et il otroie que l' on doit secorre en tels causes as filz qui sont dedenz aage , il covient que li prevoz de la contree examine les choses que tu as mises en ta proiere . 
E quant il avra esmé ton aage , se il aparçoit par les prueves que tu eusses dit par fause opinion que tu fusses en aage , il en suivra la foi de la verité envers ta persone qui est dedenz aage . 
Se enterigne restitucion est sovent demandee . 
Li empereeur Severins et Antoines dient . 
Se vos vousistes puis que la sentence al visconte fu donnee contre vos avoir enterigne restitucion pardevant le governeeur de la contree , et vos ne l' eustes pas , vos volez por nient que cele meismes question d' enterigne restitucion soit demenee de rechief ; quer se la sentence vos desplesoit , vos deussoiz avoir apele . 
Mes se vos estes encor en l' aage à qui l' on seult secorre , nos vos restablissons à la droiture d' apeler . 
Li empereres Alixandres dit . 
Ja soit ce que li procureeur à l' orfeline aient esté vaincu quant il desierroient que ele eust enterigne restitucion , neporquant porce que tu diz que la cause puet estre garniee par noveals defendemenz , li procureeur ta fame aillent et requierent que il mainent la cause d' enterigne restitucion . 
Li empereres Phelippes dit . 
Il a sovent esté escrit que enterigne restitucion ne puet pas par droit estre demandee de rechief en une meisme cause se aucunes noveles defenses ne sont amenees avant . 
Cist tytres est de cels qui ont empetré pardon d' aage . 
Li empereres Aurelius dit . 
Il est tres aperte chose que cil qui par la debonereté al prince ont empetré pardon de leur aage , ja soit ce que il n' aministrent pas assez covenablement leur choses , ne pueent empetrer aide d' enterigne restitucion que il n' apere que cil font marchié o els soient deceu par l' auctorité al prince . 
Li empereres Costentins dit . 
[ pr . 
] Tuit li valet qui sont raempli d' onestes meurs qui vuelent governer les choses leur peres et les patremoines leur aieils , et ont besoigne sus ce de l' aide l' empereeur , il osent empetrer pardon d' aage en tel maniere quant il auront acompli le vinctiesme an ; si que quant il auront empetré pardon d' aage , il alleguent par soi le benefice al prince ; et ne pruevent pas tant seulement le nombre des devant diz . 
xx . 
anz , ainz mostrent par avenanz tesmoinz les establissemenz de leur meurs et la proece de leur corage et le tesmoing de lor honeste vie . 
[ 1 ] E nos establissons que les fames qui sont d' onestes meurs et de sage pensee puissent empetrer pardon d' aage aprés ce que eles auront acompli . 
xviii . 
anz ; mes nos ne les contraignons pas por la vergoigne des fames que eles se mostrent en communes assemblees . 
Mes quant eles auront receu pardon d' aage , nos leur otroions que eles envoierent un procurateur et pruevent les . 
xviii . 
anz par tesmoinz ou par instrumenz . 
E eles aient en totes choses cele meisme droiture que nos avons establi que li homme aient , fors tant que eles n' estrangent pas leur possessions sanz jugement . 
[ 2 ] Mes li senateur qui demeurent en ceste roial cité mostrent leur meurs et leur honesté pardevant ta hautece , et li autre pardevant les prevoz , es contrees pardevant cels qui les governent . 
[ 3 ] E cil qui empetreront pardon d' aage contre ceste disposition sachent que il n' avra nule force . 
Li emperes Justinians dit . 
Nos commandons que cil qui par la deboenereté al prince ont empetré pardon d' aage ne puissent pas sanz jugement fere estrangement ne obligement de leur choses qui ne sont pas movables . 
E autresi est jugemenz necessaires en l' estrangement et en obligement des choses à cels qui n' ont pas deservi pardon d' aage ; que en ce soit semblable la condition à toz cels qui sont dedenz aage et à cels qui ont empetré pardon et à cels qui ne l' ont pas empetré . 
Cil meismes empereres dit al senat . 
Se aucuns veult que aucune chose soit donnee ou fete , et il fet mention de loial aage ou il dit del tot absoluement que il est de parfet aage , nos volons que icil aages soit entenduz tant seulemnt qui est acompliz par l' espace de . 
xx . 
anz et n' est pas parfez par le benefice l' empereeur . 
Et nos establissons que ce soit entendu es restitucions et quant aucuns est mis en leu d' autre , et autresi es autres choses , se aucuns n' i ajoste espicialment que il vuielle que aucune chose viegne del pardon d' aage . 
Cist tytres est se cil qui est en aage a estable ce qui fu fet quant il ert dedenz aage . 
Li empereeur Dioclicians et Maximians dient . 
Se covenance est fete entre cels qui sont dedenz aage de . 
xxv . 
anz ou par escriture ou sanz escriture qui soit del tot sanz tricherie , et il la conferment aprés ce que il seront venu en aage , il covient que ele soit gardee entierement . 
Cil meisme empereeur dient . 
Cil qui aprés ce que il ont passé . 
xxv . 
anz conferment les choses qui furent fetes tant com il estoient de meneur aage , il requierent por nient que eles soient rapelees . 
Cist tytres est où et pardevant qui restitucion doit estre eue . 
Li empereres Antoines dit . 
Se aucune chose est jugiee par mon procurateur , ele ne puet pas estre rapelee par la sentence al prevost et par aide d' enterigne restitucion ; quer li princes toz seul seut donner enterigne restitucion contre la sentence à ses procurateurs . 
Li empereeur Dioclicians et Maximians dient . 
Porce que tu proposes que tu as baillié ce que tu en covenanças en une transaction , il s' enseut , se veuls pledier por ravoir le par enterigne restitucion ou par autre cause , tu doiz aler pardevant le prevost de la contree en quoi cil que tu veulz empledier ont leur mesons . 
Li empereres Justinians dit à Jehan le prevost . 
[ pr . 
] Porce que nos savons que l' en dote quant enterigne restitucion est demandee savoir mon se il covient examiner la cause pardevant le juge qui a aucune jurisdicion tant seulement , ou pardevant les autres meneurs juges , qui que les meue , ou cil qui ont mains de . 
xxv . 
anz ou cil qui ont plus , nos establissons solonc ce qui a esté esclerié es establissemenz à cels qui ont esté devant nos en l' ancien droit et el nostre droit que les conoissances de tel cause ne soient pas proposees pardevant les plus hauz juges qui tienent les prevostez tant seulement , mes pardevant cels que la majesté l' empereeur et li amenistreeur de la chose commune doeront , ou en ceste roial cité ou es contrees ; que il apere que cil qui donne le juge face la restitucion , et examine la cause et einsi ne sera pas griés li examinemenz des causes . 
[ 1 ] Mes nus ne cuit que li entendemenz de nostre establissement doie estre trez si largement que il cuit que li establissement s' estende as arbitres et à cels qui sont juge des mises qui sont esleu par commune sentence et à cels qui sont delegat par les juges qui n' ont pas propres jurisdicion ainz ont tant seulement poosté de jugier . 
Quer nos volons generalment que cil jugent cels causes qui sont prevost de certaine baillie et qui ont jurisdicion et cil que il dorront à estre juges ; et molt meulz se l' audience des causes leur est envoiee de nostre majesté . 
[ 2 ] Mes que nos ne lessons nule chose de quoi l' en puisse doter . 
Nos ajostons que il lise à cels que nos avons devant nombrez sanz plus à tretier de la cause de restitucion coment que il soit , ou se ce leur est mandé espicialment ou se il sont donné general juge , ou se aucune question de restitucion eschiet en autres manieres de causes . 
Cist tytres est des responses qui sont fetes en jugement que restitucion soit fete . 
Li empereres Antoines dit . 
[ pr . 
] Cil qui a enterigne restitucion , autresi comme il ne doit pas demorer en son damage , ne doit il pas demorer en gaaing ? E por ce , il doit rendre quant que vint à lui ou de l' achat ou de la vente ou d' autre marchié . 
[ 1 ] Mes se cil qui à la restitucion est dedenz aage , l' action doit estre restablie à l' ancien deteur . 
[ 2 ] Mes quant cil qui est dedenz aage requiert son heritaghe et il li est renduz , il doit maintenant rendre tot ce qui est venu à lui por l' eritage . 
[ 3 ] E se ce est fet par tricherie , il covient que il le rende . 
Cist tytres est que cause de restitucion puet bien estre menee par procurateur . 
Li empereres Alixandres dit . 
Il nos plest que cause de restitucion enterigne , se ele apartient à aucuns , puisse estre menee par procurateur . 
Cist tytres est que rien ne soit fet de novel puis que restitucion est demandee . 
Li empereres Gordinas dit . 
Il est aperz droiz que quant enterigne restitucion est demandee totes les choses doivent estre en leur estat tant que la cause soit finee . 
E cil qui à cele chose apartient s' entremetra de garder ce . 
Cist tytres est de la restitucion as chevaliers et à cels qui sont hors del païs por le commun profit . 
Li empereeur Severins et Antoines dient . 
Se Valerians le conestables de la dozisme compaignie des eles de mongie muert enceis que il receive sa possession , ses oirs porra demander en la persone al mort par droit l' aide de restitucion dedenz un an aprés ce que il le porra fere ; en tel maniere , Valerians muert en chevalerie aprés ce que li jor seront passé que la possession des biens deust venir à lui . 
Li empereres Alixandres dit . 
Se aucune chose est amenuisiee des biens à cels qui sont hors del païs por le besoig de la chose commune , ou se aucuns est delivrez d' action qui leur apartenoit , enterigne restitucion leur est otroiee par pardurabe jurisdicion dedenz l' an aprés ce que il le porront fere . 
Cil meismes empereres dit à Aristodeme chevalier . 
Aprés ce que aucuns a lessié à estre hors por le profit de la chose commune , il li list à demander dedenz l' an la possession de ce que aucuns a porsis de ses biens el tens de sa chevalerie , que longue tenue del tens que il a esté hors ne li nuist pas . 
Mes il ne covient pas aprés l' an grever la droiture à celui qui porsiet , quer ce seroit contre l' establissement . 
[ 2 . 
50 . 
4 ] Li empereres Gordians dit . 
Tu ne doiz pas doter que li bien à cels qui sont hors del païs por le besoig de la chose commune sanz tricherie sont porsis tant seulement se cil qui sont hors ne sont defendu par aucun boen homme , mes la vente en covient il poloignier jusqu' al tens que il lessent à estre hors del païs par le besoing de la chose commune . 
Cil meismes empereres dit à Secondin chevalier . 
Il est aperte chose que longue tenue de quatre anz , aprés ce que la borse l' empereeur a vendu , ne puet pas nuire à cels qui sont hors del païs por le besoig de la chose commune , ne as autres qui sont en aage qui apartienent al tytre d' entereigne restitucion . 
Li empereeur Valentins et Valerians dient . 
Se li oir à ton creancier vendirent tes possessions que il avoient en gage quant tu entendoies as travalz de chevalerie , tu porras pardevant le prevost de la contree empetrer enterigne restitucion et la vente sera bruisiee et tu recevras tes possessions , mes tu paieras avant la dete , ou le pris que eles furent vendues se il fu mendres que la dete . 
Li empereeur Dioclicians et Maximians dient . 
Il n' est pas avenant chose por la discipline de chevalerie que ce que li peres fet soit rapelé en vain par les filz . 
E por ce meesmement que tu confermes bien que tant comme tes peres vesqui il ne se plainst onques de cel marchié . 
Li empereres Justinians dit . 
Nos establissons que cil qui entendent à chevalerie et à la defense de l' empire soient defendu par tant de tens comme il sont en chevalerie à boter arriere excepcions et à demander enterignes restitucions . 
E li tens en quoi il ne s' entremetent point de chevalerie , ainz font en autres leus ou en leur mesons meismes , ne leur aident pas à chalengier les devant diz privileges . 
Cist tytres est des fames as chevaliers ou à cels qui sont hors del païs par le commun profit . 
Li empereres Alixandres dit . 
Il est bien seue chose que l' on selt secorre as fames qui ont lessiees leur besoignes temporels , et sont hors del païs o leur mariz por le besoig de la chose commune , autresi comme as chevaliers . 
Li empereeur Dioclicians et Maximians dient . 
Preescription de lonc tens ne nuist pas à la fame qui tres longuement fu o son mari quant il entendoit à chevalerie . 
Mes porce que mençonges ajostees à ceste demorance et afetiees ne doivent pas nuire del tot , nos jugions que se tel fame mostre que la meson apartenist à li , qui fu vendue tant comme ele fu hors del païs , ele l' arait quant li pris qui veraiement a esté paiez sera renduz . 
Cist tytres est des tens de restitucion à cels qui sont dedenz aage et as autres persones qui puent avoir restitucion et à leur oirs . 
Li empereres Gordians dit à Prudent chevalier . 
Tu puez demander aide de restitucion des choses en quoi tu fus grevez quant tu avoies mains de . 
xxv . 
anz par tot le tens que tu es traval de chevalerie ; quer li tens que est establiz aprés l' acomplissement de l' aage doit selonc reson estre contez des le jor que tu fus envoiez en la chevalerie . 
Cil meismes empereres dit à Secondin chevalier . 
Se tes peres fu morz dedenz loial aage ou quant il l' ot acompli ençois que li tens fust passez , dedenz quoi il est establi que l' on puet demander restitucion , et tu fus ses oirs et preis le non de chevalerie dedenz . 
xxv . 
anz ou aprés , dedenz icel tens qui demoroit al mort à avoir restitucion , quant li prevoz de la contree avra coneue la cause , il se porverra de secorre toi par enterigne restitucion en la persone al mort . 
Cil meismes empereres dit à Mutian chevalier . 
Se tu es en l' aage en quoi aide d' enterigne restitucion est donnee , ou tu preis en cel tens le non de chevalerie et t' entremeis de defendre le païs , li benefices qui est continuez ne suefre pas que tu aies damage de tes propres choses . 
Li empereeur Dioclicians et Maximians dient . 
Tu puez pledier à celui contre qui tu nos requiers en la persone de tes freres se tu es leur oirs ; et saches que se ti frere furent chevalier ainz que il eussent . 
xxv . 
anz et il furent mort en chevalerie , li tens de restitucion n' est pas passez à lor oes , ainz est toz venuz à leur oirs . 
Li empereres Costentins dit . 
[ pr . 
] Il covient garder ce qui est establi es lois des tens d' enterigne restitucione . 
E se aucuns a par aventure empetré pardon d' aage par nostre benefice , des le jor que nostre indulgence avra esté mostree en avenant jugemenz et l' aministracion de la propre chose li sera otroiee , il ait le tens qui par droit est establiz à porsuivre les causes d' enterigne restitucion et à finer les , en tel maniere que aide de restitucion ne soit nule foiz devee à cels qui ont mains de . 
xxv . 
anz des choses qui furent fetes ençois que il eussent empetré pardon d' aage . 
[ 1 ] E se aucuns qui soit dedenz aage est oirs à un autre qui autresi fust dedenz aage , il ne li soit pas devee que il ne puisse user de l' aide de restitucion puis que il avra acompli le vint et cinquiesme an de son aage . 
[ 2 ] E se aucuns qui soit dedenz aage est oirs à un qui fust en aage en tant comme apartient as causes que il a receues de la persone à celui qui est en aage , il devra avoir tant de tens à metre avant et à finer les causes de restitucion , comme cil à qui il est oirs et qui ses biens li a lessiez à porsoier en avoit à avoir . 
[ 3 ] E se cil qui est en aage est oirs à aucun qui soit dedenz aage , se il est ses oirs par certaine droiture sanz fere testament ou en testament , il li covendra commencier et finer les causes de restitucion maintenant que il sera venuz à l' eritage . 
E se il est ses oirs par droiture d' enore , li tens acostumez soit nombrez sanz nul amenuisement à examiner et à fenir les causes de restitucion des ce que il sera en possession des biens . 
Cil meismes empereres dit . 
[ pr . 
] Li tens de demander enterigne restitucion soient gardé . 
E se cil qui demande requiert delaiement qui puis estre donnez dedenz le terme qui est establiz à demander restitucion sanz müer la cause , quant les causes seront seues par quoi il le demande , il li covendra donner . 
E se il demande tel delaiement qui dedenz le terme qui est establiz ne puisse estre compris , si comme se il le demande pres de la fin del terme , il covendra deveer le delaiement al demandeeur ; quer il estoit en sa poosté de commencier le plet si par tens que li delaiemenz que il demande peust estre compris el remanant del tens qui est establiz . 
¶ [ 1 ] Mes se cil qui se defent demande delaiement quant il avra dit la cause por quoi il le demande , nos establissons que il li soit donnez sanz nul empeechement del tens , quer il n' estoit pas en sa poosté de quele eure li plez fust commenciez contre lui . 
E por ce li doit l' on donner . 
Et se li delaiemenz que li defenderres a empetré s' estent outre le tens qui est establiz , il n' est pas devee al demandeeur que il ne quiere ses prueves . 
Li empereres Justinians dit . 
[ pr . 
] Nos departons de nostre chose commune la superflue difference de l' an qui est profitables à demander restitucion . 
Et si establissons en l' anciene Romme et en ceste roial cité et en Lombardie et es autres contrees que l' espace de quatre anz continuels soit nombré tant seulement del jor que li anz commence qui est profitables à demander restitucion , si que uns meismes tens soit communs en toz leus ; quer il nos semble que ce seroit assez male chose que aucune diversité nasquist por la difference des leus . 
[ 1 ] E nos volons que ce soit gardé ne mie tant seulement en cels qui sont dedenz aage , à qui li anz profitables à demander restitucion commence des le premier jor del .xxvi. 
iesme an , mes en cels qui sont en aage , si que li devant diz continuemenz del tens soit gardez à fere la contestation del plet et à finer le . 
[ 2 ] E tot autresi comme en la restitucion à cels qui sont dedenz aage est empetrez toz li tens qui est dedenz . 
xxv . 
anz , soit exceptez en la restitucion à cels qui sont en aage toz li tens en quoi il seront hors del païs por le besoig de la chose commune , ou que il seront en besoigne por autres loials causes qui sont nombrees es anciens lois , si que la restitucion à cels qui sont dedenz aage et à cels qui sont en aage ne soit pas dessemblables en ceste partie . 
Cist titres est por quels causes cil qui sont en aage pueent demander restitucion . 
Li empereres Antoines dit . 
Se tu as esté condempnez quant tu n' avoies point de defendeeur et tu estoies hors del païs por l' office de la legation que je t' avoie baillie en boene foi , tu desierres par droit à avoir restitucion del jugement que tu uses tot enterignement de tes defenses ; quer il est jugié que cil qui sont en l' office de legacion soient en tel meisme privilege en quoi cil sont qui sont hors del païs par le besoig de la chose commune . 
Cil meismes empereres dit . 
Se tu ne peus estre en present pardevant ton arbitre porce que tu estoies tenuz en prison par le commandement al prevost , et tu puez prover pardevant le prevost de la contree que ce soit verité , tu avras restitucion de la cause . 
Li empereeur Dioclicians et Maximians dient . 
Li commun droit secorent par l' office al juge es marchiez qui sont fez par boene foi neïs à cels qui sont en aage quant la cause est conneue . 
Cil meisme empereeur dient . 
La chose comune seut user de la droiture à cels qui sont dedenz aage et por ce puet ele demander aide de restitucion . 
Cil meisme empereeur dient . 
Se tu fus pris de tes anemis o ton pere et o ta mere et après , quant furent mort en la prison , tu revenis et demandas leur heritage , il ne t' est pas defendu que tu ne chalanges leur choses à la semblance de la profitable action qui est donnee à cels qui ont eue enterigne restitucion . 
Cist tytres est d' estrangemenz qui est fez por müer le jugement . 
Li empereeur Dioclicians et Maximians et Gracians dient . 
Porce que la possession donne al aversaire action contre l' un qui tient la chose , quant li estrangemenz est fez por la cause de müer le jugement , enterigne restitucion est otroie par pardurable establissement . 
Tu puet donc entendre que se cil qui porseoit ta chose la vendi , que l' on ne pledast o lui , et la bailla à l' acheteeur , tu as poosté par droit d' empledier lequel que tu voldras . 
Cist tytres est des arbitres . 
Li empereres Antoines dit . 
Il a sovent esté escrit que l' on ne puet pas apeler contre la sentence à l' arbitre qui est esleuz par mise , quer action ne puet pas d' ilec estre donnee por la chose jugiee . 
E por ce , i est pramise paine d' une part et d' autre que l' on ne se departe pas des covenanz por poor de la paine ; mes se l' on juge puis que li jorz est passez qui est establiz en la mise , li jugemenz n' est nus ; e cil qui n' i obeist pas n' est pas tenus à paier la paine . 
Li empereeur Sarins et Chiers et Numes dient . 
Se tes aversaires refusa contre la forme de la mise à venir pardevant l' arbitre qui estoit esleuz , il apert bien que il est tenuz à paier la paine qui fu covenanciee . 
Li empereeur Dioclicians et Maximians dient . 
Se tu ne veulz tenir la sentence à cels qui sont arbitre de la mise qui fu fete entre toi et ta fille , et porce que tu aperçoiz que il ne sont pas loial , ainz vuelent avoir la grace ta fille , quant ele pledera à toi por la paine , tu porras user de l' exception de tricherie . 
E se ele ne plede à toi , il ne te sera pas vee que tu ne la puisses empledier de la cause de tricherie qui seut estre ajostee à la paine de la mise . 
Li empereres Justinians dit à Demostene le prevost . 
[ pr . 
] Que parjures ne soit fez en eslire les arbitres o religion de serement et que as tricheeurs ne soit donnez communement congiez de despire les sentences as juges , nos volons par nostre tressaint jugement ordener ceste chose . 
[ 1 ] Se il covient donc entre le demandeeur et le defendeeur et le juge que l' on aille avant el plet par la religion de serement , et li pledeeur escrivent ce o leur mains ou par communes persones ou il dient pardevant l' arbitre o leur propre voiz que li arbitres est esleuz par leur serement , et ce i soit ajosté que li arbitres a fet serement de finer le plet o tote verité , il covient que ses jugemenz soit del tot gardez , et que li defenderres ne li demanderres ne s' en puissent partir , ainz soient contraint de tenir le en totes manieres et d' obeir li . 
¶ E se nule tel chose n' est escrite ne ordenee d' arbitre , et les parties esclerent ce par letres qui se sont aliees par serement d' ester à la sentence à l' arbitre , il covient en cestui cas garder en totes manieres la sentences al arbitre porce que les letres ont autretel force se il escristrent ce des le commencement , ou ce fu ordené en la devant dite maniere , quant li arbitres fu esleuz , ou se ce fu escrit puis la sentence que il ont receu o la religion de leur serement , ou il ont juré à acomplir les choses qui sont establies . 
¶ Mes se li arbitres seus est requis de cels qui pledent , et il li ont fet savoir par escriz ou par leur diz meismes , si comme nos avons dit avant , et il a fet serement que il jugera la cause o tote verité , ses jugemenz est en cest cas semblables as premiers et est confermez en totes manieres par lois . 
Et en toz cez cas lise il à establir action ou por le fet ou por la condicion ou por la chose , seulonc ce que la qualité del fet le requerra . 
¶ E se nule tel chose n' apert ou par escriture ou par le dit as parties , et l' une partie die que seremenz fu fez de tenir la sentence as arbitres , les paroles à cels pledeeurs ou à l' arbitre seul ne sont pas à croire . 
Quer se aucuns otroie que seremenz ait esté donnez , si que li juges n' i soit pas nommez pardevant qui ce dut estre fet , ne l' escriture des parties ne le tesmoigne pas , la composition del plet qui n' est pas certains qui sovent avient entre les fous hommes , ne donne nulle force as choses qui sont jugiees . 
Mes en tel cas vaillent les choses que li ancien establirent d' eslire les arbitres . 
¶ E se aucuns escrit aprés la sentence à l' arbitre paroles par quoi il apere que il se consent as choses qui sont jugiees , l' on puet avoir action de contraindre le de fere ce à quoi il s' est assentu . 
Quer se les acostumees paroles et la soutil garde des paines qui sont establies por tenir les mises est otroiee , nos qui par les lois que nos avons novialment escrites avons amendé pluseurs vices et pluseurs dotes qui sovent avenoient es mises , por quoi ne trenchons nos en tel escriture tote la poor de l' ancien droit , si que se aucuns escrit ce , il soit contraint d' assentir soi as choses jugiees et de mener les en totes manieres à effeut ? Quer il ne pert pas verité que il escrive que il s' i consente , non pas por ce tant seulement que il ne le contredie pas , mes que il acomplisse ce contre quoi il ne peut aler . 
Cil meismes empereres dit . 
[ pr . 
] Porce que il avoit esté establi ça en arrieres en eslire les arbitres que paine de la mise ne confermoit pas , ne li juges ne les escleroit pas , ainz erent esleu par commun assentement por ester à leur sentence ainz que nus plez fust meuz , se la sentence fust donnee por celui à qui l' on demandoit , il n' i gaaignast plus , fors que se li demanderres le volsist autre foiz empledier , il eust l' exception del covenant à soi defendre ; et se la sentence fust donnee por le demandeeur , ele ne li edast de rien . 
Nos establissons de cels arbitres que nos avons avant diz , et qui sont esleu par tel assentement , par tel covenant qui soit contenuz en escrit ou sanz escrit que l' on tiegne leur sentence , que se les parties escrivent aprés ce que il avra donnee sa sentence que ele ne leur desplest pas , li defenderres puisse avoir exception de covenant et li demanderres puisse avoir en nostre non action del fet , si que la sentence à l' arbitre puisse estre mandee à execution . 
E ce soit fet en ceste roial cité par l' office de la haute prevosté ou de celui en qui cort li defenderres doit pledier , et es contrees par les governeeurs et par les ministres ou par les juges en qui governement li defenderres est . 
¶ E se il n' escrivent pas aprés la sentence que il la vuiellent tenir , ainz se tesent ne la contredient pas , et aucune des parties n' envoient pas dedenz les premiers . 
x . 
jorz sa protestation al juge ou à son aversaire , par quoi il soit aperte chose que la sentence ne doit pas estre tenue , lors est la sentence confermee par ce que les parties se tesent ; et li demanderres puet avoir la devant dite action ; et li defenderres la devant dite exception . 
Mes se l' une des parties le refuse seulonc la devant dite maniere , ne ne veult acomplir ce qui est establi , de ce ne vient nule grevance , ne li defenderres ne peut user de l' exception , ne li demanderres de la devant dite action . 
Mes icil juge en soient escepté , qui sont esleu par serement seulonc le novel establissement de nostre non . 
¶ E ja soit ce que nos sachons bien l' oppinion que Julius Paulus ot , et pluseur autre sage homme qui atochierent ceste question que nos determinons ore , mes il ne la tretierent pas tresparfetement , ainz quiderent que l' on deust ester à la sentence jusqu' à unes temporels actions . 
Neporquant , nos jugons plus plainement et generalment que la mise qui est fete sus arbitre par escrit fet autresi bien interruption de tens , comme se li plez fust commenciez en jugement ordinaire . 
E si establissons generalment que les choses qui sont fetes pardevant les arbitres , se il i a aucune chose qui ne soit pas à droit fete ou qui ait esté contredite par profession ou par actestation , il en puissent user en jugement ordinaire . 
Cil meismes empereres dit . 
Nos establissons que il soviegne as fames de leur chastee et des uevres que nature lor octroia , et desqueles ele commanda que eles s' atenissent , et se eles reçoivent mise sus soi , ja soit ce que eles soient de tres boene opinion et de haute , ou se eles sont patronnes et eles oent les causes à cels que il ont franchiz , eles soient departies de totes compaignies de jugemenz , si que por leur sentence ne soit eue nule paine ne nule exception de covenant encontre cels qui ne la voldront tenir . 
Cist tytres est de donner caution . 
Li empereeur Dioclicians et Maximians dient . 
[ pr . 
] Il est certains droiz que cil qui en cort est fez procurator al demandeeur ne doit pas estre contrainz de donner caution que ses sires avra estable ce que il fera ; quer l' en doit entendre en cest cas que il est autresi comme li procurerres qui defent celui qui est en present . 
E se li sires mue aprés sa volenté , et il ne veult que cil soit plus ses procurateurs , neporquant li jugemenz que il a receu comme procureres devra estre fers . 
¶ Mes se ses aversaires li oppose el commencement del plet que il voldra alleguer contre lui aucune chose por soi defendre , lors sera il contrainz de donner caution de respondre à ce que il dira contre lui autresi comme procurerres en ce à celui qui n' est pas en present . 
E se il ne la donne , li juges ne li otroiera pas que il aille plus avant en la cause dont il estoit procurateurs . 
¶ Mes li procurerres ou li defenderres à celui à qui l' on demande , ja soit ce que il soit fez en cort et tesmoigniez par escrit , neporquant il est contrainz el commencement del plet de donner caucion de paier la chose jugiee . 
Cist tytres est des formes de droit qui sont ostees por empetrement d' action . 
Li empereres Costentins dit . 
Les formes de droit qui sont plaines d' aguez par aucune maniere soient ostees del tot des fez de toz jugemenz . 
Li empereeur Theodoses et Valentins dient . 
L' esception d' action qui n' est pas empetree ne soit opposee à nul en quel jugement que il plede ou en grant ou en petit , se ele est covenable al proposement au defendeeur ou avenant à la besoigne . 
Cist tytres est de serement de verité . 
Li empereres Julians dit . 
[ pr . 
] Nos establissons que en totes les causes qui sont menes ou por letres ou por instrumenz ou por aucune autre chose en quoi il est mestier de prueves , nus ne soit contrainz de donner prueves se cil qui les demande ne fet serement de verité , que il n' a pas proposé ses allegations por acheson de porloignier la chose , que li enchaucemenz des pledeeurs est refrenez par poor de serement . 
¶ E que aucun ne s' esmuevent à tort à pledier contre leur sers , et acomplissent la cruelté de leur corage , nos n' otroions pas à cels qui muevent plet contre leur sers que il viegnent autrement à ce , se il n' atochent avant les saintes escritures et dient que il ne sont pas venu à ce par haine de leur sers ou por les persones de leur oirs , mes porce que il ne pueent pas autrement enquerre ou mostrer la verité des choses de lor eritage . 
Cil meismes empereres dit . 
[ pr . 
] Porce que nos n' avons pas otroié que li juge terminent autrement les causes se les saintes Escritures ne sont aportees avant , et se li patron des causes qui sont par tot le monde qui est sozmis à nostre empire ne font serement de verité , et eissi avons ordené que les causes soient oïes , il nos semble que il est necesserre chose de proposer ceste presente loi par quoi nos establissons que en toz les plez qui seront commencié aprés ceste presente loi , li demanderres ne li defenderres n' estrivent pas el commencement del plet devant que les principals persones meismes aient fet serement de verité , aprés ce que li uns avra fet sa demande , et li autres avra respondu et ençois que li avocat de l' une et de l' autre partie facent serement . 
E li demanderres jurt que il n' a pas meu le plet por corage de grever à tort son aversaire mes porce que il croit que il a boene cause . 
E li defenderres n' usera pas autrement de ses allegations se il ne jure avant que il croit que il est venuz o boene intention à defendre soi . 
E aprés ce , li avocat de l' une et de l' autre partie feront le serement que nos avons ja devisé , quant les saintes Evangiles seront mises devant le juge . 
¶ E se la dignité ou la nature de la persone n' otroie pas que ele viegne al juge , ele fera cel serement en sa meisnie , si que l' autre partie soit en present ou ses procurateurs . 
E il covient que ce soit gardé se ce sont defendeeur ou procureeur , ou aucunes autres persones qui aient par l' auctorité des lois l' aministracion d' autrui choses , quer il covient que il soient estraint par serement , que il sevient bien que la cause que il vuelent mener , et eissi porront mener la ; quer ne li orfelins ne li granz ne cels persones qui sont en garde ne puent pas savoir la cause ne venir à jugement , mes cil qui ont la garde et la cure d' els porce que il jurent seulonc leur escient . 
E ja soit ce que la nature de la cause est autre par aventure , neporquant chascuns jure ce que il croit . 
Et tuit li autre serement qui se descendent des lois qui ont esté fetes ça en arrieres et cil que nos avons establiz durent et aient leur force . 
E se aucune des parties laquele que ce soit n' est pas presente et sa cause est menee par procurateurs , se ce est li demanderres il n' ait pas congié d' otroier à son procurateur à mener sa cause devant que il ait fet serement de verité en la contree où il est , et le face savoir al juge par letres . 
E autresi se li defenderres n' i puet estre et il ordene procurateur por donner caution de paier ce qui sera jugié , ou se defenderres vient avant por lui , il fera le serement en la forme qui est devant establie , et li demanderres sera en present ou par soi ou par son procurateur ou il fera cel serement tot sanz le demandeeur , et sanz son procurateur se li juges voit que ce soit biens . 
¶ Mes porce que nos dotons que aucun n' usent par aventure d' aucun gabois , et se pardoignent li uns à l' autre ce serement et escharnissent par ce nostre establissement , nos establissons porce que nos n' avons pas mise ceste loi por privé profit mes por commun , que tuit li juge , neïs cil qui conoissent les causes par mise , ne sueffrent pas que tels seremenz soit pardonnez , ainz le demandent en totes manieres al demandeeur et al defendeeur ; que ceste chose ne soit anoientee petit et petit et que li seremenz as principals persones et as avocat ne remaigne por chascune legiere cause . 
¶ E nos establissons que ce soit ajosté à ceste loi que se aucuns velt movoir plet por autre dont il n' ait eu nul commandement , ainz veult donner pleges que li sires avra la chose por estable et il aferma par ce sa persone en jugement , que la loiz ne soit deceue par cel enging ; nos establissons que se aucune tel chose avient ça en avant , que aucuns vuille movoir plet por une persone ou por une ville ou por une université , il doist la caution qui est acostumee . 
Mes il n' aille pas plus en avant el plet se il ne fet avant as principals persones fere le serement de verité dedenz le terme que li juges li assignera ou pardevant son aversaire se il i velt estre , ou pardevant autre por lui ; ou se il n' i a nul homme de l' autre partie , li seremenz soit fez pardevant le defendeeur del leu , si que la persone por qui il vuelt pledier le face , ou la greigneur partie et la plus covenable de l' universeté , se la cause est à universeté . 
¶ Mes se li demanderres ne velt fere serement de verité , se ce est prové loialment , il ne li lise pas à venir al plet , ainz chiee de l' action que il avoit aparallie comme desloials pledierres , et il ait la male volenté as juges , et soit mis en loing del jugement . 
¶ E se cil à qui l' on demande ne veult fere cest serement es chapistres qui sont devant contenu , il soit tenuz por reconnoissant , et il lise al juge à donner sentence si comme la qualité de la chose li amonestera . 
Et eissi seront amenuisié non pas por ce tant seulement li plet , mes li faus pledeeur ; quer se les principals persones as pledeeurs maintienent les plez par leur serement , et li avocat deffendent les causes par leur serement , et li juge ont devant els les saintes Escritures quant il examinent tote la cause et il pronuncent leur jugemenz , que doit l' on croire autre chose fors que Dex est juges en totes les causes por les hommes ? L' anciene desloialté des pledeeurs se repost donc , et totes dotes , et nostre establissemenz resplendisse en terre à toz clerement et profitablement et soit granz remieres de terminer les causes . 
E si volons que li devant diz seremenz soit fez es causes qui encore ne sont pas commencies des le commencement del plet . 
¶ E se l' en trueve aucunes causes qui ja soient commenciees de quoi la contestacion soit ja fete et pluseurs resons proposees , se l' une et l' autre persone est en present ou ele demeure en tele meisme cité ou el terroir , cist seremenz ait leu en tel maniere de plet , et les parties soient contrantes de fere le al premier jor que il vendront pledier aprés ce que ceste loi sera espandue . 
¶ E se l' une des parties est hors , porce que nos ne volons pas que li plez soit delaiez por la defaute d' une persone , ne que aucune chose aviegne qui soit contrere à nostre proposement , ne que ce que est amené por abregier les plez soit mué el contrere , nos commandons que la persone qui sera presente face le serement , et que il soit pardonnez à celui qui sera hors es plez qui sont commencié tant seulement seulonc ce qui a esté avant dit . 
E se l' une et l' autre des principals persones est hors , que li plez ne durent trop longuement . 
Li plet qui sont ja commencié soient terminé sanz fere cel serement . 
Ci fenist li segonz livres del code Justinian . 
