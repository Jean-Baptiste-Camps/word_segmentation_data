form Mais il les avoit envoiéz pour savoir s’ il estoit heure . 
Aymery dist : « Oil , faittes le traire avant et je lui tendray son convenant , mais qu’ il me tiengne le mien . 
» Les escuiers retournerent et distrent ce qu’ ilz avoient veü et oy . 
Adonc se tray avant monseigneur Geffroy de Chargny et toutes ses gens et passerent oultre la riviere et le pont de Nulais et approuchierent Calais , et envoia devant XII de ses chevaliers et cent armeures de fer pour prendre la saisine du chastel . 
Car bien lui sembloit que s’ il avoit le chastel , il seroit sire de la ville , parmi ce qu’ il estoit asséz fort de gens , et encores sur ung jour il en aroit asséz , s’ il en estoit besoing , et fist delivrer a monseigneur Odart de Renti , qui estoit en celle chevauchee , XXM escus pour paier Aymery . 
Et demoura avecques ses gens tout quoy le dit monseigneur Geffroy , sa banniere devant lui sur les champs , et estoit son entente que par la porte de la ville il entreroit a Calais , autrement n’ y vouloit il entrer . 
Aymery de Pavie , qui estoit tout saige de son fait , avoit avalé le pont du chastel de la porte des champs . 
Si mist dedens paisiblement tous ceulx qui entrer y voudrent . 
Quant ilz furent amont ou chastel , ilz cuidierent que ce deust estre tout leur . 
Adonc demanda Aymery a monseigneur Oudart de Renti ou les flourins estoient . 
On les lui delivra tous prests en un sac et lui fut dit : « Ilz y sont tous bien contéz : tenéz , contéz les se vous vouléz . 
» Aymery respondy : « Je n’ ay mie tant de loisir , car il sera tantost jour . 
» Si prist le sac aux flourins et dist , en gettant en une chambre : « Je croy bien qu’ ilz y soient . 
» Et puis recloy l’ uis de la chambre et dist a monseigneur Oudart : « Attendéz moy cy et tous voz compaingnons , et je vous vois ouvrir celle maistresse tour par quoy vous seréz plus asseurs et seigneurs de ceans . 
» Si se tira celle part , et tira le verroil oultre , et tantost fut la porte de la tour ouverte . 
En celle tour estoient le roy d’ Angleterre et son filz et monseigneur Gaultier de Mauni et bien IIC combatans , qui tantost sallirent hors , les espees et les haches en leurs poings , en escriant Mauni , Mauni , a la rescousse ! et en disant : « Cuident ces François avoir reconquis a si pou de fait le chastel et la ville de Calais ? » Quant les François virent sur eulx si soubdainement venir les Anglois , ilz furent tous esbahis et virent que deffense n’ y valoit . 
Si se rendirent prisonniers a pou de fait . 
De ces premiers n’ y ot gueres de bleciéz . 
Si les fist on entrer en celle tour dont les Anglois estoient partis , et la furent enferméz , de ceulx la furent les Anglois tous asseuréz . 
Quant ilz orent ainsi fait , ilz se mistrent en ordonnance et partirent du chastel , et se recueillirent en la place devant le chastel . 
