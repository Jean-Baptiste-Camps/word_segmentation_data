form Nous auons manifestement veu les apostemes internes estre dangereux en la grande mortalité , et telle qu' on n' a ouy parler de semblable : laquelle apparut en Auignon , l' an de nostre Seigneur 1348 , en la sixiesme année du Pontificat de Clement VI , au seruice duquel i' estois pour lors , de sa grace , et moi indigne . 
Et ne vous déplaise si ie la racompte pour sa merueille , et pour y pouruoir si elle aduenoit derechef . 
La dite mortalité commença à nous au mois de Ianuier , et dura l' espace de sept mois . 
Elle fust de deux sortes : la premiere dura deux mois ; auec fiéure continue , et crachement de sang ; et on en mouroit dans trois iours . 
La seconde fust , tout le reste du temps , aussi auec fiéure continue , et apostemes et carboncles és parties externes , principalement aux aisselles , et aines : et on en mouroit dans cinq iours . 
Et fut de si grande contagion ( specialement celle qui estoit auec crachement de sang ) que non seulement en séjournant , ains aussi en regardant , l' vn la prenoit de l' autre : entant que les gens mouroient sans seruiteurs et estoyent enseuelis sans Prestres . 
Le pere ne visitoit pas son fils , ne le fils son pere : La charité estoit morte , et l' esperance abbatuë . 
Ie la nomme grande , parce qu' elle occupa tout le monde , ou peu s' en fallut . 
Car elle commença en Orient , et ainsi jettant ses flesches contre le monde , passa par nostre region vers l' occident . 
Et fust si grande , qu' à peine elle laissa la quatriesme partie des gens . 
Et ie dis qu' elle fust telle qu' on n' a iamais ouy parler de semblable : car nous lisons de celle de la cité de Cranon , et de la Palestine , et des autres au liure des Epidemies , qui furent du temps d' Hippocras : et de celle qui aduint aux sujets des Romains , du temps de Galen , au liure de Euchymia : et de celle de la Cité de Rome au temps de Gregoire : et nulle ne fut tant grande que cette - cy . 
Car celles - là n' occuperent qu' vne region : cette - cy tout le monde : celles - là estoient remediables en aucune maniere , cette - cy en nul . 
Parquoy elle fut inutile , et honteuse pour les Medecins : d' autant qu' ils n' osoient visiter les malades , de peur d' estre infectes : et quand ils les visitoyent , n' y faisoyent guieres , et ne gaignoient rien : car tous les malades mouroient , excepté quelque peu sur la fin , qui en eschaperent auec des bubons meurs . 
Plusieurs douterent de la cause de cette grande mortalité . 
En quelques parts , on creust que les Iuifs auoient empoisonné le monde : et ainsi on les tuoit . 
En quelques autres , que c' estoit les pauures mutilez : et on les chassoit . 
Ez autres , que c' estoyent les nobles : et ainsi ils craignoient d' aller par le monde . 
