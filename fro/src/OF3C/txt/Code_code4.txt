form Ci comence li seconz livres qi devise coment cil qi veaut plaidoier doit metre avant sa demande par devant lo juge par escrit . 
Ci comence le secont livre qui doit parler des jugemenz , car il a traité en prumier livre des juges , mes pource que li jugement sont ordené si que celui qui demande aucune chose doit mestre avant sa demande , qui est apelee accion , pour ce trete l' emperere avant coment le demandeor doit metre avant sa accion ; et pource que en un sen vienent prueves que l' en fet aucunes foiz par chartres et aucunes foiz par livres où ces changeeurs escrivent leur aferes et sont apelé raisons , pour ce si parole desouz ce titre comment ces chartres et ces raisons doivent estre mis avant en jugement . 
De ce si avint tel quas : uns huem demandoit à une fame une some d' avoir que il disoit qu' il li avoit baillié à garder . 
La fame le nioit . 
Et pource que cest home n' avoit autres prueves , si vouloit que la fame mostrast son livre où ele escrivoit ses detes et ses recetes . 
Et pource que li juge ne li vouloit ce fere , il vint à l' empereor , si le requist qu' il comandast ce et l' emperere respont : « Tu doiz esgarder que la pecune que tu demandes , que tu prueves que li baillas , car tu ne puez demander par droit que cele fame mostre ses raisons , mes le juge le puet comander se il i voit raison , ce est se ces raisons te partainent , qui sont escrites par ton comandement . 
» Li empereres Sever dit : « Le juge qui doit jugier le plet comandera que les actes qui sont fez par devant autres juges , que saient mostrez par devant lui por trover la verité , soit la cause pecunieire soit creminele . 
» Cist meismes empereres dit : « La accion qui est moutree par devant le juge demostre la maniere deu plet qui est à coumencier ; et celui qui la met avant a congié d' amender sa accion ou de changier la , einsinc com l' edit general qui est fez de ce amoneste e le juge coumande . 
» L' emperere Alixandre dit : « Ceus qui veulent demander doivent avoir lor prueves , car il n' est mie droit ne raison que leur aversaire soit tenu à mostrer ses chartres , que celui qui demande en puisse prover s' entencion ; car se cil qui demande ne prueve , cil qui desfent doit estre assous . 
» Cist meismes empereres dit : « Il n' est mie novele chose que celui a cui l' en demande argent , se il veut prover paiement ou autre chose par qu' il se puisse desfendre , se il demande , que li creancier mostre ses escriz par que il prueve ce que il dit . 
» Cist meismes empereres dit à un home qui li demanda , se il avoit plet o le procureor des choses de l' Empire , se les escriz qui cel procuraor avoit li seroient mostré à prover coment il l' avoit paié : « Les instrumenz qui sont coumunel à nostre procureor et à toi te seront mostré , fet li empereres , à fere les trancrire selonc qu' il est chose costumee . 
Et se aucune foiz en as mestier à prover ta peticion par devant autre juge , il comandera que te soient mostré – ce est le procurator de noz choses privees – ce que le juge coumandera , que les principaus instrumenz te soient mostrez ne mie les trancriz , car par les trancriz ne proveroies riens . 
» Et ce meismes dit l' autantique qui est ci segniee , qui dit : « Se aucun fet mancion en une chartre qu' il mostre en jugement d' autre chartre , il ne poura riens prover par cele chartre qu' il mostre se il ne mostre l' autre chartre dom cele parole qu' il mostre , ou par autre maniere prueve ce q' il demande . 
» Cist meimes empereres dit : « Ce que l' emperere Antonin , mon pere , dit en la prumiere loi de cest titre et en la quarte loi et ce que je dis en la carte loi de cest titre s' acorde o raison de droit et de equité , car ne sont mie mout divers ou desacordables li uns à l' autre , car il est grant diferance se celui qui demande veut que celui qui desfent li mostre ses instrumenz à prover sa demande – et ce desfent li empereres Antonin en la prumiere loi et en la quarte et ce que nos disons en la quinte loi , que celui qui desfent puet desirrier que celui qui demande mostre ses escriz par que il puisse prover paiement ou autre chose par q' il se desfent . 
Et ce meismes pouons entendre que ceste loi fet diferance entre instrumenz qui aucun a propres – que ceus n' est tenuz de mostrer à son aversaire se n' est celui qui demande à celui qui desfent – et autres resons qui sont comunes , que celes puet demander li uns à l' autre come suen instrument . 
» Ci monstre coment en doit fere semondre . 
Ci vient un titre qui dit que celui qui veut demander aucune chose par juise doit son aversaire semondre , ce est vochier en droit , ce est fere venir par devant le juge pour pledier à lui . 
Et sont aucunes persones qui ne pueent vochier autres en droit . 
Et de ce dit li empereres Alixandres : « Il avient à bones meurs que celui qui estoit serf et est franchiz porte reverance à la fame son segnor . 
Ausi ne la poura semondre à plet se il n' en a congié avant deu pretor . 
» Li empereres Gordien dit : « Cil qui est franchiz de servitude où il estoit ne puet semondre à plet son patron qui le franchi ou sa patrone , se ele fu fame , ne leurs peres ne leurs meres à ceus qui les ont franchi ne leurs enfanz ne les oirs , ja soit ce que il soient estranges ; ne il qui sont franchiz ne leur enfanz les pourront clamer à plet . 
Ne en ceste chose ne pardone l' en à simplicité , quar le droit de nature veut que l' en porte honour à ces persones . 
» Or parole l' enperere à un qui fu franchi et puis fist semondre le fuiz son segnor à plet . 
Si prioit que l' empereor li fist quiter la poine que il devoit pour ce , et dit l' emperere que pour noiant demande pardon de la peine par lestres l' empereor . 
Li emperere Deoclecien respont à une fame qui li demandoit s' ele pouoit semondre son pere . 
Et dit l' emperere : « Se tu es fors deu pouoir ton pere , tu le puez semondre par le congié deu juge , mes ceus qui sont en pouoir de leur pere ne pueent en nule maniere pledier contr' eus , et ce meismes doit estre gardé vers la mere . 
» Ci parole des covenances qe genz font entr' eaus . 
Ci vient le titre qui parole des covenances et vient par raison aprés cel desus , car il avient sovent que cex qui vienent à plet font leur covenances par qui il se lessent de pledier . 
Mes pour cele achoison parole cel titre generaument de toutes les covenances . 
De ce met la prumiere loi de cest titre un tel quas : Un preudome avoit . 
ii . 
filz . 
Li uns avoit non Fronton et li autres Filins . 
Le preudome fist son testament et fist ses . 
ii . 
fuiz oirs , et pria à son fuiz Felin que , se il moureust sanz oir , qu' il lessast la partie de son heritaje à son frere . 
Ces . 
ii . 
freres orent entr' eus tel couvant que celui qui devoit randre sa partie de l' eritaje à l' autre donast tantost la tierce partie et fust quite deu sorplus . 
Aprés lonc tens , Felins ot un fuiz et mourut ne mie sanz oir . 
Cist fuiz vint à l' empereor demander droit , car il voloit recovrer ce que son pere avoit doné à son frere , qui ne li devoit riens doner pource que son pere n' estoit mie morz sanz oir . 
Et l' emperere respont que la couvenance qui fu entre les . 
ii . 
freres ne est mie pour ce torceniere que Felin ot enfant , car la chose n' estoit mie certeine se il en avroit ou non ; et pource que la chose estoit non certeine et cele non certenité li fu aquitee par la covenance , cele covenance fu droituriere . 
Li empereres Sever dit : « Je avoie l' eritache mon pere , si le vendi . 
Les craanciers mon pere devoient à moi demander les detes mon pere , car j' estoie oir , ja soit ce que je eusse vendu l' eritache , mes il semondrent les acheteors et ceus reçurent leurs demandes , qui bien s' en pueent escuser . 
Aprés si veulent demander à moi ; s' en oi conseil à l' empereor , et il respont que je me puis desfendre par excession de covenance , car il senble qu' il aient fet covant à moi que il ne me demanderont riens . 
» Cist meismes empereres dit : « Le serf au creancier ne puet fere la condiccion son segnor poior par sa covenance se il veut quiter partie de la dete ou doner gregneur respit , mes bien la puet fere meilleur . 
» Je demandoie une terre et avoie meu le plet ; aprés si renonçai au plet ; voloie retorner à mon plet . 
L' emperere dit que je ne puis ce fere . 
Je devoie deniers à un home , si l' en paié une partie ; de l' autre partie me quita pour ce que je li aidai à ses plez ou li fis autres besongnes . 
Je doutoie que ne fusse bien aquité , si demandai conseill à l' empereor et il respont que de la une partie de la dete sui quite par droit d' erite , ce est que jamés ne me puet riens demander ; et de l' autre partie sui quite par droit deu pretor , ce est que il me puet demander , mes je me puis desfendre par excession deu covant qu' il me fist , car se je l' eusse paié par meserrance , je pouroie demander . 
Cist meismes empereres dit : « Les covenances qui sont fetes contre loi ou contre les constitucions ou contre bones coutumes ne doivent avoir nule force . 
» Je avoie un deteur qui me devoit argent . 
Il me fist son oir . 
Se je pris son heritaje , la demande que j' avoie contre lui est confondue , car je ne puis demander à nului . 
Mes posom que un suen cousin me pleda seur cel eritaje et je le veinqui par sentence . 
Aprés si li randi l' eritache par tel covant qu' il paiast toutes les detes deu mort et ce que le mort me devoit . 
Li empereres dit que ceste covenance doit estre gardee et , se il ne la veut garder , ge le puis pledier contre une accion qui a non « ex stipulatu » , se je mis stipulacion en la covenance . 
Uns huem avoit berbiz , si les bailla à garder à moitié à un pastor qui avoit non Apolinaire . 
Cest Apolinaire ne vouloit obeir à tel covant . 
Li emperere dit qu' il en doit estre contreint par leu juge . 
Je avoie ma mere qui pledoit à un home pource qu' il retenoit ses sers . 
Ma mere veinqui le plet et cel qui devoit randre à ma mere ses sers si l' engigna qu' ele li promist que jamés riens ne li demanderoit . 
Li empereres dit que ceste covenance est fete par engin et à male foi et pour ce riens ne valt . 
Et se ta mere demande ses sers et celui demande la poine qui li fu espoir promise se la covenance ne fust gardee , le juge la deliverra . 
Je mariai une fame que je avoie nourie en mon ostel . 
Si li donai . 
c . 
livres en douaire . 
Si fis covant que s' ele moureust , que le douaire me fust randu , et ele est morte . 
Je demant le douaire , l' en me dit encontre que je n' ai droit de demander , que la covenance fu nue et de cele covenance ne neist accion . 
L' emperere dit que ceste covenance ne fu mie nue , car j' é paié l' argent quant je fis la covenance et pour ce bien puis demander , mes lors ne neist accion de la covenance quant ele est nue sanz nul vestement . 
Mes peres avoit une fame qui estoit ma marastre . 
Cele marrastre si dona en douaire à mon pere un chanp qui estoit engagié à usuriers . 
Mis peres fist covant à ma marrastre qu' ele paiast les usures de cele dete et qu' ele preist les fruiz de cel chanp . 
Aprés la mort mon pere je vouloie qu' ele paiast encore les usures et l' emperere dit que je n' ai nule accion de la covenance que mon pere fist , ja soit ce qu' il i eust stipulacion ; mes se le chanp fu doné prisié en douaire issi com la charte senble dire , cel prisier fet que le champ soit acheté et pouras demander , que à randre covient par accion d' achat . 
Nos devons savoir que les darianes covenances doivent estre gardees . 
Posom donques un tel quas : Uns huem me devoit deniers . 
Je fis covant à li que riens ne li demandasse . 
Aprés un jor il me fist covant que , se je li demandasse ma dete , qu' il ne se desfendroit par raison de la covenance que je li avoie fete , et ce fu fet par devant le juge . 
Certes dit l' emperere que , se je retorne à ma prumiere demande et il se velt desfendre par le covant que je li fis , ne li vaudra riens . 
Il i a uns marchiez qui sont apelez de bone foi , autres de droit estroit . 
Es marchiez qui sont de bone foi , se aucune covenance i vient en meismes le marchié ou erraument avant ou aprés , cele covenance engendre accion , mes s' enprés le marchié grant piece ou avant , cele covenance ne valt à doner accion , mes seulement excession . 
Cele loi met tel cas : Il est covant avec toi que tu m' escriroies un livre . 
Aprés feismes tel covant que se tu cist livres ne m' eusses escrit entre ci et Pasques , que tu me douraies . 
x . 
livres par non de peine . 
En ceste covenance fu fete stipulacion . 
Tu ne feis le livre si con tu m' eus en covant . 
Or veu ge pledier contre toi ; si demant à l' empereor que je pourai consivre , et l' emperere dit que je puis demander par la accion qui a non « ex stipulatu » ou que tu faces ce que m' eus en covant ou puis demander la peine que tu premeis par stipulacion . 
Je demandoie que les biens de mon aversaire me fussent jugié . 
« Ce ne doiz tu demander sanz ordre de droit . 
» Uns preudons avoit un fuiz et une fille , maria sa fille et li dona son douaire et fist covant à sa fille et à son gendre que sa fille avroit la moitié de son eritache quant il mouroit outre son douaire . 
Le pere voloit aprés fere suen testament à sa volenté . 
Demandé fu à l' empereor se le pere pooit ce fere , et dit l' emperere que cele covenance ne tolt au pere pouoir de fere son testament à sa volenté . 
Uns huem qui avoit . 
ii . 
filz fist son testament et fist ses filz oirs et pria les que celui qui mouroit avant , que randist sa partie de l' eritage . 
Il firent entr' ex covant qu' il fussent quite de cele condipcion . 
Dit l' emperere que la covenance est bone et que li uns ne puet demander la partie de l' autre . 
Demandé fu à l' empereor , se aucune covenance est fete entre aucuns à bone foi , se ele valt riens s' el n' est escripte . 
Et l' emperere dit que se l' em puet prover en autres manieres , le juge la fera garder . 
Deus homes ou plusor devoient avoir à aucuns creanciers dont chascun estoit tenuz par le tout . 
Vint li uns d' eus et paia sa partie tant com li aferoit de la dete , et les creanciers le reçurent volentiers . 
Dit l' emperere que se il pueent ce prover , le governeeur de la province fera que il ne demandent à l' un pour l' autre dés qu' il avra paié sa partie . 
Deus chevaliers freres aloient à une bataille , et pource que il aloient en aventure de mort , si firent covant li un à l' autre que cel qui eschaperoit vis eust les biens à celui qui mouroit ilueques . 
Il fu demandé à l' empereor se tele covenance vaudroit et l' emperere respont que , ja soit ce que entre autres homes tel covenance ne vausist , car ne avroit force de donaccion que l' en fet par poor de mort , mes la volenté des chevaliers que il ont en regart de leur mort quant ele est escripte avra force de testament , et ce pour le previliege de chevalerie . 
Et dit à celui qui est eschapez vis que il doit avoir les biens de son frere qui est mort . 
À l' empereor fu demandé , se uns hom fet covant à un autre que sa chose soit à l' autre , se cele covenance vaut . 
Et dit l' emperere que la segnorie des choses ne trespasse d' un en autre par nue covenance se la chose n' est baillie ou n' est tenue par . 
iii . 
anz par bone raison . 
Trois freres estoient . 
Les . 
ii . 
moururent ; si lesserent trestout leur eritage ou la gregneur partie à un estrange . 
Li tierz frere si mut querele contre cest qi avoit l' eritage ses freres et demandoit une teneure q' il disoit qui estoit soe . 
Cil qui avoit l' eritaje ses freres fist covant à li qu' il partissent tout l' eritage par mi et cel se sessast de sa querele . 
Cel qui avoit l' eritaje ne volt fere ce qu' il ot en covant . 
Li freres demande à l' empereor se il puet demander pour raison cele covenance , et l' emperere respont : « Se tu es en saisine et ton aversaire te demande , tu te puez desfendre par excession de la covenance , mes se ton aversaire tient et tu demandes , tu n' as nule demande de tele covenance , qu' ele fu nue n' il ne peut enjendrer accion se tu ne te pourveis par stipulacion . 
Ne ton aversaire ne s' aidera de la covenance , se il n' est apareillié aconplir ce qu' il ot en covant . 
» Il fu demandé à l' empereor se le covant qui fet le tutor ou le curator d' aucun orphelin qui est menor de . 
xxv . 
anz doit nuire as orphelins , se il font covant à leurs detors d' aquiter leur partie de leurs detes . 
Et l' emperere respont que les tuteurs et les curateurs sont come segnors des choses as orphelins quant il demandent bien leurs droiz , einsinc delivrent les detors ne mie se il les quitent sanz paiement . 
Cist meismes empereres dit : « Le fuiz ne puet delivrer les deteurs son pere pour fere leur covenance qu' il ne paient ne se il reçoit les detes . 
» . 
Uns hom fist son testament , lessa à sa famme aucune chose ; et ot . 
iiii . 
oirs la fame qu' ele avoit euz ; par amor à . 
ii . 
de ses oirs lor quita sa demande . 
La question est se les autres sont quites , car il senble que coiement aie tout aquité . 
Dit l' emperere qu' ele puet demander des autres . 
ii . 
Il avient que un craancier a plusors deteurs . 
Ces deteurs font covant entr' ax que li uns pait la dete pour touz . 
Or est la question se li creancier est tenuz à demander toute sa dete à celui tout seul . 
Et dit l' emperere que la couvenance que les deteurs font ne tout ne change la demande au creancier . 
Li emperere Dioclicien dit : « Se aucun deteur a plusors oirs et il font covant entr' ax que li uns ou les . 
ii . 
pait totes les detes au mort , tele couvenance ne peut fere que ce tout seul soit obligié as creanciers , car la dete est partie entre les oirs par la loi de les . 
xii . 
tables que chascun doit paier sa partie de la dete par raison de la partie qu' il a de l' eritage . 
Et ce meimes covient garder en ceus qui ne sont oirs mes possesors des biens . 
Donques se li uns des oirs tient les chartres des detes , l' autre puet fere par le juge que il les mosterra . 
Ou se celui qui dut paier toute la dete par covant ne fet ce qu' il ot covant , l' autre le puet pledier que il li ament ce que il li faut de covant . 
» Cist meimes empereres dit : « Se aucun fet covenance à autre toute nue tele pour qu' il ne pouoit riens demander , aprés tantost mist une stipulacion ou un pou avant la covenance pour afermer la covenance , il puet demander que sentence soit donee por lui par raison de la stipulacion . 
» Je fis covant à aucun que je li douroie chascun an . 
x . 
livres . 
Il ne les pot demander par raison de cele covenance qui estoit nue . 
Je les paiai . 
ii . 
anz ou pluseurs ; aprés ne les voill poier . 
Demandé fu à l' empereor se je suis tenu de paier pource que j' é paié ce dont je n' estoie tenu . 
Dit l' emperere que stipulacion n' i a . 
Je ne sui tenuz pource que j' é paié ce que je ne devoie . 
Li emperere Justinien dit : « Se aucuns se oblige par chartre et il , au fere de la chartre , renonce qu' il n' usera nule stipulacion pource qu' il est chevalier ou pour autre dignité ou pour clergie , les ancians douterent se tele covenance devoit estre gardee ou se il pouroit venir encontre et engingnier ceus qui feroient à lui marchié et dire que il n' est tenu de respondre par devant celui juge porce qu' il est chevalier ou clerc . 
Nos establison que nus ne puisse venir contre ces couvenances et engingnier ceus qui ont fet le marchié à eus . 
Car se nos avons en le edit du pretor que les covenances qui sont fetes loiaument sanz engin doivent outreement estre gardees , pour qoi en cest quas ne vaudront , que une autre ruile de droit dit que chascun a congié de renoncier ce que pour lui fet ? Doncques nos voulons que touz noz juges gardent ce en tel cas ; et ce meismes gardent les meneurs juges et les arbistres , et sachent que , se ce n' est gardé , que il feront le plet leur . 
» Cist meismes empereres dit : « Les avocaz de Sesaire nos ont demandé d' une tele question : Se . 
ii . 
homes ou plusors ont esperance de l' eritache d' aucun lor parant qui leur doit escheoir , cil font covenance entr' aus coment il doivent partir cel heritage , s' i leur eschiet ou se à aucun d' eus eschiet , que il gardent aucunes covenances . 
Or estoit la doute se tex covenances devoient estre gardees ; et la doute estoit de ce que en la vie à celui cui estoit l' eritache estoient ces covenances fetes , et porce que n' estoient mie einsi fetes come se fust certeine chose que cel eritache lor devoit eschaoir , mes estoient fetes desouz . 
ii . 
condiccions , ce est se celui muert et se l' eritache leur eschiet . 
Et certes , dit l' emperere , toutes celes covenances nos senblent contraliouses et de triste fin et de perilleuse , car pour qieu reson ont fet nules covenances sor l' eritache de celui qui est vis sanz son seu ? Donques nos establissons selonc les ruiles ancianes que toutes teles covenances qui sont contre bones meurs soient cassees et riens ne soit gardé ces covenances , se ce n' est fet par le gré à celui qui l' eritache est et qu' il durt en cele volenté jusqu' à un darien jor de sa vie , car lors quant il le fet et s' i asent , toute cruel esperance est ostee et doivent ces covenances estre gardees . 
Et ce meismes estoit es constitucions as autres empereors , ja soit ce que nos l' aions plus esclarié . 
Et nos comandons que nul ne puisse doner ne vendre ne estrangier nules tex choses avant qu' eles soient escheetes , car la sete de nostre tens ne suefre fere covenances seur les autrui choses sanz la volenté à leur segneur . 
» Ci parole des peis qe li plaideeur font entr' eaus . 
Ci vient un titre qui parole des covenances qui sont fetes , donant ou prometant aucunes choses , qui sont apelees transaccions , car le titre desus avoit parlé des covenances generalment . 
De ce met ceste prumiere loi tel cas : Un vallet qui estoit meneur de . 
xxv . 
anz ne n' avoit pere avoit . 
iii . 
curateurs qui fesoient ses besongnes . 
Quant il vint à aje , il pleda as . 
ii . 
d' eus tant que il fist transaccions à eus que il li donerent aucune chose et il se parti deu plet . 
Or voloit il pledier au tierz curateur . 
Cil se vouloit desfendre pource qu' il avoit aquitez ses compangnons . 
L' emperere dit que il le puet bien pledier , car covenance ne transaccion qui est fete ou aucuns des tuteurs ou des curateurs ne doit valoir as autres en ce q' il firent ensemble ou departement ou en ce qu' il durent fere . 
Je avoie une suer qui me fesoit question de mon eritage mes ele n' i avoit nul droit . 
Je oi paor , si promis à ma suer . 
xx . 
livres qu' ele se tenist en pés . 
Je ne voloie paier cel argent pource qu' ele m' avoit à tort pledié , mes l' emperere dit que cele pecune que je promis fu à droit promisse pour la poor deu plet , car se je l' eusse paiee à la borsse l' empereor par tel qause , je ne la pouroie demander , et se ne l' eusse poiee , à droit la me demanderoit . 
Je estoie menor de . 
xxv . 
anz , si oi un curateur . 
Quant je ving à aje , je pledai à lui seur ce qu' il avoit aministrees mes choses dom il estoit mes deteurs . 
Si fis à lui transaccion ; si le quitai de ce dom il estoit mon deteur par aquiliane stipulaccion , que ce que il me devoit de la misnistracion de mes choses et m' estoit obligié par choses le fis prometre par stipulacion ; et einsi fu tornee en obligacion de paroles , et aprés le quitai par parole . 
Cel curateur mourut et je m' averti qu' il i avoit choses que je n' avoie demandees . 
Si demandai à l' empereor que je devoie fere et il respont : « Va , si plede o Geminien , le fuiz ton curateur ; et se il dit que tu ne li puez riens demander car tu clamas son pere quite , le juge demandera de combien fu la quitance . 
Et se il trueve que tu ne le quitas de tant con il te devoit , il li covendra paier tout ce que tu pouras prover que son peres ot osté de la amisnitracion de tes besongnes , car tu ne le quitas de tant com il devoit . 
» Je avoie un curateur qui fesoit mes besongnes . 
Quant je ving à aje , ge le mis em plet , si fis transaccion et le quitai par aquiliane stipulacion et par acceptilacion . 
Dit l' emperere que je n' oi nule accion contre lui , fors se il m' engingna qu' il se fist quiter par engin , car lor pourai dedenz . 
ii . 
anz movoir accion de l' engin ; et ce est voirs se la querele de l' engin ne fu meue et de cele meismes ne l' aquitai . 
J' estoie menor de . 
xiiii . 
anz , si oi un tuteur et mourut et je ving à aje ; si pledai à son oir . 
Il me dona aucune chose et je le quitai . 
De ceste quitance fu fete nule escripture ; or voloie ge venir encontre par ceste achoison . 
Certes dit l' emperere que , se je reconois la chose issi conm ele fu , il n' i a mestier autre escripture qui seut estre fete pour prover la chose . 
Je avoie ma mere qui avoit autres enfanz avesques moi . 
Ma mere fu deseritee eu testament son pere ; si mut querele contre oirs qui estoient escrit en testament son pere pource que son pere l' avoit deseritee contre pitié . 
Si fist pés à eus q' i li donassent partie de l' eritage et ele se partiroit deu plet . 
Aprés la mort ma mere nos volions resuciter le plet et l' emperere dit que nos qui somes oirs de nostre mere ne poons venir encontre ce qu' ele a fet . 
Mes se il ne donent ce qu' il orent en covant , nos poons demander nostre domage de ce que il ne font ce q' il doivent , mes quele accion avons nos ? L' emperere respont : « Se il i ot stipulacion , vos avez accion de cele stipulacion ; et se ce non , de la covenance avez accion qui est apelee' par escrites paroles' et demostre la chose qui est fete . 
» Ce dit li empereres Gordien : « Se aucun comande à son procureor que il meine son plet et il va si querre son aversaire pour aucune chose qu' il prant de li sen comandement au segneur qui le plet est , ne tolt noiant au segneur de sa demande . 
» Cist meismes empereres dit : « Se aucun lesse à un povre home aucune chose de vitaille chascun an , il ne le puet qiter senz comandement au juge , ce est à entendre de ce qui est à venir , mes deu tens passé bien puet fere transaccion . 
» Tu pledoies au frere ta fame sur une teneure ; la chose te fu jugiee . 
Tu feis aprés covant a lui que se il te donast . 
x . 
besanz dedenz un an , tu li randroies cele chose , et ce fu afermé par stipulacion , et se ce ne feist , que d' ilueques en avant n' en feist querele . 
Il ne paia dedens le terme . 
Dit l' emperere qu' il ne te doit mes fere seur ce nule force ; et de ce te gardera le prevost de la province , car se oncore la chose fust seue et il la demandast , tu te peusses desfendre contre sa demande par raison de la covenance . 
Deus freres estoient ; li uns mourut , si avoit enfanz . 
L' autre frere avoit pledié à li avant qu' il moureust seur l' eritage de leur pere qu' il disoit qu' il n' en devoit point avoir , car il n' estoit filz à cel pere , mes il avoient fet pris . 
Or pledoit les enfanz son frere . 
Et l' emperere dit que ce ne doit il fere contre ses neveuz et contre la pés qu' il fist à son frere , car jamés n' avroient finez les plez se l' en se peust partir des transaccions qi seroient fetes loiaument . 
Deus freres estoient qui leur pere avoient prié en son testament que celui qui moreust avant sanz enfanz randist sa partie de l' eritache à l' autre . 
Il se clamerent quite l' un l' autre , qu' il peussent fere de leur eritaje leur volenté . 
Li uns des freres mourut sanz enfanz ; l' autre volt avoir l' eritache . 
Si vint à l' empereor , qu' il li donast letres à venir encontre ce qu' il avoit fet avec son frere . 
Et disoit qu' il avoit esté engingnié , et l' emperere li respont que cele covenance doit estre ferme , car par tele covenance sont les freres en concorde ne l' un ne desirre la mort de l' autre . 
Ne tu ne te doiz apeler engingnié , car tu n' es mie en aaje en quel lois aident par restitucion , ce est au meneur de . 
xxv . 
anz . 
Et se tu le fusses , par ceste reson que tu diz ne pouroies venir encontre , car n' es mie engingnié . 
Les curateurs de ta cité demandoient dete par non de la cité ; tu feis pés à eus , qui leur donas aucune chose , et il te clamerent quite . 
Or venoient autres curators , si demandoient cele meismes dete . 
Tu alas à l' emperere querre conseill et il te respont : « Li prevost esgardera se tieus curateurs te clamerent quite ce que tu devoies certeinement par deniers qu' il enpristrent , car tele quitance ne doit nuire à la cité , ou n' estoit mie certeine la dete et lors vaudra la quitance . 
» Li emperere Dioclecien dit : « Les transaccions qui sont fetes par paieur ne doivent estre gardees , mes chascune paieur ne soufit mie à desfere les transaccions qui sont fetes par consentement , mes covient que l' en prueve tele force que aie paor de mort ou de torment deu cors , n' i ne soufit mie à prover force eu paieur que l' en mostre que il avoit bones prueves . 
Et pour ce n' est mie senblant qu' il feist pés se force ou peor n' i eust , mes se force ou paor n' est provee , ce que est determiné ne sera rapelé . 
Mes je qui avoie fet pés disoie autre raison , que cel à qui j' avoie fet pés estoit mis sers . 
Et dit l' emperere que par ceste raison sera rapelee la transaccion , car entre le serf et son segnor ne puet avoir nule covenance par que li sires soit obligiez à son serf . 
Je fis pés à mon aversaire de la querele qui estoit entre moi et li ; il ne vouloit tenir la pés et je ausinc bien m' en voloie partir . 
Dit l' emperere qu' il me rande l' argent que je li donai pour fere pés et que tornon à nostre plet . 
Deus fames pledoient seur un eritage ; firent pés que cele qui tenoit l' eritage dona à l' autre deniers et ele se parti de la querele . 
Cele qui avoit lessiee sa querele se tenoit pour engingniee ; si vint à l' empereor pour demander conseill s' ele pouroit avoir encore aucune demande . 
Et l' emperere respont : « Se tu veus avoir covenable respons , més nos essanple de la covenance , se fu simplement fete ou se tu fis stipulacion aquiliane et puis la clamas quite , car se ce fu fet , tu n' i a nule demande contre li . 
» Li empereres dit : « Les causes ou les quereles qui sont fenies par loiax transaccions ne doivent estre resucitees par lestres emperiaus . 
» Je fis pés à mon aversaire seur la querele qu' il avoit contre moi et je li donai du mien et il quita la querele . 
Or venoit il contre la transaccion . 
Je demandoie ou qu' il tenist la pés qu' il avoit fete à moi ou il me randist ce que je li avoie doné . 
Et l' emperere me dit que se je le mis en la covenance et je me fis promestre par stipulacion de randre le moi , se il venist encontre et il estoit gregnor de . 
xxv . 
anz , je puis demander ce que je li donai . 
Ou se je veill , ge ai excession contre li de ce qu' il me quita ; mes se il ne m' ot en covant de randre se il venist encontre , seulement ai excession encontre sa demande et sui aseur par ce . 
Li empereres dit : « Se aucun est acusé de crime dom il doit recevoir mort , il ne li est mie desfendu qu' il ne puisse fere pés à son aversaire coment qu' il puisse fors en avoltirre , mes es autres crimes qui ne portent poine de sanc ne doit nus fere pés pour doner riens à son aversaire , fors en acusacion de forsenerie . 
» Se j' ai fet pés à mon aversaire et je truis aprés une chartre par qui je pouroie prover ma demande , pour ce ne suefre mie le droit que je puisse rapeler ce qui est fet . 
Mes soit que la fame à qui je pledoie m' enbla ou fist enbler mes estrumenz par qui je provasse ma querele , einsinc me convint fere pés . 
Dit l' emperere que se j' é ma demande sauve et je demant derechief , ele se desfentt par la transaccion , je li metrai encontre le barat qu' ele fist , mes se ma demande est morte , je pourai avoir accion encontre li d' engin qu' ele fist dedenz . 
ii . 
anz . 
Li empereres dit que ausi grant force doit avoir transaccion come sentence de juge , car riens ne s' acorde si à la loiauté des homes come garder ce qu' il ont en covant , mes je disoie à l' empereor que ceste transaccion que j' avoie fete fu fete à mie nuit . 
« Ce ne valt riens , fet li empereres , car nule riens ne refuse le consentement d' ome qui autrement est sein et gregnor de . 
xxv . 
anz . 
» Je demandoie une meson , fis pais à mon averssaire qu' il me donast . 
x . 
livres et je li quitasse la querele , et meismes en la covenance qu' il eust cele meson par non d' achat et de ce fu fet chartre . 
Aprés voloie demander le pris qui estoit escrit . 
Dit l' emperere que pour noiant demant le pris qui est escrit par feintise , que ce qui par feintise est fet doit estre comme se ne fust fet . 
Une fame pledoit , si fist pés à son aversaire . 
Or disoit que son aversaire l' avoit engingniee . 
« N' i ne peut noiant , dit l' emperere , que ce ne sufist à rapeler la transaccion . 
» Je cuidoie estre oir d' un home qui avoit non Archimedre . 
Il devoit mout . 
Ses creanciers me demanderent la dete ; je fis pés à eus par une partie que je lor donai . 
Aprés aparut que je n' estoie tenu oir , si voloie demander ce que je leur avoie paié . 
« Certes , dit l' emperere , tu ne puez riens demander par cele raison que tu as paié ce que tu ne devoies mie , car se tu l' eusses seulement promis par stipulacion , tu ne peusses eschiver le paiement pour coverte de avoir promis ce que ne devoies prometre , mes ce deusses tu avoir dit avant que la transaccion fust fete , car lors tu n' estoies tenuz de paier riens se tu n' avoies esté plege pour lui . 
» Je demandoie à une fame une some d' argent ; feismes pés entre moi et lui qu' ele me dona une partie de ce que je demandoie et je li fis chartre que plus ne li demandasse . 
Or vouloie je plus demander . 
Dit l' emperere que en cest quas ele se puet desfendre de la covenance , mes se je li demandoie . 
xx . 
livres et ele reconut . 
x . 
et ele me poia , je puis demander le seurplus . 
Deus freres estoient , avoient un oncle qui leur devoit argent . 
Il orent esperance qu' i leur lesseroit son heritaje ; si li qiterent leur querele . 
Il lessa son heritaje à autre ; si voloient demander leur dete as oirs . 
Dit l' emperere que pour ce ne doit estre resucitee la querele qui est einsinc fenie . 
Aucun demandoit à une fame dete . 
Ele ne pouoit paier mes fist covant que ses fuiz fussent serf à celui qui la pledoit . 
« Tele covenance ne nuit as fuiz , ce dit l' emperere . 
» Tu demandoies une vingne ou un champ qui disoies qu' i estoit tuen ; feis pés à ton averssaire qu' il te donast deu suen et te partiroies de la querele . 
Celi ne te voloit paier ce qu' il t' avoit covant ; tu voloies rapeler la pés , car disoies qu' ele n' estoit mie fete par devant le juge ne n' estoit escripte . 
Et l' emperere dit que nequedent la covient garder , mes se ton aversaire ne te paie ce que ot en covant , ja soit ce que tu ne fis stipulacion ne de tele covenance ne neist accion , tu pouras demander derechief ta chose . 
Et se il se desfent par la covenance , tu repliqueras de l' engin qu' il fet que ne te paie , et einsi le contreindras à acomplir ce qu' il ot en covant . 
Uns huem pledoit à un autre , fist sa pés à lui . 
Li uns estoit malades quant la pés fu fete ; si vouloit rapeler la pés par cele achoison , et li emperere li dit : « Dés que tu estoies bien en ta memoire et , ja soit ce que tu fusses malades de ton cors , ne doiz requerre que la pés que tu feis soit rapelee . 
» J' estoie orfelin , si oi un tuteur qui fesoit mes besongnes ; quant je fui à aje , si pledai à li et fis pés de choses pour raison qu' il avoit esté mon tuteur ; trovai aprés choses de que n' avions fet nule pés que il avoit menees , come de blé et de sel ou de tés choses . 
Je vouloie rapeler par cele achoison . 
Dit li empereres que je ne puis , mes se nos meserrasmes en aucune chose qui estoit moie que mis aversaires tenoit ou autre que nos ne cuidiens lors qu' ele fust moie , tele error ne me nuit que je ne la puisse demander . 
Je demandoie une chose à un home qui m' estoit tenu en meintes choses , fis pés à lui de cele querele et dis que je ne li demanderoie riens plus ne je ne dis « pour non de cele chose » . 
Certes dit l' emperere que je puis demander des autres choses . 
Je pledé contre toi , le juge dona sentence por moi selonc ordre de droit ; ceste sentence ne fu souzpendue par apel ne par autre remede . 
Dit l' emperere que sur la chose juchiee ne puet estre fete transaccion et , se l' en la fet , riens ne vaut s' el n' est fete par aquiliane stipulacion et aprés que soit fete quitance . 
Donques se einsinc n' est fete , le juge doit mander à execucion la sentence qui fu donee . 
Je demandé uns fonz de terre , transaccion fu fete entre moi et mon aversaire qu' il me dona un champ tout franc . 
J' estoie lors gregneur de . 
xxv . 
anz . 
Cest champ estoit engagé à autrui ou estoit d' autrui la moitié ; si me fu tolu . 
Je vouloie toute la querele rapeler . 
Dit l' emperere que droit ne veut que soit pour ce rapelee , mes se je me pourvoi par stipulacion que me fis promestre à garder les covenances , je avrai demande ou se ce non je ai accion de la meismes covenance qui a non « de paroles escriptes » . 
Mes se la chose seur que le plet estoit et seur qui fu fete la transaccion est tolue à celui qui l' avoit , il ne puet riens demander par cele reson . 
Trois freres estoient . 
Les . 
ii . 
estoient petiz et le tierz grant ; il n' avoient pere et por ce le greindre frere fu tuteur as . 
ii . 
petiz . 
Quant il furent d' aaje , il demanderent conte à leur frere et il parut qu' i leur devoit assez . 
Ces freres orent esperance que , se il fissent grace à leur frere , qu' il leur lesseroit son eritage ; il meismes leur promist . 
Si li quiterent toute la dete . 
Il conurent aprés que leur frere n' avoit courage de lessier leur son eritage ; si voloient rapeler la quitance , qu' il disoient qu' il estoient engingnié . 
Li empereres dit q' il ne pueent , car celui ne puet estre engingnié qui set la chose , n' il n' est tenuz à fere ce qu' il promist pource qu' i leur promist son heritage . 
Li empereres dit : « La transaccion qui est fete pour doner aucune chose ou pour pramestre ou par quiter demande doit estre gardee ne ne puet estre rapelee par raison de paor quant ele est fete par devant amis . 
» Tu pledoies contre aucunes genz et estoies gregnor de . 
xxv . 
anz ; fiz pés à eus qu' il te donassent aucune chose et tu leur qitasses la demande ; il ne t' ont paié ne toi osfert à paier . 
Tu leur vous demander plus qu' il ne t' orent covant . 
Dit li empereres qu' il se pueent desfendre par excesion . 
Se tu fis transaccion o ton aversaire et il ne paie ce qu' il promist , tu puez demander la peine qu' il te promist par stipulacion se il ne feist ce qu' il avoit en covant . 
Transaccions ne valt se aucune chose n' est donee ou promisse ou aquitee par non de la transaccion . 
Tu feis transaccion o ton aversaire , si te rependis le jor meismes , demandas se la pouroies rapeler pource que si tost t' estoies repentiz . 
Dit li empereres que non ; et qui le te fist entendant que jusque à un certein tens pouet l' en rapeler la transaccion , il ne dit mie voir . 
Li empereres Gracian dit : « Se aucuns font transaccion ou covenance en escrit et ele est afermee par aquiliane stipulacion et par accetilacion , il covient que ce qui est mis en covant soit tenu ou celui qui vendra encontre paiera la peine qui sera establie avec ce qu' il devra paier pour raison de la transaccion , et se avant que le plet soit recomencié , se l' aversaire veut qu' il soit recomencié . 
» Li empereres Archades dit : « Se aucun veut venir contre la transaccion qu' il avra fete par sa prope volenté et l' avra afermee par son sairement , et vient encontre priant au juge ou souzplaiant à l' empereor , ou qu' il ne fet ce qu' il promet , il sera disfamé et perdra sa demande et paiera la peine qui sera establie contre celui qui ne gardera la transaccion et perdra la segnorie des choses et tout le preu qu' il devoit avoir de cele covenance ou de cele transaccion , et toutes ces choses seront ostroiees au preu à ceus qui gardent enterinement les covenances . 
Et ces ausinc avront le preu ou le domaje qui en ceste loi sont establi qui prometent à garder les covenances et jugent par le salu à l' empereor . 
» Li empereres Lions dit : « Se aucune transaccion est fete par faus instrumenz , ja soit ce qu' ele soit afermee par le sairement au parties , en quel que maniere soit descoverte la fausseté , nos comandons que soient rapelees , mes ce sera fet en tel maniere que se la transaccion est fete de moz articles , quant à ceus articles seulement sera rapelee où la fausseté est fete en la transaccion , et les autres chapitres seront ferm . 
Et ce sera einsinc se par aventure seur ce que l' en dit qui est faus n' a esté meue querele qui soit fenie par transaccion . 
» Ci parole des fautes q' en fet en compes , coment doivent estre rapelees . 
Ci vient un titre qui parole de ceus qui meserrent en conte . 
Et ce avient sovent en transaccions , et pour ce vient cist titre aprés celui desus . 
De ce dit li empereres Dioclicien : « Faute de conte , soit d' une besongne ou de plusors , ne fet nul preu à la verité ; dont disons qu' il est droit que les contes qui plusors foiz sont conté , se l' en puet prover la faute , doivent estre rapelé se seur ce n' est doné jugement ou transaccion n' en est fete . 
Dont me dist l' emperere : « Se tu me promeis ce que tu me devoies ausi con tu le deusses par faute de conte , tu as accion à fere toi delivrer de la promesse . 
» Ci monstre coment li avocat doivent alleger . 
Ci vient un autre titre qui parole des avocaz et de leur auliguer . 
Et se leur ensengne li empereres coment il se doivent avoir en leur osfice . 
Un avocaz auligoit par devant le prefet d' Egipte , et pource qu' il estoit ennuieus , le prefet se coureça à li , si li desfendi qu' il mes ne fust avocaz . 
Cesti n' apela mie de la sentence au prefet , eins s' en vint à l' empereor , si li pria qu' il rapelast la sentence . 
Et l' emperere respont : « Puis que tu n' apelas , il covient que tu obeisses à la sentence . 
» Demandé fu à l' empereor Aleixandre se ceus qui avoient esté serf qui estoient franchi pueent estre avocaz , et dit li empereres que non seulement les suens franchiz le pueent estre mes encore les autres se il sont si sages de lestres que il puissent aidier à ceus qui en ont mestier . 
Tu avoies plet , si avoies mestier d' avocaz . 
Les avocaz ne souloient prandre fors . 
c . 
besanz de salaire ; cest avocaz en voloit plus avoir et se te fist fere chartre que tu avoies emprunté de li . 
ii . 
c besanz . 
Avant que . 
ii . 
anz fussent passez , tu contredeis à cele escripture . 
Dit li empereres que se il te demande cel avoir , tu te puez desfendre par tele excession que cel avoir ne te fu conté ne baillié , ou tu le pouras pledier que il te quit de ta promise que tu ne devoies fere . 
Li empereres Dioclicien dit : « Se sentence est donee en aucun plet et cel contre qui ele est donee dit que son avocaz n' estoit present et pour ce veut rapeler la sentence , de noiant se traveille . 
» Li empereres Costentin dit : « Se aucun avocaz est trové en tel mesfet que il aime plus à fere grant gaaing contre droit que avoir bone renomee et il fet covant à celui qui plede d' avoir la moitié ou le tierz de la querele o grant domage deu pledeor et o roberie , nos voulons que toz ceus qui ce feront soient chacié de l' ofice d' avocacion . 
» Li empereres dit : « Cil qui veut estre avocaz , il meismes ne doit pas juge estre et avocaz en une meismes besongne , car aucune disferance doit estre entre les avocaz et les juges . 
Et seur toutes choses se doivent les avocaz garder qu' i en tel maniere aident à leur parties que il ne viengne à lesdenges et à vilenies ; se il n' apartienent à la querele , face ce que la cause requiert et garder soi de vilenie . 
Et se aucuns est si engrés qu' i veut plus pledier par lesdenges que par reson , sa renomee empirera , que il ne doit estre soufert que nus die à son aversaire honte ne vilenie ne apertement ne en covert et en let à dire ce qui apartient au preu de la querele . 
Et estre ce l' avocaz ne doit fere nul marchié à celui à cui il doit aidier tant com li plet dure ne nul de ces avocaz à qui il est et avient à prandre loier ne doit desdegnier ce que sa partie li dorra pour son loier par sa volenté . 
Nus ne deloit le plet par son barat . 
Et ceus honorables homes qui vodront estre avocaz en la cité de Rome , il le pouront estre tant com il voudront par si que il ne prangnent achoison de gaangnier vileinement , mes que leur los en soit acreu , car se il sont seurpris de covoitise deu gaaing , il seront contez entre les tresviz avocaz come despiz et forslingniez . 
Donques quiconques voldra estre avocaz de cez à qui nos l' avons ostroié sache que il ne poura user d' autre osfice fors de celui que il a comencié . 
Ne ne cuide nus que il perde riens de s' anor se il li covient estre en estant , car il eslut ce quant il se fist avocaz et lessa le droit de seoir . 
» Li empereres Gracien dit : « Nos volon pourveoir que eu consitoire ceus qui sont plus nobles par leur esciance o par leur ancianeté ne soient touz de une partie et l' autre partie soit soztenu de noviax et de rudes avocaz . 
Et por ce , s' en consistoire sont deus avocaz ou plus qui soient de gregnor renomee , en la pourveance deu juge doit estre que les avocaz soient à droit parti et que il doint ivel aide au parties . 
Et se aucun des avocaz ne veut aidier à une des parties par l' amonestement deu juge ne il n' a nule achoison pour qoi il ne le doie fere , il perdra son osfice et sache que il nel recoverra jamés . 
Et se aucuns de ceus qui pledent est trové qui parolt à plusors avocaz pour tolir à son aversaire l' aide des avocaz par tel barat , il monterra sanz doute que il meintient mauvese querele et souferra peine de ce que il a escharnie l' autorité du juge . 
» Li empereres Lions dit au prefet : « Nul ne soit avocaz en la cort de la teue hautece ne pardevant les autres juges se il n' est ensegniez de seinte creance . 
Et se aucune chose est fete contre ceste loi par aucun barat , ton osficial sera condampné en cent livres d' or se il le suefre . 
Et cil qui osera prandre l' ofice des avocaz contre la desfensse de nostre serenité , il sera gitez de l' ofice et perdra touz ses biens et sera essillié pardurablement . 
Et sachent les governeeurs des provinces que celui en cui aministracion nule tel chose sera ostroiee , il perdra la moitié de ses biens et sera essillié par . 
v . 
anz . 
» Li empereres Valantins dit : « Ceus qui doivent servise à leur viles par estovoir dés qu' il sont assenblé à ceus de cort , ne volons que il aillent foloiant , mes nos ostroions bien que il usent d' avocacion es plez et que il reçoivent en leur citez osfice de cort par si que il ne saient avocaz contre les comuns des citez où il ont receuz cez anors . 
» Li emperere Archade dit : « Nul de la conpangnie des avocaz qui ne soit obligiez à cort reçoive osfice es provinces ; que s' il les covoitent , ne les aient ; et se il ne les velent avoir , n' en soient aprés contreinz . 
» Ci parole des avocaz de diverses joïsses . 
Cist titre parole des avocaz qui sont en divers juises , car en titre par desus avoit parlé de l' ofice as avocaz . 
Tu avoies plet , si avoies un avocaz qui t' aidoit . 
Sentence fu donee encontre toi , tu feis querele que ton avocaz t' avoit traï et voloies que la sentence fust rapelee . 
Si alas à l' empereor et l' empereres respont : « Se tu puez mostrer que ton avocaz t' ait traï , saches que il avra sentence encontre soi selonc le mesfet et retornera l' en au plet derechief , mes se tu ne mostres ce que tu diz , tu seras disfamé come cil qui met faus crime seur autrui et la sentence vaudra dés qu' el n' est apelé . 
» Li emperere Antonin dit au prefet : « Nos voulons que les avocaz de ta cort et les autres de toutes les corz aient ce qu' il gaangneront par leur avocacion tout prope aprés la mort de leur peres , ausi come les chevaliers ont ce qu' il gaangnent de leur chevalerie . 
» Cist meimes empereres dit au prefet de la prevosté : « Tout ce que nos avons ostroié par nostre largece as avocaz qi sont de la prefecture d' Oriant par reverance de leurs estudes , ce meimes ostroions par ceste loi as avocaz deu prefet de la cité de Rome . 
» Cist meimes dit à cestui meimes : « Nos establisons que les avocaz qui en la cort de la teue hautece doivent mener les causes ne soient contreinz de nule autre chose fere , neis par le prefet de la cité , ne autres avocaz des provinces nul ne leur comant rien . 
Donques nule garde ne nule oevre ne nus contes à prandre ou à randre ne nule autre chose ne leur soit comandee , fors aucune foiz qu' il soient juge , en ce leu seulement où il sont avocaz . 
Et cil qui fera contre ceste loi , il paiera . 
l . 
livres d' or par non de peine . 
Cist meimes empereres dit : « Nos establisons que ceus meimes previlieges aient les avocaz qui sont en la prefeture d' Esclavonie qui ont les avocaz qui sont en la prefeture d' Oriant . 
» Cist meimes empereres dit : « Pource que les avocaz de la prefeture pretoriane sont . 
c . 
et . 
l . 
par compe ne leur compe ne doit estre creu ne apeticié , nos comandons que ceus qui seront trez de cel compe por estre avocaz de l' empire , de qieu condicion soient , nos voulons qu' il soient franc avec ceus qui sont tenuz pour franc . 
Et aprés qu' il avront lessié cel osfice et un an sera passé , il seront fors de la conpangnie as avocaz et tout ce q' il gaangneront avront franchement , ausi com ont les chevaliers ce qu' il gaangnent par chevalerie , ne les peres ne leur aiex i puissent riens clamer . 
» Cist meimes empereres dit au prefet : « Nos comandons que . 
ii . 
avocaz les meilleurs qui sont trovez en ta cort viengnent chascun an à l' aide de l' empire , et il avront si granz dignitez e si granz previlieges com avoient avant cel qui estoient tout seul avocaz deu tresor l' empereor . 
» Cist meimes empereres dit : « Nos establisons que nus ne ose ajoster as . 
c . 
et . 
l . 
avocaz qui sont establi en ta cort et qui sont de ton conseill . 
Ne nus ne soit mis encontre de ces avocaz se il n' a esté en esprueve par devant le governeeur de la province où il fu nez . 
Et ait lestres fetes par devant les curiaus par que il puisse mostrer qu' il n' est obligiez à l' estat ne à la condicion de la cort . 
Et ce doit estre fet par devant le governeeur de la province se il est present , mes se il n' i est , l' escripture soit fete par devant le desfendeeur du chastel dom il est . 
Et les sages qui sont de droit leurs mestres doivent tesmongnier par leur sairement que ceus qui doivent estre mis en leu des autres sont bien sages de droit . 
Et les fuiz des avocaz de ta hautece qui sont es plez ou qui dés or en avant i avront à estre doivent estre avant receuz que autres . 
Et ce establisons encore que ceus avocaz qui seront trovez en ta cort outre le nonbre que nos avons dit puissent estre avocaz par devant le proconsul et deu prefet augustel et deu governeeur de la province . 
» Li empereres dit au prefet : « Nos establisons que l' avocat deu tresor ne fenisse son osfice en un an mes en . 
ii . 
par le juise de la teue hautece , et touz les previlieges qui li sont ostroié soient en leur estat . 
» Li empereres dit : « Nos recevons la peticion quil nos baillerent les mout sages homes les avocaz d' Alixandre , que il nos firent de la escriture de leur conte et les avocaz deu tresor . 
Et ce establisons que . 
l . 
soient establiz et leurs nons soient escrit en brief des avocaz et il doient user de leur osfice par devant le prefet augustel et par devant le duc d' Egypte as chevaliers qui les demanderont . 
Les autres qui seront outre ce nonbre pouront alleger par devant les autres juges de la cité d' Alixandre . 
Et les fuiz de ceus qui seront establi en nonbre seront par devant les autres qui sont outre le nonbre . 
Et quant l' avocaz du tresor istra de son osfice aprés . 
ii . 
anz . 
, il doit estre honouré qu' il ait la dignité deu rector de province , mes pour ce il ne perdra pouoir d' estre avocaz quant il fera besongne por soi et pour son pere et pour sa mere et pour ses enfanz et pour sa fame et pour ses cousins jusq' au cart jenoill . 
Et quant il avendra que l' avocaz deu tresor moura , cil qui vient aprés doit estre receu en leu de li . 
Ne les oirs du mort n' en atendent avoir nul preu et touz les previlieges qu' il ont eu jusqu' à ore et cez que la teue hautece contient durront et seront gardé dés ore en avant , qu' il puissent par ceste honor que nos leur donons vivre en pés et en repos , que il n' aient à fere nule chose contre lor volenté . 
» Li empereres dit : « Les avocaz qui departent les detes des causes et par la force de leur desfension redrecent les causes decheoites et radoubent celes qui sont maumenees , il pourvoient ausi bien as genz come ceus qui par batailles et par plaies savent la terre et les genz . 
Et nos creons que non seulement chevauchent en nostre empire ceus qui portent les escuz et les hauberz , mes encore les avocaz , car les avocaz sont chevalier qui par la fiance de leur parole desfendent l' esperance de ceus qui travaillent e leur vie et ceus qui sont à venir . 
» Li empereres Lions dit : « Nos jujons que les . 
lxiiii . 
avocaz qui sont establi aient ces meismes previliges qui ont les avocaz deu tresor et leurs fuiz aprés les . 
ii . 
avocaz deu tresor qui usent de ceus meimes previleges . 
Et à ce ajostom que se aucun avocaz deu tresor vient à gregneur dignité et il muert , qu' il doie avoir tout le loier de l' an par si qu' il soit randuz à ses oirs , soient ses fuiz ou soient estranges , ou il face testament ou non . 
» Cist meimes dit : « Nos volons que . 
xv . 
avocaz de ta cort aient ceus meimes previlieges que ont les avocaz deu tresor l' empereor , à senblant de . 
lxiiii . 
avocaz qi sont de la cort deu prefet . 
» Cist meimes dit : « Nos comandons que les avocaz de la teue hautece soient enserré en nonbre de . 
l . 
, et cel nonbre soit acompli par le juise de la teue hautece , se il est apeticié par mort ou par autre aventure , que cel nonbre soit plein de ci qu' à . 
ii . 
anz . 
Mes qu' i n' i ait nul qi soit de cohartal condicion ou de poior , salve soit leur accion as semoneors contre eus se il en ont aucune . 
Et aprés que . 
ii . 
anz seront passé , se il velent estre ajosté en ta cort , ce ne doit estre fet sanz escriture qui soit fete par devant juge et que mostre que ne sont tenu à cohartal condicion . 
Et touz les previlieges qui sont ostroié par les empereors qui furent devant nos et par noz meimes as avocaz de la prefecture d' Oriant , voulons qu' i soient ostroiez as avocaz de la teue hautece sanz nule diferance ; et ce establisons par ceste loi qui vaudra tout tens . 
» Ci parole des avocaz de divers juges . 
Ci vient un autre titre qui parole des avocaz de divers juges ; et est tele diferance entre cist titre et celui desus , que celi parole des avocaz qui sont encore en l' ofice d' avocacion , cest parole de ceus qui ont lessié l' ofice . 
Li empereres Anestaise dit : « Nos receusmes la peticion deu haut baron deu conte de noz privees choses et proconsul d' Aise . 
Si nos a doné à entendre que les avocaz de sa cort ont demandé comunement que , puis qu' il lesserent l' osfice d' avocacion , qu' il aient aucune dignité ; et nos comandons que chascun d' eus , puis qu' il avront lessié leur osfice , ceus qui sont et qui dés ore en avant seront escrit en brief des avocaz , qu' il aient la dignité du cler ordre de conte , si que il aient en tens de repos fruit de leur travaill ; porce qu' il loiaument aiderent à ceus qi de leur aide avoient mestier , doivent estre departi de la multitude des autres homes et doivent estre nonbré as clers homes . 
» Cist meimes dit : « Les avocaz de ta grant cort qui sont apelé en leur tens à ce qu' il doivent estre avocaz deu tresor et leur fuis qu' il ont ou qu' il avront , voulons que soient quite de toute condicion de servitude et tout leur patremoine , car pieç' a que nos avons ostroié ce meismes as avocaz de la prefeture pretoriane et à ceus de la prefeture de la cité , et les poestez de celes et de la teue cort seront sereurs . 
» Li empereres dit : « L' ofice d' avocacie est mout à loer et mout necessaire à la vie des homes et si doit estre guerredoné largement des princes : et pour ce si comandons que les clers barons les avocaz deu tresor l' empereor qui sont en ta cort saient escrit par notre mein entre les hauz homes les contes de nostre consistoire et celui jor de la haute feste des calandes de genvier et ce seulement en cel an qu' il seront en tel osfice ; et puis qu' il lesseront cel osfice , se il ont fuis qui soient franc neïf , il seront ajosté à la conpangnie des tribuns et recevront les costumees noz epistres sanz nul paiement . 
Et se aucun , amonesté par la teue semonse , veut fere reconoisance sur la dete que l' en li demande ou seur autre chose , ne covient que ce soit comandé especiaument au juges , mes as avocaz deu tresor qui seront en celui tens ou à l' un d' eus se ambedeus n' i pueent estre , mes si com est encostumé par tesmoin d' escriture . 
Et se aucun velt mostrer que ses enfanz sont de loial matremoine , qui sont engendré de matrimoine qui fu fez senz instrumenz dotels entre baron et fame qi s' ajostoient ensenble à courage de matremoine , et ce veille prover par bones alegacions , il poura mostrer ses alegacions par devant ces avocaz deu tresor ou par devant l' un d' eus se anbedeus n' i pueent estre , einsi que escriture en soit fete einsinc que les persones qui ne seront à ce , que aient leur droit sauf . 
Et estre ce , ceus qui velent franchir leur sers par devant les consels , nos volons que cez devant diz avocaz deu tresor puissent doner autorité à ce fere . 
Touz les autres previlieges qui leur sont ostroié seront fermement gardé . 
» Li empereres Justinian dit : « Nos volons que les . 
lx . 
livres d' or que suelent avoir les avocaz deu tresor que leur toli li empereres Zen et les asena as menus jujes et à ceus qui estoient establiz à prisier les pleges que donoient cex qui avoient les choses des orfelins en garde soient randues as avocaz , car ce qui est ostroié à un primat , à touz ceus qui sont desouz lui senble estre ostroié . 
Et les epistres par lesqueles les clers barons les tribuns sont receuz , volons que soient donees à un , non par nom d' un seulement mes par non de l' autre . 
Ausi se il veulent honourer leur filz ou autres , encore leur volon fere gregneur benefice de doner lor les lestres par lesqueles la noble dignité est honoree . 
Et ce ostroions nos à doner en non de l' un seulement , mes il profiteront bien à l' autre se celui à cui sont ostroié le creante ou autres de leur provinces ou de leur amis qui vivent nequedent es provinces . 
Estre ce , nos donons congié à ceus meimes que il nos osfrent chasc' an . 
ii . 
homes à ces meimes osfices qui seront donez es establissemenz de l' ostel qui sont en present ( et li uns sera des chevaliers , l' autre des peons ) en leu de ceus qui sont mort ; ne nulle covenance avoient fete à eus quant il vivoient de vendre leur chevalerie par si que ceus sajes homes osferront ces . 
ii . 
homes . 
Il devront pour chascun . 
ii . 
mile solz et noiant plus as granz barons , as contes des peons des chevaliers pource qu' il sont mis au nombre des chevaliers , à cel des peons pource q' il est nonbré entre les peons . 
Et si tost leur seront establi leur soudees à cez noviax com ont les autres sanz nule autre despensse ; et si aient sauf leur autre previliege qu' il ont gaangnié en divers tens ou par letres d' empereors ou par les ordenemenz de ta cort , car ceus que nos i veions pourdignes , ces doivent estre plus aidé de nos et essaucié . 
» Ci parole des avocaz qi plaidoient por la droiture del tresor l' empereeur . 
Ci vient un titre qui parole des avocaz deu tresor l' empereor . 
Uns huem fu avocaz deu tresor l' empereor et n' avoit eu point de salaire . 
Or vouloit estre avocaz contre le tresor pour autre , et li empereres li dit que ce ne puet il fere , que dés qu' il a esté avocaz deu tresor , ja soit ce qu' il n' en a eu salaire , il ne puet estre avocaz encontre . 
Je avoie esté avocaz deu tresor , si demandai à l' empereor qu' il m' ostroiast que je fusse avocaz encontre , et dit li empereres que je puis bien ce fere par s' autorité , mes que je ne reçoive cele cause que je traitai quant j' estoie avocaz pour le tresor . 
Li empereres Costentin dit : « Gart bien l' avocaz deu tresor que il ne cele le profit deu tresor ne qu' il ne mueve querele par non deu tresor as autres genz sanz bone raison . 
» Li empereres Gracian dit : « Ceus qui sont procureteur de nostre patremoine ou les procureors deu tresor ne entrent en plet sen la presence de l' avocaz deu tresor . 
» Ci parole des meserrances aus avocaz . 
Cist titre parole des avocaz qui faillent aucune foiz par meserrance , qu' il ne sevent tel eure le fet et reconoissent tieu chose qui nuit à ceus qui la cause est , mes le sire de la cause puet ce rapeler ; et de ceus qui escrivent les libelles parole ensement de leur erreur . 
Li empereres Alixandres dit : « Se les avocaz allegent par devant ceus por qui il sont , pour autant est pris come se li sires meimes de la cause l' eust allegué . 
» Li empereres Gordiens dit : « Les erreurs de ceus qui escrivent les peticions ne font nul prejuise à la verité . 
Soit posé que ge voloie fere escrire une peticion , que ge voloie avoir unes letres de rapeler une sentence interlocutaire qui estoit donee contre moi . 
L' escrivein escrit que j' estoie comdanpné par sentence disfinitive . 
Li empereres dit que se je puis prover que je ne suis condanpné si com dit le libelle , cele escriture ne me nuira riens , et ce pourverra le juge . 
» Li empereres Diocliciens dit : « Les besongnes qui sont fenies par sentences ne covient que soient rapelees par rescriz enperiaus . 
» Posom donques tel cas : je pledoie , sentence fu donee contre moi par meserrance de mon avocaz et je ne contredis ne n' apelai . 
Si voloie que la sentence fust rapelee pource que l' erreur des avocaz ne doit nuire as segnors des causes , mes dit li emperereres que ce ne me vault riens , puis que sentence est donee ne je ne contredis dedenz . 
iii . 
jorz qui passerent avant que sentence fust donee ne n' apelai aprés la sentence . 
Ci monstre coment li juges puet acomplir lo defaut as avocaz . 
Cist titre parole que doit estre fet quant l' avocaz laise aucune bone raison à alleguer por sa partie , que le juge doit aconplir ce que les avocaz lessent en leurs allegacions . 
De ce dit li empereres Diocliciens : « Ne doit le juge douter qu' il face tort as parties , se leurs avocaz lessent aucune chose à dire qui fust bone à la cause , se il acomplissent ce que faut as avocaz , car il li poura ajoster ce qu' il voit que covient as lois et as droiz comuniex . 
Ci parole de ceaus qi sont diffamé qi ne peuent estre avocat . 
Ci vient un titre qui parole de ceus qui sont difamez , et est mis cist titres aprés le traire des avocaz , car ceus qui sont difamez ne pueent estre avocaz . 
Li empereres Sever dit : « Je fui mis en chartre par comandement deu juge ou fui né , pource que le juge me voloit fere renoier aucun mesfet . 
Or cremoie que ge ne fusse difamé , et dit li empereres que je ne doi douter à estre por ce disfamé . 
» Le demandeor deu treü qu' il tenoit de l' empereor vint à un home qui devoit treü ; li demandeor prist plus qu' il ne devoit . 
Celui en fist querele au juge ; le juge comdamna le demandeor à randre le double de ce qu' il avoit pris . 
Demandé fu à l' empereor se il estoit disfamé , et dit li empereres qu' il n' est condannez de larrecin ne qu' il aie retenu les deniers deu comun ne tolu par force . 
Tu estoies de l' ordre as decurions , feis aucun mesfet grant dont tu devoies soufrir mout grant poine . 
Le juge fu meu par aucune reson à pitié , si te condamna en plus petite peine , car il comanda que tu fusses fors de l' ordre as decurions . 
ii . 
anz . 
Or estoit la doute se tu estoies disfamé pour le tens passé en que tu fus fors de ton ordre , et li empereres dit que tu n' es mie en nonbre des disfamez , car pource que tu retornes à l' ordre aprés les . 
ii . 
anz par la volenté au juge , il senble que tout le blaume te soit pardoné . 
Uns huem qui avoit non Possidoine fist un mesfet dont il devoit estre fors bani . 
iiii . 
anz par droit . 
Le juge li comanda à estre fors deu païs par . 
v . 
anz . 
Il obei à la sentence deu juge . 
Or est la question savoir mon se il est disfamé , et l' emperere dit qu' il n' est mie disfamez , car la crualté de la sentence li doit avoir pardoné touz les autres domages . 
Tu estoies decurion , feis honte à autre home ; il te fist semondre . 
Le juge dona sentence contre toi que tu avoies fet honte . 
Dist li empereres que tu es disfamez , ja soit ce que tu ne soies fusté con un autre home qui ne fust decurion , car il est desfendu que les decurions ne leur fuis ne doivent estre chastiez de bastons . 
Une famme enbla aucune chose , fu encusee de larrecin ; le juge donna sentence contre lui , mes ne fu mie fustee . 
Li empereres dit que nequedent ele est disfamee ; mes se la chose emblee fu trovee en son ostel n' ele n' en savoit rien , ja soit ce que le juge la condanna à randre le double plus qu' il ne deust fere , por ce ne sera disfamee . 
Li empereres dit : « Ceus qui par leur mesfet sont condampné qu' il doient estre jusqu' à un tens en l' uevre de leur comun , il ne perdent mie leur franchise , mes il sont disfamé encore aprés cel tens passé . 
» Li empereres Alixandres dit : « Les deteurs qui abandonent leurs biens , ja soit ce que soient vendu par ceste cause , il ne sont mie disfamé . 
» Tu avoies un oncle . 
L' en li met sus un mesfet ; le juge le fist batre de verges pour rejehir ; il ne reconut ne ne fu comdanpné . 
Certes dit li empereres qu' il n' est mie disfamé pource qu' il fu batu . 
Li empereres Lions dit : « Qui en desfension de sa vile est condanpnez en accion famose ne sera pour ce disfamez . 
» Cist meimes empereres dit : « Cil qui est condanpnez pource qu' il fist honte , ja soit ce qu' il la fist à serf , nequedent il est disfamé . 
» Tu venis à un heritage où il n' avoit point d' oir ; si en anblas aucunes choses , fus acusé et comdampné , ne te condampna le juge en autre poine . 
Dit li empereres que tu n' eschapes pour ce que tu ne soies disfamé . 
Un preudom estoit courecié à aucun de ses fuiz . 
Quant il fist son testament , il escrist que tel suen fuiz estoit traïstres ou autre mal escrist de lui . 
Or estoit la doute se celi seroit disfamé par droit . 
Et dit li empereres qu' il n' est mie disfamez , mes il en a blaume entre bones genz . 
Li empereres dit : « Le duel que les fames souloient fere trop grant et l' abit triste qu' eles soloient porter sont amenuisié par le decré des senateurs et les autres ensangnes qu' eles portoient de deul , mes ce ne leur est mie pardoné qu' eles puissent fere noces dedenz un an , qu' eles doivent pleindre leur mariz . 
Et se aucune fet noces dedenz cest tens et celui qui la prant sache son afere : anbedeus seront disfamé , neis se il est chevalier . 
» Li empereres dit : « Nus ne sera disfamé pource qu' i ne veut avoit l' eritache son pere quant il muert . 
» Cist meimes dit : « Cel qui par aucun mesfet est fusté par mi la vile et le crieor qui le fuste dist aprés li : ‘ Tu feis tieu desloiauté' , certes cil sera desfamé . 
» Uns huem estoit acusé d' un mesfet . 
Le mesfet ne li fu mie prové , mes l' avocaz de l' autre partie pria le juge qu' il le lesdenjast . 
Le juge li dist : « Tu es mauvés treïstre » . 
Or estoit la doute se il estoit disfamé pour tel parole , et dit li empereres qu' il ne sera mie pour ce disfamé , car le juge ne dit mie ce pour sentence come sur chose provee . 
Cist meimes empereres dit : « Non seulement ceus qui sont comdanpné de honte qu' il ont fete sont disfamé , mes oncore ceus qui font que la honte lor soit aquitee . 
Mes ceus seulement qui donent deniers por que la honte qu' il ont fete leur soit aquitee – ne mie se de grace sanz nul pris leur est pardonee – sont disfamé , mes se je jurai que je n' avoie fet honte par la volenté à celui qi m' avoit encusé , le juge me doit asoudre . 
» Uns huem s' estoit clamez de moi , qui disoit que je li avoie fet honte . 
Si fui semons . 
Il ne prova mie ce qu' il disoit ne le juge ne me condanpna par sentence que je eusse fet force ne honte , mes il me dist que je amendasse ma vie . 
Dist li empereres que je ne sui mie pour ce disfamé . 
Ceus qui pranent les granz usures et qui des usures pranent usures , il doivent estre disfamé . 
Je avoie freres qui estoient meneurs de . 
xxv . 
anz . 
Il estoient jugleor et joeeur par devant les genz pour gaagnier argent tant com il furent petiz . 
Je avoie poor que il fussent disfamé . 
Et dit li empereres que il ne sont mie disfamé . 
Li empereres dit : « Celui qui ne garde loiauté à ses conpangnons et de ce est condanpné par le juge et il plaide par soi meimes ne mie par procurateur , il sera disfamé . 
» Ci parole des procureeurs qi sont por autrui en plait . 
Ci vient le titre des procureeurs qui sont es plez pour autrui , et est à savoir que aucune foiz a le procurateur comandement de celui pour qui il est , et ce est certeine chose , et lors ne doit doner nule seurté . 
Aucune foiz il n' a point de comandement et ce rest certeine chose et lors ne doit estre receuz par caucion . 
Donques dit li empereres : « Lors seulement demande l' en caucion au procurateur que li sires de la querele se tendra à ce qu' il avra fet , quant l' en doute se il a comandement ou non . 
» Une fame pledoit contre une autre ; si vint cele qui se desfendoit à l' empereor por demander s' ele pouroit fere son baron procurator . 
Et dit li emperere que bien puet fere son baron procurator , mes doint caucion avant pour li de paier ce que sera jugé se sentence est donee contre li , car ele est d' avoir ; car teus plez d' avoir pueent estre menez par procurateurs d' ambedeus parties . 
» Un preudom fist son testament ; si te fist lés d' aucune chose . 
Les oirs à cest home estoient petiz ; si avoient tuteur . 
Tu voloies demander ton lés ; si demandas l' empereor à qui tu le demanderoies et l' emperere dit : « Tu doiz semondre celui qui fet les besongnes à ces oirs par devant le pretor et iluec te respondra de ton lés ou il sera ostez de l' amisnistracion de celes choses . 
Et se celui ne velt respondre , le pretor esgardera se il te devra mestre en saisine des choses à ces oirs , selonc ce que l' en selt fere entre ceus qui ne se desfendent ne velent respondre . 
» Tu estoies semons à plet . 
Puis que li plez fu entamez , tu t' en alas fors deu païs par comandement de ta comune ; tu fus semons à oïr droit . 
Ne fu nus qui te desfendist fors ta femme . 
Sentence fu donee contre toi , en apela . 
Tu en alas à l' empereor ; li emperere dit que tu doiz avoir pouoir de desfendre ta cause derechief , ne ne te doit nuire ce que ta fame fu pour toi et reçut jugement , car fames ne doivent estre receues em plet , fors pour leurs causes ou se la querele leur est donee à leur preu . 
Li empereres dit : « Cel qui veut demander por autre come procurateur doit ausi respondre pour lui . 
Se cil à qui il demande revelt demander et se il ne veut respondre , le juge li desfendra sa demande . 
» Li empereres dit : « Chevalier ne doit estre procurateur ne pour pere ne pour mere ne par lestres de l' empereor , car il ne doit recevoir desfenssion d' autrui ne doit acheter querele ne doit venir à plet come por aide d' autrui . 
» Li empereres dit : « Se aucun te fist son procurateur à demander sa dete , tu ne puez fere autre procurateur à ce meimes devant que le plet soit entamé . 
» Li empereres dit : « Les chevaliers qui pranent les soudees bien pueent estre en leur besongnes meimes sanz fere honte à chevalerie . 
Ne ne puet l' en dire que se aucun done sa querele à un chevalier sanz nul barat , que il s' entremet d' autrui besongne , car ja soit ce que il reçoit autrui querele , nequedent il n' est mie doute qu' il fet sa besongne , et ce seroit male chose à desfendre à mes chevaliers et encore pechié . 
» Li empereres dit : « Cel qui est encusé d' aucun mesfet ne puet estre procurateur d' autrui avant qu' il soit asous deu mesfet dom il est acusé . 
» Tu feis procurateur a une seule chose , il passa ton comandement et fist plus q' il ne li estoit comandé . 
Dit li empereres : « Ce ne te valt riens , mes se tu li donas plein pooir et sentence est donee , ne covient que soit rapelee . 
Mes se il fist aucune desloiauté , tu puez pledier contre li . 
» Li empereres dit : « Tuteur ne curateur ne pueent fere procurateur es besongnes de leur orfelins , mes il doivent fere actor . 
Mes les orfelins meimes pueent fere lor procurators o l' autorité de leurs tuteurs et de leurs curateurs à demander ou à desfendre ; et le tuteur et curateur pourront fere procurateur puis qu' il avront le plet entamé , ausi come le procurateur fet autre procurateur puis qu' il a le plet entamé . 
» Tu estoies semons à plet . 
Avint que aprés que le plet fu entamez , tu alas fors deu païs . 
Ton fuiz qui estoit meneur de . 
xxv . 
anz vint au plet pour toi desfendre . 
L' en li demanda se il avoit comandement de toi , et pource que il n' avoit comandement , le juge ne le volt recevoir ; si dona sentence contre toi . 
Tu venis à l' empereor , si li contas l' afere et l' emperere dist qu' il n' estoit besongne de demander à ton filz se il avoit comandement par . 
ii . 
raisons , l' une si est que chascun estrange home doit estre receu à desfendre autre se il done bon plege de paier ce que sera juchié se sentence est donee contre ; l' autre raison si est que il estoit tes fuiz , et tele persone doit estre receue à demander ou à desfendre sanz conmandement . 
Mes pource qu' il n' estoit d' aage , le pouoit le juge par bone raison reüser , mes plus droit estoit qu' il receust tel desfendeor que il condanpnast celui qui n' i estoit mie de grief condanpnacion . 
Une dame avoit une cause . 
Si fist son fuiz procurateur , qui estoit chevalier . 
L' autre partie ne li dist riens de sa chevalerie jusqu' à tant que li plez fu entamez , puis le voloit reüser . 
Dit li empereres que ne le pueent reüser ne se apela en plez , cel apel covient que le reçoivent . 
Mes avant que li plet fust entamez , se l' autre partie volsist , tu ne peusses estre procurateur selonc la reson deu general edit . 
Deus femmes pledoient ensenble . 
L' une estoit mendre de . 
xxv . 
anz et avoit son baron procurateur sanz l' autorité de son curateur . 
Avint chose que sentence fu donee contre l' autre femme . 
Cele vouloit dire que cele sentence ne valoit riens , pource que l' autre femme n' avoit fet procurator si com ele devoit , ce est par l' autorité de son curateur . 
Et l' emperere dit que pour ce ne valt meins la sentence qui est donee contre la fame , car meneur aaje seut aidier as meneurs en leurs domaches ne mie nuire en que est leur preu . 
Uns huem me fist son procurateur ; si me promist la moitié de la querele ne me voloit tenir covant . 
Je m' en clamai à l' empereor . 
Dist l' emperere : « Tu diz que tu renies autrui querele , ce est contre bones meurs , car procuracion doit l' en recevoir sanz pris e ce est bien à fere , mes en tel maniere com tu diz ne le puet en recevoir sanz blaume . 
» Je avoie fet un procurateur qui deust fere gaagnier mes terres et mes vingnes . 
Je ne li comandai mie que il vendist riens . 
Certes certeine chose est que se il vent , il ne me puet tolir la segnorie de ma chose . 
Donques se tu achetas une terre de cel procurateur sanz ma volenté , certes bien doiz conoistre , ce dit l' emperere , que tu demandes tort se tu veus avoir la segnorie de cele terre . 
Li empereres dit : « Nul n' est tenuz de recevoir procuracion d' autrui se il ne veut , et , se la reçoit , n' est mie tenuz de mener le plet outre la sentence se ce n' est par apel . 
Ausi di ge de la partie à celui qui desfent que nul n' est contreint de desfendre autrui se il ne velt , mes se il reçoit la desfenssion par sa volenté , il soufist bien d' aconplir ce qu' il comence . 
» Une bone femme avoit un filz petiz cui li peres estoit morz . 
Aucuns pledoient cest enfant . 
La mere le voloit desfendre ; le juge ne la voloit recevoir . 
Ceste femme le fist savoir l' empereor , et dit l' emperere que recevoir autrui desfenssion n' apartient à fames mes as homes , mes se ton fuiz est petiz , pourchace li tuteur . 
Tu achetas un champ de mon procurateur que j' avoie ordené seur mes choses . 
Je ne li avoie doné pouoir de riens vendre ne je ne creantai ce qu' il avoit fet ne me plesoit . 
Dist li empereres que je puis demander ma chose , mes se le pris est entré en mon preu , le juge comandera que je te le rande . 
Li empereres dit : « Ausi com l' en puet fere procurateur au comencement de la cause , ausi le puet fere puis qu' ele est comenciee . 
» Cist meimes empereres dit : « Dés que le procurateur est establi et il a entamé le plet , il est fet sires deu plet si que le sires de la querele n' a mie pouoir de porsivre la querele se le procurateur ne veut , se il ne sont fet anemi mortel ou pour grant maladie deu procurateur ou par aucune droite achoison , car lors les puet changier li sires mau leur gré . 
» Li empereres Costentin dit : « Le baron puet estre en plet pour sa femme à pourchacier ou à desfendre les choses sa femme sanz son comandement , mes qu' il doint pleges qu' ele tendra ce qu' il fera por li et qu' il la desfendra se l' en li veut riens demander . 
Et ce est establi que les fames ne se mellent aveques les homes contre leur honor ne qu' eles soient contreintes de venir à plez . 
Mes se la femme comande à son baron aucune chose , il ne doit plus fere qu' ele li avra comandé . 
» Li empereres Justinian dit : « Il n' est nule doute que puis que le procurateur a le plet mené et il est sires , ja soit ce que muere cil qui le fist procurateur , il pourra terminer la cause qu' il avra comenciee . 
Et ce n' est mie merveille , car il puet fere autre procurateur et issi voldrent les feseeurs des lois . 
» Li empereres Gracian dit : « Au comencement deu plet doit l' en demander se celi qui se fet procurateur a comandement à celui por qui il velt estre , mes nequedent , se il pert aprés qu' il fu faus procurator , le jugé ne valt riens ne tout le plet . 
» Li empereres Valantins dit : « Quiconques a la hautece d' estre prefet à la prevosté ou prefet de la cité de Rome ou est mestre des chevaliers ou a la dignité de conte ou est proconsul ou vicaire , se aucun de ceus a aucune querele , il doit fere procurateur en leu de soi . 
Et se aucun trespasse le comandement de ceste loi et plede par soi meimes , il perdra le preu qu' il doit avoir de cele querele en laquele il volt plus pledier par soi meimes que par procurateur . 
Et le juge qui fera encontre sache qu' il paiera . 
xx . 
livres d' or par non de peine et son osficial autant . 
» Ci vient une authentique qui amende ceste loi qui dit que cest droit qu' il soient tenuz à fere procurateurs avra leu en ceus qi sont illustres , que les autres tendront le droit comunel . 
Li empereres Archades dit : « Nos donons pooir à chascun de fere procurateur es causes pecunieres , ja soit ce que la semonse deu juge ne le comande , se par aventure por aucune raison le juge ne comande que li sires de la querele viengne en sa propre persone . 
Ci desfent qe nus qi est puissantz ne s' entramete des plaiz aus menues genz . 
Ci vient un titre qui desfent que les puissanz homes ne doient aidier à ceus qui pledent ne que ne reçoivent autrui quereles . 
De ce dit li empereres Diocliciens : « Mout establi selonc Dieu li empereres Claude , le saje prince nostre pere , que ceus qui apelent les puissanz homes en leur aide doivent perdre leur querele , que par ceste peeur les causes alassent plus par droit que par la force des puissanz homes , car il fu si esmeuz des quereles de ceus qui venoient à lui des terres que il fist gardes de ceste chose et vengeors les governeors des provinces , que il venjassent cest mesfet contre les pledeors et contre ceus puissanz homes qui recevoient autrui quereles ou par amor ou pour pris . 
Et pource qu' il partient à touz comunemenz , et meesmement as povres homes qui sovent sont traveillié par torçonieres quereles , tu orras les pledeors ne ne doutes que tu faces tort as autres juges , car l' emperere Claude fist le governeeur de la province jugeor de ceste chose et , se mestier fust , vengeor . 
» Li empereres Honoires dit : « Se aucunes demandes qiex qu' eles soient sont aportees en persones de puissanz homes , ceus creanciers qui les bailleront perdront leur dete , car il senble estre grant convoitise des creanciers qu' il aient demandeors de leurs detes . 
» Ci deffent qe nus ne mete seing à richome en autrui chose . 
Ci vient un autre titre qui parole de ceus qui metent seinz des puissanz homes es autres teneures ou metent avant les nons des puissanz homes pour fere paor à leurs aversaires . 
Li empereres Archades dit : « Nos avons parceu que meinz homes par desperance de leurs torçonieres quereles metent letres de hauz homes et les nons des puissanz homes es teneures que l' en leur demande et seur que l' en les plede . 
Et porce qu' il ne usent malement de ces nons et de ces letres par engin des lois et en espoentement de leurs aversaires , ceus qui consentiront à cest barat sachent il seront disfamé comunelment . 
Mes se il n' i donent leur consentement que leurs letres ne leurs nons soient mis es autres teneures , la venjance sera tele en ceus qui ce feront qu' i sera batuz de plomees et sera doné à l' uevre des metaus pardurablement . 
Donques quiconques sera semons qui sera en saisine de la chose et deu dret et il avra receue la demande et il met encontre letres ou nons d' autrui en celes teneures seur qui la querele muet , il perdra la possession ou le droit qu' il cuidoit retenir ou eschiver par tel barat ne il n' avra pouoir de recomencier sa demande , neis se il l' avoit bone et droituriere . 
Et ceus qui suefrent que leurs nons soient mis en autrui quereles , quant il n' ont nul droit en la chose , seront eu come ceus qui prisent pou leur renomee et seront disfamé come acheteors de fausses quereles . 
» Ci deffent qe nus ne mete brief en sa teneure . 
Ci vient un autre titre qui desfent que nul ne mete escriz en ses teneures ne es autrui ne ne mete baniere deu roi . 
De ce dit li emperereres Honoires : « Ce avient seulement à la roial majesté que noz mesons et noz teneures aient noz titres escriz qui soient leu ; et sachent tuit que ce où l' en trouvera escrit le non deu segneur ou de l' empereeur , cele teneure sera saisie de par nos . 
» Li emperere Theodoise dit : « Nos desfendons que nul n' ost pendre gonfanon de roi ne nul autre seing as choses autrui sanz le comandement deu juge qui le puet comander en quel que manieres celes choses soient tenues d' autrui ou qui que soit qui les tiengne , ja soit ce qu' il n' en soit sires ou qu' il les tiengne à tort . 
Et celi qui ce fera , se il est de basse gent , il doit recevoir mort et touz ses biens seront saisiz , mes se il est des gregneurs ou de cex de la cort ou chevalier ou clerc , il sera fors baniz et touz ses biens seront saisiz , et non seulement sera chaciez de la cité de Rome , mes il perdra franchisse . 
Et voulons que toz les juges soient exsecuteurs de ceste loi . 
Et si donons pouoir de depecier et d' oster ou de ronpre ces seinz ou ses confanons , non seulement en qui prejuise ce estoit fet , mes à toutes genz , soient franc ou sers , sanz paor de nule poine ne sanz paor d' acusacion de crime . 
Et les juges qui recevront seur ce et leurs osficiaus ou la laisseront mestre escrite en leur cort seront condanpné chascun en . 
xxx . 
livres d' or . 
» Ci deffent qe nus ne face null seing seur chouse dont autres est teignanz . 
Ci vient un autre titre qui dit que nus ne doit avoir congié d' ensegnier les choses que autre tient sanz autorité de juge . 
De ce parole li empereres Preuz en tel maniere : « Ce est sovent comandé que nus ne mete seinz es choses que autre tient avant que sentence soit donee pour lui . 
» Donques fet li empereres à moi : « Se tu trueve seinz mis en tes choses contre droit , tu les puez oster par droit . 
Et quant il seront ostez , la cause qui est meue seur cez choses sera terminee . 
» Li empereres Dioclicien dit : « Nus ne doit mestre seinz es choses que autres tient , neis se il dit que eles sont seues ou qu' il les a en gages et ce soit voir . 
» Ci desfent qi li procurateur as choses l' enpereeur ne de la cité ne soient avocat por autre . 
Ci titre desfent que les procurateurs deu tresor ne celui deu comun de la cité ne soient procurateur ne avocaz pour aidier à nului en plet . 
Je devoie deniers au comun de ma vile , si avoie un deteur qui me devoit ausinc argent . 
Le procurateur deu comun me demandoit ce que ge devoie et je voloie qu' il m' aidast à recovrer ma dete . 
Certes dit li empereres que ge demant contre droit . 
Je avoie deteurs qui me devoient deniers ; si nes pouoie recovrer . 
Si m' en ving au procurateur deu tresor l' empereor ; si li promist la moitié des detes qu' il m' aidast à recovrer . 
L' emperere me respont que ce n' est soufert en son tens ; dont tu doiz parsuivre ton droit sanz la force de mon tresor . 
Li empereres dit : « Ce n' est avenant en nostre tens que pour achoison de la dete que aucun doit à nostre tresor , que nostre procurateur recevra autrui procuracion contre autre . 
» Cist meimes empereres dit : « Nus ne doit requerre aide de nostre tresor pour tolir ce qu' il doit à ses creanciers par achoison de ce qu' il doit à notre tresor . 
Donques paie ce que tu doiz à notre tresor , fet l' emperere à moi , et se tu es semons de ton creancier que tu diz que oncques riens ne te bailla , tu puez user de ta excession de la pecune non bailliee ne contee . 
» Ci parole des besoignes autruis q' en fet sen comandament . 
Ci vient le titre qui parole des besongnes fetes , ce est à dire de celes besongnes autrui qui aucun fet sen comandement , car sus en titre des procurateurs avoit parlé des besongnes que l' en fet par comandement . 
De ce parolent . 
ii . 
ampereors , Sever et Antonins : Une fame avoit enfanz petiz qui estoient orphelin ; si avoient tuteurs . 
La mere vit que ces tuteurs menoient malement les besongnes de ses fuiz , si les acusa qu' il estoient soupeçoneus . 
Si leur demandoit autres tuteurs et curateurs . 
En ces choses mener fist despens . 
Or voloit demander les despens ; si le dist à l' empereor et il respont que toutes ces choses fesoit ele par osfice de pitié qui est entre mere et enfanz , et ceste chose ne reçoit nule accion que tieus despens soient demandé , car s' aucun fet despens en aucun de l' ostel por amor deu segnor , il ne peut demander ces despens par nule raison . 
Li empereres Sever dit : « Se aucuns despent es besongnes d' enfanz qui sont menor de . 
xiiii . 
anz , se ce est fet à leur preu , il avra accion de besongnes fetes encontre ceus pour demander les despens de quant il sont fet plus riche pour ce , et ce est receu par lor preu . 
Donques se tu fis despens à mener un orfelin à Rome pour demander li tuteur , tu avras ceste accion , et ce est voirs se sa tante ne mostre qu' ele estoit apareilliee d' avoir le fet à ses despens . 
» Je avoie un frere qui estoit oir aveques moi de nostre pere et je paié la dete toute que anbedeus devions paier . 
Dit li empereres que j' é ceste accion contre li qui est apelee « de besongnes fetes » , ou se ge paie toutes la dete pour delivrer les gages qui ne pouoient autrement estre delivré , je avrai cele meimes accion ; ou par l' accion de partir l' eritache , se nos ne l' avons ja partie , pourai consuivre sa partie de la dete . 
Li empereres dit : « Cil qui fet besongnes d' aucune orfeline par comandement de son tuteur , il ne les fet come celi qui cuide estre tuteur , mes il est tenuz à l' orfeline come celui qui fet autrui besongnes sanz comandement , car ele ne li comanda riens . 
» Uns qui avoit esté franchiz de son segneur , aprés la mort son segneur fist les besongnes de la fille son segneur qui estoit petite . 
Il voloit demander les despens qu' il i avoit fez . 
Li empereres dit que il ne les puet demander , car il devoit ce fere pource que son pere l' avoit franchi . 
ton pere te dona curateur en son testament . 
Ce ne fu mie selonc droit mes nequedent il aministra tes besongnes . 
Dit l' empereres que tu as accion de besongnes fetes contre li et contre ses oirs . 
Quant tu estoies fors deu païs , aucuns de tes amis firent tes besongnes si que il te devoient de ce que il avoient pris . 
Tu estoies chevalier et entendoies à ta chevalerie tant que . 
xxx . 
anz furent passez que tu ne leur demandas conte . 
Aprés ne te voloient respondre pource que si grant tens estoit passé . 
Ce dit li empereres que nequedent tu puez demander ton droit , que ceste accion ne se pert pour tant de tens . 
Julians demanda deniers à un tuen deteur et cil les li paia . 
Si te plot de ce qu' il les li paia . 
Dit li empereres que tu puez demander à Julian cel argent par ceste accion de besongnes fetes . 
Uns huem fist tes besongnes quant tu estoies hors deu païs ; si te devoit argent de cel afere . 
Il te fist oir en son testament de la sisieme partie de son heritage . 
Or voloies tu demander ce qu' il te devoit . 
Dit l' empereres que tu puez demander à l' autre oir qui a les . 
vi . 
parties por raison des . 
vi . 
parties . 
Un mien ami qui estoit fors deu païs avoit un bon serf qui devint malades ; je le fis garir . 
Dit l' empereres que fis bien sa besongne et bien puis demander les despens . 
Une femme avoit enfanz . 
Leur pere estoit mort ; la mere leur dona à mengier . 
Quant il furent grant , voloit demander ce qu' ele avoit despendu en leur mengier . 
Dit l' empereres que ne puet , car par pitié de mere le devoit fere . 
Mes s' ele despendi autrement en leur besongnes , se ele puet mostrer que ele avoit volenté deu demander , ele poura ce demander par l' accion de besongnes fetes . 
Li empereres dit : « Se li fuiz paie la dete de son pere par courage qu' il li volt doner ce qu' il paia pour li , il ne li puet riens demander , ou soit en la poesté deu pere ou fors de sa poesté . 
Posom donques que ton pere paia dete por son pere sanz comandement de li , tis peres est morz . 
Dit li empereres que tu puez demander à tes oncles freres de ton pere par l' accion des besongnes fetes de ce que ton pere fist ce qu' il estoient tenuz à fere pour leurs parties . 
» Tu avoies femme ; ele fu malade ; feis despens en sa maladie . 
Dit l' emperere que tu ne puez demander ces despens au pere ta femme , mes ce que tu despendiés à son sevelir puez demander au pere à qui le douaire retorne se tu le fis à courage de recovrer . 
Un tuen ami te comanda que tu feisses ses besongnes et les sa femme , qu' il aloient hors deu païs . 
Dit l' emperere que la femme a contre toi ceste accion et tu contre li , se tu as mis deu tuen en ses besongnes . 
Mes le baron par qui comandement tu le feis a accion qui est apelee « de mandement » contre toi , et tu cele meismes contre li , se tu as despendu par son comandement . 
Tu avoies fillastres filles ta femme ; tu les norris en ton ostel come se fusses lor pere et donas loiers à leurs mestresses pour fere les aprandre mestier . 
Dit li empereres que tu ne puez demander ce que tu i as despendu , mes se tu feis ces despens en courage de demander , tu as accion de besongnes fetes contre eus . 
Tu fesoies les besongnes de ta suer ; si poias le treü pour li qu' ele devoit de ses terres ou par son comandement ou par sa priere . 
Dit l' empereres que tu as accion de besongnes fetes ou de mandement pour demander ce que tu as paié pour li . 
Li empereres Dioclicians dit : « Les oirs deu curateur sont tenuz de respondre de l' engin ou de la large coupe de leur pere par l' accion des besongnes fetes , ne l' ofice que leur pere avoit d' estre curateur ne passe à eus . 
Et pour ce il n' ont nul pouoir de estrangier les choses de cele qui leur pere fu curateur . 
» Cist meimes empereres dit : « Leauté amoneste de paier usures à celui qui a despendu en autrui besongnes , et de cest meismes droit useras tu , qui as despendu par estovoir es besongnes de tes orfelins . 
» Cist meimes empereres dit : « Se . 
ii . 
sont oirs ou pluseurs et li uns vent aucune chose de l' eritache par non de tout , l' autre oir poura demander sa partie deu pris par accion des besongnes fetes se il loe la vente . 
» Cist meimes empereres dit : « Il n' est mie senblant à tuteur ou à curateur qui par sa volenté fet autrui besongnes sanz comandement , car le tuteur ou le curateur ont à fere et à mener jusqu' à la fin par estovoir , mes cil qui fet par sa volenté le puet lessier quant il veut , car il soufit bien se li ami aide à son ami en aucune petite chose . 
Posom donques : tu feis les besongnes d' une femme ; n' estoies son tuteur ne son curateur ; tu feis bien ces besongnes ; tu es tenuz de barat se tu le fés et de large coupe et de legiere coupe , et ce te puet demander la famme . 
Et se tu li doiz riens , covendra que tu li randes avec usures . 
Mes se autres te devoient , il n' estoit mie tenu de demander , car l' en li deist : « Tu n' as mie comandement de demander » , ne de ce ne li doiz respondre . 
Donques dit li empereres à la fame : « Tu meimes doiz demander à ceus qui riens ont deu tien . 
» Tu avoies cousins qui avoient sers . 
ces serf avoient fetes besongnes de toi et de ton frere . 
Tes cousins franchirent ces sers . 
Tu disoies que le franchissement ne valoit riens . 
Dit li empereres qu' il ne puet estre rapelé ne il ne sont tenu à randre raison de ce q' il firent quant estoient serf puis qu' il sont franchi , se il aprés ne firent de ces meimes besongnes qui soient si mellees as prumieres que l' en nes puisse dessevrer . 
Li empereres dit : « Ceus qui font autrui besongnes ne sont tenuz des damages qui avienent par aventure se il ne l' orent en covant que se il aucunes foiz feissent besongnes , qu' il fussent tenu de tote aventure » Cist meimes empereres dit : « L' accion des besongnes fetes ne porsuit les choses principalment mes la persone qui est obligiee . 
» Li empereres Justinians dit : « Se aucun fet autrui besongnes contre la volenté à celui qui eles sont et contre desfensse , les ancians doutoient se il devoit avoir nule accion contre le segneur des besongnes : les uns disoient que oïl ou selonc les paroles ou selonc le sen de loi ; les autres disoient nanil , et entr' eux en i ot un qui avoit non Salvi Julian . 
Mes nos volons oster leur doutance ; si establisons que se li sires des besongnes contredit et desfent qu' il ne s' en entremete , il n' avra nule accion selonc la sentence Julian aprés que li sires li avra envoié à denoncier qu' il ne volt que touche à ses choses , ja soit ce qu' il avoit bien comencié à fere avant la denonce par que li sires li desfendoit qu' il ne touchast à ses choses . 
Mes quoi dirom se li sires entent que l' autre a fet monz despens et pource que les li face perdre , li desfent qu' il ne s' entremete plus de ses besongnes par barat et par feintise , et pource qu' il ne li pait les despens qu' il avoit ja fez en son profit ? Ce ne souferrons nos en nule maniere , mes deu jor que la desfensse li sera fete ou escrite ou sanz escrit et par devant genz , dés lore en avant , se il fet despens pour amender les besongnes au segneur , il n' avra nule accion pour recovrer les , mes por les prumiers despens , se il sont fet profiteusement , avra accion contre le segneur qui durra selonc sa nature . 
» Ci dit des choses q' en fet par force qe ne doivent estre tenues . 
Ci vient un titre qui dit que ce qui est fet par force ou par poor ne doit riens valoir . 
De ce dit li empereres Alixandres : « S' aucune chose est tolue à aucun par force ou par larrecin , ja soit ce que celui qui l' a prise la perde par aucune maniere , celui qi l' a perdue a sa demande toute entiere . 
» Uns huem me fist prometre par force une some de deniers . 
Je paié ausinc par force , si demandai lestres à l' empereor qu' il les me feist randre et il me respont : « Nos ne poom veoir coment tu puisses demander ce que tu as paié , car il n' est mie senblant de verité que tu t' ahastis de paier ce que tu pouoies eschiver , car tu avoies bone querele des letres de la promise qui avoit esté fete par force , se tu ne me veus dire que au paier ausinc receus force . 
» Je avoie un aiel . 
Cil fu contreint par force de vendre une seue teneure . 
Il morut et je fui son oir . 
Celi qui l' avoit acheté de li l' avoit vendu à autre . 
Je demandai à l' empereor que j' en poroie fere et il me respont : « Va t' en au baillif de la terre et demande qu' il te face randre la teneure et tu randras le pris à celui qui l' avoit achetee , car il plest as sages homes que en tel quas soit donee accion en la chose , ce est pour demander la chose come seue . 
Et ce que nos disons avra leu se celi qi achete la chose seconde foiz n' est garniz par priscricion de lonc tens , ce est que l' aie tenue par . 
x . 
anz par devant toi ou par . 
xx . 
anz se tu n' estoies eu païs . 
» Deus freres estoient qui avoient une teneure . 
Un puissant home leur fist vendre cele teneure par paor de mort qu' il leur fist ou il les mist em prison . 
Ceus firent leur querele à l' empereor et il leur respont : « Se vos par tel force ou par tel paor vendistes vostre chose et puis n' i assentistes dedenz un an en quel vos eustes loisir de demander , se il ne rant la chose par le comandement del juge , il vos sera condanpné à randre . 
iiii . 
tanz con la chose valt mes vos randroiz le pris . 
Et se vos demandez aprés l' an passé , vos avroiz accion à demander la chose seulement , mes le juge connoistra de la chose avant , ce est qu' il verra que se vos avez autre accion à recovrer vostre chose , il ne vos dourra ceste ; et tout ce sera selonc la forme deu general edit qui est en Disgestes . 
» Mon pere et mon aiex furent contreinz par force ou par poor d' un puissant home de vendre une leur teneure . 
Je en fis querele à l' empereor et l' emperere respont : « Il n' est en ce nule disferance qui fist la force à ton pere ou à ton aieul ou cel qui acheta la teneure ou autre par le seu à celui , car se il ont vendu par force ce que plus valoit pour meins qu' il ne valoit , il pourchaceront par le juge que ce qui est fet mauvesement soit rapelé au prumier estat . 
Je vendi une teneure à un senateur , si me tenoie pour engingnié et voill fere rapeler ce qui estoit fet par achoison que j' avoie esté contreint par force , et si voloie ce prover pource qu' il estoit senateur . 
Dit li empereres que ce solement ne soufist mie à prover que par force fu fet le marchié . 
Li empereres dit : « Se aucun velt prover par devant le juge que il a esté contreint par paor de mort ou de torment de son cors ou pource qu' il creint mortex anemitiez à fere chartre de donacion o de stipulacion ou d' aucun autre marchié ou d' autre obligacion , le juge le rapelera ne ne souferra que vaille selonc la forme deu general edit . 
» Tu avoies fete une chartre au demandeor del treü d' une certeine moison de blé . 
Le blé enchierissoit , le demandeor deu treü te premist à randre cele chartre se tu li vendisses une meson et une cort que tu avoies ; et tu li vendis ou à celi qui nomoit les chevaliers à aler en l' ost vendis ces choses qu' il ne te nomast . 
Si voloies que cele vente fust rapelee pource que tu disoies que par paor l' avoies fete , et l' emperere dit que tele poor n' est mie soufisant à rapeler la vente . 
Li empereres dit : « La peor que aucun allegue à rapeler ce qui est fet se covient à prover par cruauté de fet , ne mie par parole que aucun die ‘ je tuerai celi ’ ou ‘ ge ferrai celi ’ ou de ‘ ge ferai ce et ce ’ . 
» Je te menaçai que je t' acuseroie d' omicide o d' autre mesfet ou t' avoie ja acusé . 
Tu me donas ou me premeis aucune chose par cele paor . 
Si vouloies rapeler ce qui estoit fet . 
Dit li emperere que ta priere seur ce n' est mie bone . 
Un baillif grevoit un home qui estoit en sa baillie et pour cele poor cel home fu contreint à vendre li aucune chose qu' il n' avoit talant de vendre . 
Dit l' emperere que ce qui est einsinc acheté soit randu et le pris soit retenuz de celui qui avoit vendu ; et ceste meimes peine sera gardee se cel baillif fist metre le non de sa femme ou d' aucun suen ami charnel pour fere tieu praie . 
Li empereres dit : « Les ventes et les donacions et les transaccions qui sont fetes par puissance et par force nos comandons que soient rapelees . 
» Ci dit de ce q' en fait par engin qe doit estre restorez . 
Ci alueques vient le titre qui parole deu mauvés engin . 
Uns huem qui estoit plege pour . 
i . 
autre qui avoit engagiez les gages au creancier vint , si acheta les gages deu creancier . 
Cil qui les gages estoient voloit avoir ses gajes . 
Li empereres dit que cist pleges fera que sajes se il rant les gajes o touz les fruiz qu' il a receuz , que tu ne puisses , dit li empereres au plege , estre blaumez de desloiauté et qu' il ne te demande ses choses par accion de barat . 
Dit li empereres que accion d' engin est ostroiee lors seulement quant celui qui en velt user n' a nule autre accion et o conoisance de cause . 
Tu avoies esté engingnié ; si avoies accion d' engin qui ne dure outre . 
ii . 
anz ; tu fus longuement fors pour le comun de ta vile ; . 
ii . 
anz estoient passez . 
Dit li empereres que ce ne te doit nuire , car le tens que tu fus en servise de ton comun ne te sera conté . 
Tu avoies une serve ; uns huem la prist à fame . 
Tu demandoies ta serve ; il te prioit que tu la franchisses ou la li lessasses franchir et il te douroit un autre serf . 
Tu li creantas . 
Aprés , il ne te vouloit atendre ce qu' il t' avoit eu en covant . 
Dit li empereres que se tu as franchie ta serve ou tu la li donas et il la franchi , tu ne puez rapeler sa franchise , mes ce pourras seulement fere que se il ne te fet ce qu' il ot en covant et . 
ii . 
anz ne sont passez , tu pourras movoir contre lui accion d' engin . 
Mes se tu ne la franchis ne ne la li donas , tu la puez recovrer par le juge à touz ses fuiz , se aucun ne muet question de son estat qui veille mostrer qu' ele est franchie . 
Une pucele avoit pere et mere . 
La mere morut ; la fille remest oir de sa mere . 
Le pere tint toutes ses choses come loiau tuteur de sa fille . 
Ele vint à aje , si fist transaccion o son pere , si le quita de ce qu' il avoit eu de ses choses . 
Dit li empereres que se ele fist seulement covenance em plé , se ele veut demander , sa demande sera ostee par excepcion de la transaccion , mes s' ele ne voa s' accion , ce est qu' ele mist tout en aquiliane stipulacion et puis la quita par acceptilacion , ele n' a nule accion contre son pere . 
Mes ele est mout engingniee pource qu' ele quita toute la querele à son pere . 
Ele ne puet avoir accion d' engin contre son pere pour la reverance deu pere , mes avra accion en fet . 
Se aucun velt prover qu' il est engingnié en aucun marchié pour l' engin de son aversaire , il covient que le prueve par manifez aguez . 
Tu avoies un frere qui mourut ; son eritache t' escheï . 
Tu le refussas , que ne le volsis avoir , et estoies greindres de . 
xxv . 
anz . 
Tu n' as nul pouoir d' avoir le puis . 
Mes posom que la fame ton frere t' estoit sustituie , ce est que ton frere avoit dit que se tu ne fusses son oir , que sa femme le fust . 
Ele t' engingna , qu' ele te fist entendre par mençonge que l' eritage devoit trop et pour ce le reüsas . 
Tu puez user contre li accion d' engin . 
Li empereres Costentins dit : « Nos tenons pour bien que l' accion d' engin dure seulement jusqu' à . 
ii . 
anz continuiz , non seulement que souloit estre ancianement que dedenz . 
i . 
an en quel avoit celi qui voloit user de ceste accion pouoir de porsuivre son droit . 
Et le tens de ces . 
ii . 
anz comencera à corre deu jor que l' engin est fet , ne mie de cele eure que il soit qu' ilz est engingnié . 
Donques tuit sachent que nus ne pourra comencier ceste accion outre . 
ii . 
anz , ne se la comence avant de . 
ii . 
anz , ne se poura estendre outre . 
ii . 
anz . 
» Ci parole des meneurs de . 
xxv . 
anz qi sont engigné . 
Ci vient un titre qui parole de ces homes qui sont meneurs de . 
xxv . 
anz , coment leur doit estre secouru quant il sont engingnié en aucun marchié qu' il font ou pour leur niceté ou por leur barat de leur aversaire , et lors le juge doit rapeler tout le marchié arieres . 
Et ce est apelé restitucion enterinne , et ceste restitucion doit fere le juge toutes les foiz que le meneur de . 
xxv . 
anz prove par devant li qu' il est engingnié en quel que chose ce soit . 
Et fet le juge ceste restitucion par son osfice , car es . 
ii . 
titres par devant fet le juge restitucion non par son osfice mes par droit d' accion ou par accion de ce qui est fet par poor ou par accion d' engin ; et de ce met ceste prumiere loi tel quas : J' estoie meneur de . 
xxv . 
anz . 
Mon pere si fist son testament , si me deserita . 
Je avoie querele contre ce testament mon pere de ce qu' il m' avoit deserité contre droit et contre pitié . 
Je renonçai cele querele , que dis que je ne feroie jamés querele ou ge me tés par . 
v . 
anz , einsi l' oi perdue . 
Dit li empereres : « Ce est à esgarder se cel qui avoit tel querele renie en aucune maniere que jamés n' i puet recovrer , mes ce ne puet avenir en ta persone , fet il à moi , pour le benefice qui t' est deu pource que tu n' ies d' aage . 
» Je avoie une suer , son pere mourut . 
Ma suer estoit meneur de . 
xxv . 
anz ; ele ne demanda la possession des biens son pere , et einsinc passa un an dedenz qu' ele devoit avoir demandé possesion . 
Et pour ce disoient que ne pouoit demander . 
Dit li emperere que se ele est oncore meneure de . 
xxv . 
anz , ja soit ce qu' ele ait . 
v . 
enfanz , ele sera restituie à ce qu' ele puisse demander la possession des biens son pere . 
J' estoie meneur de . 
xxv . 
anz mes gregnor de . 
xiiii . 
anz , si vendi de mes choses , si me tenoie pour engingnié , si le dis à l' empereor et il dit que cest marchié ne doit estre tenu , car le meneur de . 
xxv . 
anz qui a curateur senble à celi qui est fors de son sen et le prevost a desfendu qu' il ne touche à ses biens , se li a doné curateur . 
Mes se tu n' avoies point de curateur , fet me li empereres , quant tu vendis tes choses , la vente valut par droit , mes tu puez demander restitucion enterine se tu es encore meneur de . 
xxv . 
anz . 
Je avoie fet un marchié quant j' estoie meneur de . 
xxv . 
anz ; s' estoie engingnié et requeroie restitucion enterinne . 
Ving à l' empereor et il me respont : « Se tu puez prover que tu estoies meneur de . 
xxv . 
anz quant tu feis cel marchié et ton aversaire ne prueve encontre que tot le tens de fere restitucion est passé , le juge te doit doner aide de restitucion enterinne . 
» Li empereres dit : « Ceus qui sont meneur de . 
xxv . 
anz doivent avoir restitucion enterine partout là où il prevent qu' il sont engingnié , ja soit ce qu' il ne soient engigné par barat de leur aversaire . 
Et avant que . 
xxv . 
anz aient acompli pueent demander restitucion enterine de ce qu' il ont fet en cel aaje dont il se tienent pour engingnié . 
» J' estoie meneur de . 
xxv . 
anz , si demandoie restitucion enterine d' un marchié . 
Avant que le plet fust feniz , mon aversaire mourut . 
Dit li empereres que se je n' é renonciee la querele , que la mort mon aversaire ne me nuist . 
Je avoie un oncle qui estoit mon tuteur . 
Il ne me volt fere que je le quitasse de ce que ge li pouoie demander ; si me prova faussement que je estoie d' aage et je le quitai . 
Il fu mort et je me ting pour engingnié . 
Si le dis à l' empereor et il me respont que se je sui encore dedenz le tens en quel en doit avoir restitucion , je la puis demander contre ses oirs , car il n' est mie senblant qu' il ne seut bien mon aage . 
Li empereres Honoires dit : « Il est certeine chose que par moutes autoritez est secoureu as meneurs de . 
xxv . 
anz en celes choses où il sont deceuz ou par non sachance ou par oubliance . 
» Li empereres Zen dit : « Le meneur de . 
xxv . 
anz ne senble estre engingnié se il use de droit comunel , ce est se il fet ce que font comunement les greindres de lui . 
» Ci parole del meneur de . 
xxv . 
anz qi est en la avoerie suen pere . 
Cist titre parole de celui qui est meneur de . 
xxv . 
anz et est em poesté de son pere et le titre par desus si dit jeneraument de touz ceus qui sont meneur de . 
xxv . 
anz . 
Li empereres dit : « Se li fuiz qui est en poesté de son pere fet plevine pour aucun estrange , il puet demander restitucion enterine ; et se il fist plevine pour son pere et quant son pere morut n' ot riens de son eritage , ausi puet avoir restitucion . 
» Tu avoies un frere ; il enprunta argent d' un userier , il estoit meneur de . 
xxv . 
anz , despendi cel argent ; tu demandas à l' empereor coment il en eschaperoit sanz doumaje ; et l' emperere dit que se ton frere estoit en la poesté son pere quant il prist cel argent et il ne le prist mie contre le conseill deu senat macedonian pour la niceté de l' aage , il puet demander restitucion , qu' il soit delivré de cele dete . 
Ci parole des pleges aus meneurs coment il sont tenu . 
Ci vient un autre titre qui parole des pleges des meneurs . 
De ce si met tel quas : Tu estoies meneur de . 
xxv . 
anz , vendiés une teneure que trovas en l' eritage ton pere qui t' estoit eschete et donas pleges de garantise à l' acheteeur . 
Aprés avint que cele teneure fu tolete à l' acheteeur . 
Il velt retorner à toi ; tu pourchaças restitucion , si fus delivré ; mes dit li empereres que ce ne deliverra tes pleges . 
Il retorront à toi par l' accion de comandement se tu seur ce ausi ne pourchaces restitucion . 
Une femme te vendi une teneure et dona te pleges de garantise . 
Cele teneure te fu tolue ; tu demandas à l' empereor conseill que tu devoies fere et il te respont : « Se cele femme te vendi cele teneure par autorité deu juge si qu' ele n' a nule autre aide fors de ce qu' ele est meneure de . 
xxv . 
anz , il n' est mie doute que li pleges ne te soit obligiez à garantir toi , mes se le marchié fu fet par mal engin de ta partie , il est chose manifestee que la venderresse et le plege doivent estre sanz domage . 
Ci dit des besoignes qe li meneur font par leur tuteeurs . 
Ci vient un autre titre qui parole de ce qui doit estre fet quant le meneur de . 
xxv . 
anz fet aucun marchié par l' autorité de son tuteur ou de son curateur . 
Deus freres estoient greindre de . 
xiiii . 
anz et meneur de . 
xxv . 
anz , si reçurent l' eritaje de leur pere et de leur mere quant il furent mort ; si se tenoient por engingnié et vouloient lessier cel eritage et l' enperere leur dit : « Se vos estes encore meneur de . 
xxv . 
anz , vos pouez pourchacier restitucion pour delivrer vos de ce que vos estes obligiez à cel eritage , et seur ce envoiez vos curateurs au juge . 
Mes se vos avez . 
xxv . 
anz acompliz et passé . 
iiii . 
anz outre dedenz que vos pouez avoir restitucion , vos pouez pledier contre voz curateurs qui furent , pource qu' il ne vos garderent de cest domage selonc la forme de droit . 
Li empereres Alixandres dit : « Les meneurs de . 
xxv . 
anz ont aide de restitucion se il sont engingnié , neis en ces marchiez qu' il font em presence de leurs tuteurs ou de leurs curateurs . 
» Li empereres Diocliciens dit : « Les meneurs de . 
xxv . 
anz pueent avoir restitucion se il sont deceu , neis en ce que leurs tuteurs ou leurs curateurs ont fet par leur non , ja soit ce qu' il puissent restorer leur domache se il voelent pledier contre leurs tuteurs ou leur curateurs . 
» Un home presta argent as curateurs de . 
ii . 
vallez ne mie par entencion des vallez mes des curateurs meimes . 
Or voloit demander cel argent as vallez . 
Il orent conseill à l' empereor et il leur respont qu' il n' en doivent riens paier . 
Li empereres dit : « Ja soit ce que les tuteurs ou les curateurs des meneurs de . 
xxv . 
anz vendent les choses des meneurs ou facent autres marchiez , les meneurs pueent estre restituiz de leur choses se il voelent ou pledier les tuteurs ou les curateurs qu' il leur restorent leur domache . 
» Ci parole des causes qi sont comunes à pluseurs meneurs . 
Ci vient un autre titre qui mostre que doit estre se deus meneurs ou pluseurs ont une comunel cause et li uns pourchace restitucion . 
Dui frere avoient une suer . 
Ceste suer pleda pour une chose qui estoit leur ; fist transaccion . 
Or voloient les freres recovrer leur choses . 
Si en orent comseill à l' empereor et il leur respont : « Votre suer ne vos puet tolir riens de vostre droit , neis se ele fust gregneur de . 
xxv . 
anz par sa transaccion se vos ne li comandastes ou ostroiastes ce qu' ele avoit fet . 
Mes se , puis que vos seustes ce qu' ele avoit fet , consentistes puis que vos eustes . 
xxv . 
anz , ja soit ce qu' ele qui estoit meneur de . 
xxv . 
anz pourchaçast restitucion par sa partie , nequedent son aage ne vos profite à ce que vos puissiez avoir part eu benefice deu general edit . 
» Ci dit de celui qi veaut estre restabliz contre jugement . 
Cist titre determine que doit estre se le menor de . 
xxv . 
anz demande restitucion contre chose juchiee . 
Deus vallez freres avoient eu un tuteur , si plederent à lui quant il passerent aage de . 
xiiii . 
anz et aconsivirent de li par sentence ne mie tant com il devoient avoir ; si demanderent conseill à l' empereeur et il leur respont : « Se vos estiez meneur de . 
xxv . 
anz quant jugement fu doné , vos avroiz restitucion à demander le seurplus se estes en l' aaje que la daiez avoir ; mes se vos estiez ja d' aage quant sentence fu donee , vos ne pouez movoir accion derechief de ces meimes choses . 
» Uns huem demandoit une seue fille qi disoit qu' ele devoit estre en sa poosté et , se il l' avoit delivree de sa poesté , ce n' estoit mie fet à droit . 
Le juge qui ooit le plet jucha qu' ele devoit estre sozmise à la poesté son pere . 
Ceste femme se tenoit pour grevee de cele sentence , si voloit avoir restitucion . 
Cele demanda à l' empereor quil li respont : « Cel qui governe la province esgardera se tu doiz avoir restitucion quant il conoistra tout l' afere . 
» Li empereres comanda oïr une cause à un saje home et jugier . 
Il dona sa sentence contre l' un des pledeeurs qui estoit meneur de . 
xxv . 
anz ; il voloit avoir restitucion . 
Et dit li emperere que le prevost ne le baillif ne pueent doner restitucion contre la sentence de cel qui juja en leu de l' empereor , mes seul li empereres puet restituir contre la sentence de celui qui juja en leu de lui . 
Dui frere estoient meneur de . 
xxv . 
anz . 
Uns huem les fist semondre . 
Sentence fu donee contr' eus . 
Il n' orent en tout le plet qui les desfendist . 
Dit li empereres que cele sentence ne leur nuit riens ; mes se il furent desfendu par tuteur ou par curateur ou par procurateur à droit ordené et sentence est donee encontre eus , la sentence leur nuira se il ne pourchacent restitucion . 
Li empereres dit : « Se le tuteur ou le courateur de celui qui est meneur de . 
xxv . 
anz plede pour li et le juge dona sentence encontre li , le meneur peut porchacier restitucion ausi come se la sentence fust donee encontre lui . 
» Ci monstre coment li meindres doit estre restabliz de sa chose vendue . 
Cist titre ensangne que doit estre fet se le meneur de . 
xxv . 
anz demande restitucion contre la vente qu' il a fete de sa chose . 
Je estoie meneur de . 
xxv . 
anz , si vendi une moie teneure par autorité deu juge et si promis et jurai seur seinz que jamés ne feroie nul plet seur cele vente . 
Or voloie avoir restitucion contre cele vente , si en soupliai l' empereor et il me respont : « Saches que par m' autorité n' en vendras contre ton sairement ne ne devoies avoir esperance que je fusse autorité de ton parjure . 
» Seur ceste loi est segniee une autantique novele que fist li empereres Frederic , l' aiel de cestui qui ore est et dit issint : « Es sairemenz des homes qui sont entre . 
xiiii . 
et . 
xxv . 
anz qu' il font par lor volenté sanz nule force , nos comandons qu' il soient gardé fermement ce qu' il font pour non rapeler leur marchiez . 
Mes ceus sairemenz qui sont fez par force ou par paor ne doivent estre gardé , neis se les font ceus qui ont passez . 
xxv . 
anz ; et meesmement quant sont fez – seur ce qu' il ne se claiment de mal ne de honte – si l' ont receue . 
» Li empereres Costentin dit : « Il est pourveu as meneurs de . 
xxv . 
anz contre les ventes qui sont fetes par feintise et contre les aguez des tuteurs et des curateurs par restitucion enterine qui est establie par loi . 
» Ci dit del meneur qi veut estre restabliz contre la vente de son gage . 
Ci vient un titre qui mostre que doit estre quant le meneur de . 
xxv . 
anz demande restitucion contre la vente de sa chose qui estoit en gages . 
Li empereres Dioclicien dit : « Non seulement contre la vente de leur chose ont les meneurs de . 
xxv . 
anz restitucion enterine mes encore contre la vente de leur gaje qui vendent les creanciers . 
Posom donques que . 
ii . 
freres estoient meneurs de . 
xxv . 
anz ; leurs teneures furent engagiees , enprés vendues ; voloient les recovrer par l' empereor , et il leur respont : « Se vos avez mout grant domage en cele vente , vos avroiz restitucion enterine meimement , car vos estes encore meneur . 
» Dui frere estoient ; leur pere estoit mort qui avoit engagié une chose . 
Cil la voloient recovrer pource qu' il estoient meneur de . 
xxv . 
anz ; et li empereres dit que leur desirrier n' est mie resnable et ce meimes droit est se vos fustes oir à . 
i . 
estrange ; mes se le creancier ne s' est contenu loiaument , vos devez pledier contre li ou contre voz tuteurs et curateurs . 
Ci parole des donacions qi font cil qi n' ount mie . 
xxv . 
anz se il les peuent rapeler . 
Cist titre parole quant le meneur done aucune chose et puis veut rapeler sa donacion par restitucion . 
De ce met ceste loi tel cas : Un bacheler avoit fianciee une femme , si l' ala veoir avec son curateur et il li dona joiaus et meintes choses . 
Or voloit rapeler le don pource qu' il estoit meneur de . 
xxv . 
anz et li empereres dit que ne doit estre rapelé . 
Un huem avoit . 
ii . 
fuiz qu' il avoit trez de sa poosté , il leur dona une teneure ; aprés la partie de l' un dona à un autre home . 
Dit li empereres qu' il ne leur pouoit riens toudre de ce qu' i leur avoit doné . 
Ne se celui cui partie il avoit donee se asenti à la donacion que li peres fist aprés , il ne perdi sa segnorie de cele chose pour l' autorité du conseill du senat qui desfent que le meneur de . 
xxv . 
anz ne puet estrangier nule teneure sanz l' autorité deu juge ; ne aide de restitucion n' i a mestier . 
Mes es autres choses qui pueent estre estrangiees sanz autorité de juge , se , puis que li peres les i avra donees , il consent que le pere les doint à autre dedenz l' aage de . 
xxv . 
anz , poura pourchacier restitucion . 
Ci dit coment cil qi est meindres de . 
xxv . 
anz puet rapeler franchise q' il a donee . 
Cist titre parole deu meneur de . 
xxv . 
anz qui franchit son serf et puis velt avoir restitucion pour rapeler la franchise ; et de ce dist ceste prumiere loi einsint : Uns huem en son testament avoit coumandé à son fuiz qu' il franchist son serf par si que li sers donast . 
x . 
livres pour s' ame . 
Cist serf vint au prevost , si fist semondre le fuiz son segneur pource qu' il le franchist . 
Le prevost dit par sa sentence à cel vallet qui estoit meneur de . 
xxv . 
anz qu' il devoit franchir cel serf . 
Cist vallez demanda à l' empereor se il pouroit avoir restitucion contre cele sentence et il respont : « Se tu n' as encore franchi cel serf selonc le comandement deu prevost , tu puez rapeler sa sentence par restitucion , mes se tu donas la franchise ja soit ce que ne devoies , ne la puez rapeler , mes tu puez demander à tes tuteurs q' il t' amendent les domages que tu as de ce par accion de besongnes fetes . 
Une femme meneur de . 
xx . 
anz franchi son serf par devant le prevost . 
Or disoit qu' il l' avoit engingniee ; si voloit rapeler son fet . 
Dit li empereres que la franchisse qui si solemement est donee ne peut estre rapelee , mes le juge doit fere que celui qui est einsi franchi par son barat ament le domage à la femme selonc que raison requiert . 
Meneur de . 
xx . 
anz ne peut franchir son serf se ce n' est là où le comun de la vile s' asemble et par chose resnable qui soit provee . 
Or posom tel quas : Dui frere meneur de . 
xx . 
anz franchirent aucuns leurs sers . 
Or voloient rapeler leur fet par restitucion et li empereres leur dit : « Se vos ne franchistes cex que vos voulez rapeler en servitude en concile par devant le prevost par raison provee et vos estes meneur de . 
xx . 
anz , vos les pouez rapeler par droit sanz restitucion , car tel franchisement ne valt riens , mes se vos les franchistes par raison provee , vos ne poez avoir restitucion enterine contre la franchise . 
Mes se vos estes engingniez en ce par la coupe ou par le barat de vostre curateur qui est vostre franchi , le juge comandera que le domage vos soit restoré par cel qui le fist . 
Et se le juge conoist que le barat de vostre curateur est mout apert , il en fera plus dure venjance . 
Li emperere Dioclicien dit : « Se sentence est donee en juise de cause de franchise pour la franchise , ja soit ce que de l' autre partie soit menor de . 
xxv . 
anz , cele sentence ne puet estre rapelee . 
» Ci devise se uns moindres de . 
xxv . 
anz puet rapeler une pais q' il a fete . 
Ci vient un autre titre qui dit se le meneur de . 
xxv . 
anz veut estre restitui contre sa transaccion qu' il a fete encontre devisement . 
Une damoisele qui estoit meneur de . 
xiiii . 
anz fist une transaccion en devisement ; aprés si la rapela par restitucion . 
Dit li enperere que son aversaire puet user contre li de ses accions qu' il avoit devant . 
Li empereres dit à moi qui li demandoie conseill : « Se tu avoies fete transaccion o tes aversaires et il l' ont rapelee pource qu' il sont meneur de . 
xxv . 
anz , tu pourras fere ta demande derechief . 
Et se il metent avant excepcion de la transaccion , tu rapeleras que il sont venuz encontre et pour ce ne leur doit valoir ; ou se t' accion est morte , accion te sera donee por le restorement de la cause . 
Ci devise se li meindres de . 
xxv . 
anz doit estre restabliz encontre sa paie . 
Cist titre parole quant le meneur demande restitucion contre la paie qu' il fet à son creancier , ou son deteur li fet et il le gaste ou le pert . 
Li empereres Dioclicians dit : « Ausi come les autres deteurs del meneur de . 
xxv . 
anz s' aquitent se il paient à son tuteur ou à son curateur , ausi les tuteurs , se ce qu' il doivent des besongnes qu' il ont menees paient as curateurs ; mes le meneur pait avant qu' il aie passé le tens de demander restitucion enterine se il a domaje en cele paie , et le juge doit bien esgarder se il doit avoir la restitucion . 
» Cist meimes empereres dit : « Se aucun meneur de . 
xxv . 
anz paie lés qu' il ne doit paier et par meserrance de droit , il le poura rapaler par restitucion se il n' a passé le tens que l' en done aide de restitucion . 
» Ci parole de la feme meindre de . 
xxv . 
anz qui est engignee en doaire . 
Cist titre parole de la femme qui est meneur de . 
xxv . 
anz qui est engingniee en doner douaire et demande restitucion contre la donacion deu douaire . 
Je avoie une suer , ele se maria , si dona tot ce qu' ele avoit en douaire à son mari . 
Si fu engingniee , ele mourut et son eritache m' escheï avant qu' ele eust passé . 
xxv . 
anz . 
Je vouloie rapeler ce qu' ele avoit fet , si demandoie restitucion enterine . 
Dit li empereres que le juge doit veoir et esgarder se je doi avoir restitucion par devant l' autre partie . 
Ci dit se li meindres sera restabliz contre son mesfait . 
Cist titre dit se le meneur demande restitucion quant il a mesfet , qu' il ne soit jostisié si com il devroit estre se il fust d' aage . 
De ce dit li empereres Sever : « L' aage des meneurs de . 
xxv . 
anz ne leur valt riens en mesfet , car foiblece de cuer n' escuse les costumes mauveses , mes quant aucun peche ne mie de sa volenté mes autrement , il senble qu' il ne peche , ja soit qu' il suefre domage de poine d' avoir ; et pour ce les meneurs de . 
xxv . 
anz doivent avoir restitucion en tel quas . 
» Li empereres dit : « Ja soit ce que nul ne soit escusé pour benefice d' aage en mesfet , nequedent la mere qui a ses filz orphelins qui ne leur demande tuteurs , ele se mesfet si qu' ele doit perdre leur eritache se il muerent en cel aaje , mes ce a leu en celes qui sont outre . 
xxv . 
anz , car celes qui sont meneurs recevront leur droit par restitucion . 
» Ci parole des choses à un meneur de . 
xxv . 
anz qe uns autres tient . 
Cist titre parole quant aucun tient aucune chose des muebles au meneur , pource que li est baillié d' autre qu' il cuide que en soit sires et il la tient . 
iii . 
anz em pés , einsi gaangne la segnorie de la chose ; et le meneur demande restitucion qu' il puisse recovrer sa chose , que ne li nuist cele teneure qui est apelee usucapion . 
De ce dit li empereres Diocliciens : « Se aucuns tienent les choses des meneurs de . 
xxv . 
anz et en sont fet segneur par usucapion de . 
iii . 
anz , les meneurs pueent pourchacier restitucion enterine contre eus . 
» Ci dit comant li meindres puet estre restabliz contre les genz l' empereur . 
Cist titre dit coment le meneur de . 
xxv . 
anz puet demander restitucion es besongnes qu' il a avec celui qi reçoit les rantes l' empereor . 
De ce met tel quas ceste prumiere loi : Un bacheler qui avoit non Preuz estoit meneur d' aage ; si vendi une seue chose par losanges qui li disoit le procureor del patremoine l' empereor qui avoit non Rufin ; si la vendi à cel meimes Rufin pour meins assez que ne valoit . 
Et dit li emperere que le procurateur de l' empire qui est juge de ceste chose suivra l' autorité deu comunel droit , ce est qu' i li donra restitucion enterine , ausi com il feroit contre autre home . 
Li empereres Alixandres dit à . 
ii . 
freres : « Se vos demandez restitucion contre aucuns homes , le baillif de la terre qui juja les autres plez conoistra de ce se vos devez avoir l' aide que vos demandez , mes se vos le demandez contre nostre borsse , vos savez que mon procurateur , ce est de mes choses patrimoniaus , ensenble ou le baillif , seront jugeor par devant l' avocaz de nostre borsse . 
» À entendement de ceste loi covient savoir que le procureor de la borsse l' empereor vent autrui choses en . 
ii . 
manieres , l' une maniere est quant il vent autrui chose come pour seue de l' empire , et lors a l' en le edit de l' empereor Marc . 
L' autre maniere si est quant le procurateur des choses de l' empire vent chose d' autrui dont il n' ot onques la saisine , mes il la vent pour dete que l' en li doit . 
Mes contre ceste vente le meneur de . 
xxv . 
anz ne pouroit avoir restitucion s' ele est fete si con doit estre , ce est que l' en doie et que n' ait paié à terme et que la vente soit fete à bone foi , que l' en face crier que tele chose est à vendre et qui plus i dorra si l' avra , et si metoient une petite baniere sus ; et autrement celui qui la chose est rapele la vente , soit meneur de . 
xxv . 
anz ou greindre . 
Or posom le quas de ceste loi : Le procurateur de l' empire vendié une toe teneure pour dete que ton pere ou tu devoies , qui estoies meneur de . 
xxv . 
anz . 
Tu voloies rapeler la vente pource que tu estoies meneur , et li empereres respont que , ja soit ce que les choses du meneur de . 
xxv . 
anz soient fors de l' edit de l' empereeur Marc , que ne pueent estre perdues pour teneures de . 
v . 
anz . 
Ce ne te vaut riens que en cest quas ta chose fu vendue por dete de ton pere ou por la teue ; mes pource que tu diz que ta chose fu vendue pour meins qu' el ne valoit pour le barat de nostre procurateur , va t' an au procurateur des choses de nostre patremoine , et se il voit que tes alleguacions sont veraies , que il ne fist la vente si com il devoit , la vente sera rapelee et tu ravras ta chose se tu paies ce que tu devoies à l' empire . 
Ci dit qe li meindres n' est tenuz d' argent q' en li preste s' il ne l' a sauf . 
Cist titre parole quant le meneur emprunte argent et il le despent ou gaste , s' i demande restitucion contre son creancier qui li presta l' argent . 
De ce si avint tel quas : Une femme qui avoit non Zenodora prist deniers à prest ; et quant celui qui li avoit presté li demanda son argent , ele dist qu' ele estoit engingniee , si demanda restitucion . 
Cel qui li avoit presté vint à l' empereor et l' emperere dist : « Se tu ne puez prover que l' argent que cele femme emprunta de toi soit entré en ton preu , saches qu' ele est par droit restituie . 
» Li empereres Gordians dit à un meneur : « Se tu preis deniers à usure si com tu diz et ces deniers ne sont entrez en ton preu , tu puez demander restitucion contre les lestres de l' emprunt par qui tu obliges . 
» Ci dit de celui meneur qi est engigniez en recevoir eritage . 
Cist titre parole del meneur qui a receu l' eritache de son pere ou d' autre qui li est escheoit et il s' en tient pour engingnié ; si demande restitucion , qu' il le puisse lessier . 
De ce dit li empereres Sever à . 
ii . 
freres : « Se vos ne receustes l' eritache vostre pere , il n' i ot mestier nule protestacion par devant genz que vos n' en voliez point avoir , car la verité des choses ne desirre aide de parole . 
Mes se vos vos menastes come oirs ou vos receustes la possession des biens , se vos volez garder de cel eritage et vos estes meneur de . 
xxv . 
anz , vos pouez avoir restitucion . 
» Ci vient une autantique qui determine coment ceste restitucion doit estre fete , et dist que se toz les creanciers deu mort sont presentez là où la restitucion est demandee , le juge les doit semondre qu' il i viengnent et qu' il soient devant quant le meneur lesse l' eritache . 
Mes se touz sont fors ou aucuns , le juge les doit semondre ; et se il ne vienent dedenz . 
iii . 
mois , le menor se partira sanz perill de l' eritache et le juge porverra où les choses de l' eritache seront mises à garder , mes la quantité des choses sera manisfestee par devant le juge et escrite . 
Une fame estoit meneur de . 
xxv . 
anz . 
L' eritache de ses . 
ii . 
aiels li escheï et les reüsa ambedeus . 
Aprés li escheï l' eritache son pere . 
Or vouloit ele avoir l' eritache ses aieux et laissier le son pere , pource que le pere devoit trop . 
Dit li empereres que , ja soit ce qu' ele reüsa devant ces heritages , pource qu' ele est meneur les poura encore avoir et lessier l' eritache son pere . 
Ci dit de celui qi reqiert eritage q' il avoit refusé . 
Cist titre parole eu contraire de celi desus , car cesti dist quant le meneur de . 
xxv . 
anz a lesié l' eritache ou la possession des biens que li estoient escheoit et puis demande restitucion pour les ravoir . 
De ce dist li empereres : « Les meneurs de . 
xxv . 
anz pueent avoir restitucion enterine non seulement en ce qu' il perdent de leurs choses , mes encore se il lessent folement eritache ou possession de biens que leur est escheoit . 
» Li empereres Diocliciens dit : « Se aucuns meneurs de . 
xxv . 
anz lessent la possession des biens qui leur est escheoite de leur pere , il i pueent recovrer par restitucion enterine ; mes puis qu' il seront restitui , il doivent aporter ce qu' il avoient quant leur pere moreut à partir à leurs freres avec l' autre eritache . 
» Or a parlé assez quant restitucion a mestier , mes aucune foiz est que le droit meismes garde le meneur de domache , et lors ne li a mestier restitucion , et de ce parole cist titre . 
À entendement de ceste loi covient savoir que se aucun est murtri en son ostel , celui qui doit avoir son eritache doit venchier sa mort , ce est qu' il doit acuser les murtriers ne ne doit prandre l' eritache tant que sentence soit donee et il soient condanpné ou asous . 
Et se l' oir reçoit avant l' eritache , le sire de la terre le doit saisir se il cest oir n' est meneur de . 
xxv . 
anz , car à cel oir ne nuist . 
Et de ce dist li empereres Alixandre : « Il ne nuit riens as meneurs de . 
xxv . 
anz , meimement à ceus qui n' ont tuteurs ne curateurs , se il ne venchent la mort à celi qui est tué , car il ne perdront l' eritache , ne leur a mestier restitucion . 
» Li empereres Valantins dit : « Se aucun est dessevré à tort de l' eritache son pere , il a querele par qu' il recuevre son droit , qu' il puet dire que son pere fist son testament contre osfice de pitié . 
Ceste querele dure jusqu' à . 
v . 
anz ne la puet user , mes le tens que aucun est meneur de . 
xxv . 
anz ne li corent ceus . 
v . 
anz . 
Donques quant il avra passé . 
xxv . 
anz , il n' a mestier restitucion , car à tieus ne done l' en enterinement de cause , mes se cause li est gardee enterine . 
» Li empereres Dioclicians dit : « Se aucun doit aucune chose au meneur de . 
xxv . 
anz de ces marchiez ou par demourance de paiement courent usures ausi com en touz les marchiez que lois apelent de bone foi et en lés et en fideicomis sanz nule requeste pource que l' en ne paie à terme , doit paier usures des deniers que l' en doit au meneur ou randre les fruiz ou les loiers qui doivent estre receuz deu terme en avant se ce sont terres ou mesons qui leur devoient estre randues . 
» Tu estoies petiz orphelin , si avoies un tuteur , il n' avoit doné pleges de fere sauves tes choses si com il devoit , il pleda por toi et sentence fu donee encontre li . 
Dit li empereres que cele sentence ne te nuist ne ce qu' il a fet riens ne valt . 
Doncques por noiant veus avoir restitucion , car ce que fet cil qui n' a persone de loial amisnistracion par le droit meimes ne valt noiant . 
Li empereres Justinians dit : « Nos establisons par grace des meneurs de . 
xxv . 
anz que les . 
ii . 
anz qui sont establi à proposer l' excepcion de l' argent qui ne fu conté ne baillié à ceus qui ont promis à paier pour esperance de recevoir ce qu' il n' ont receu , que ces . 
ii . 
anz ne lor soient conté tant com il sont meneur , qu' il n' aient mestier pour ce restitucion enterine ; que dementier que l' en atent la restitucion n' aviengne aucune chose pour qui la restitucion soit enpeeschiee et que sa sentence ne soit apeticiee ; mes ce est plus piteuse chose , que nos entendons l' entendement de la loi plus largement que en touz les cas où les ancianes lois voldrent que teneures de tens corrissent par droit as menors , mes qu' il eussent aprés restitucion que ces teneures qui sont apelees prescricions ne courent contre aus meneurs par droit , car il valt mieuz de garder lor leurs droiz entiers que lessier les departir par prescricions et aprés querre remede de restitucion , mes les excepcions qui sont des tenures de . 
xxx . 
ou de . 
xl . 
anz remeindront en leur estat . 
» Ci devise qi sont cil qi peuent avoir restablissiment de leurs choses . 
Cist titre determine les persones qui pueent avoir restitucion enterine . 
Et de ce dit li empereres Alixandres : « Tel juge qui conoist de la cause de restitucion doit esgarder se cil qui dist qu' il est meneur de . 
xxv . 
anz et dist qu' il est engingnié est home diligent en ses besongnes et sajement se meine es besongnes de sa comune , qu' il ne soit senblant de verité qu' il soit engingnié par meins d' aage . 
Mes quant le juge avra bien cerchiee la chose , se il trove qu' il est engingnié par verité , pour ce seulement ne perdra il le benefice de restitucion qu' il fu fet decurion avant qu' il fust d' aaje pour les besongnes deu païs ne pource qu' il a fet assez enfanz . 
» Li empereres Justinians dit : « Les anciens doutoient se les fuiz contre leurs peres ou ceus qui sont franchi contre leur franchisseeurs pueent movoir querele , qu' il dient qu' il ne se sont contenu à droit envers eus et pour ce pueent demander restitucion . 
Les uns disoient qu' il ne devoient avoir point de restitucion , que le droit de nature qui est entr' eus ou la reverance qui doit cel qui est franchi à son franchiseor ne le ostroie mie , se ce ne fust par trop grant cause ou parce que la persone deu pere ou du franchisseor fust trop viex . 
Les autres ne fesoient nule distincion de causes ne de persones , mes lors seulement cuidoient que devoit estre donee restitucion quant li filz dit qu' il par sa niceté fu engingnié ne mie par le barat de son pere . 
Et autretel dist de cil qui est franchi vers son franchiseeur . 
Mes nos volons que l' aneur des peres et des meres et des franchisseors malles et femmes qui sont apelez patrons et patronnes remaingnent enterine , et pour ce si establissons que les enfanz contre les peres ou meres , nes les liberz – ceus qui sont franchiz – contre leurs patrons ou contre leurs patronnes , ne doient avoir restitucion , car la reverance des persones leur tolt toute restitucion , car il n' est mie dote que ces persones meimes se gardent que nule chose ne soit contraire à lor renomee . 
Ci dit de celui qi se fet d' aage . 
Il avient que celui qui est meneur de . 
xxv . 
anz si doit estre gregnor pour engingnier autre ; et de ce parole cist titre qui est ci mis , et est tel le premier cas : Une fame estoit meneur de . 
xxv . 
anz ; son curateur se vouloit delivrer de li . 
Si li mostra une chartre où senbloit estre escrit le jor de sa nessance et si senbloit qu ' il eust passé . 
xxv . 
anz , et le curateur si fu engingnié . 
Or voloit avoir restitucion contre cel engin , et dit li empereres que encore aprés qu' ele avra passé . 
xxv . 
anz , dedenz . 
iiii . 
anz avra restitucion enterine de toutes les besongnes qu' ele fist tant com ele fu meneur de . 
xxv . 
anz . 
Un bacheler qui estoit meneur de . 
xxv . 
anz vouloit fere à toi aucun marchié ; si te fist entendant qu' il avoit passé . 
xxv . 
anz et tu creïs sa mençonge ; il se tenoit pour engingnié et voloit avoir restitucion . 
Dit li empereres que n' en doit point avoir selonc les establissemenz de droit , car les droiz comuniex secourent à ceus qui sont engingnié ne mie à ceus qui voelent decevoir autrui . 
Tu estoies meneur de . 
xxv . 
anz et , porce que l' en ne vouloit fere marchié à toi , tu provas faussement que tu estoies d' aage , que te feis veoir tout nu . 
Quant tu eus fet marchié , demandoies restitucion enterinne . 
Dist li empereres que tu ne la doiz avoir . 
Mes se ce n' est fet par le barat de ton aversaire , le benefice de la restitucion durra ; donques va par devant le juge ; si saches par cui barat ce est fet ou de toi ou de ton aversaire . 
Et s' il voit que tu n' i feis point d' engin et tu prueves que tu estoies lors meneur de . 
xxv . 
anz , il t' ostroiera restitucion . 
Mes se tu juras que tu estoies d' aaje et de ce fu fete chartre , tu doiz bien savoir que le benefice de restitucion t' est tolu se tu ne mostres par autres instrumenz , ne mie par tesmoinz , que tu estoies lors meneur ; mes se tu feis sairemenz sur les seinz , tu ne puez riens mostrer encontre . 
Tu estoies meneur de . 
xxv . 
anz , avint que seur autrui besongne fu fet nonbre de tes anz par devant le juge , si fu failli an nonbre , si voloies avoir restitucion . 
Dit li empereres que ce que tu li as prié sera examiné par le juge de ton païs , et se il troeve que tu estoies meneur quant il avra esgardé ton aage – mes par faus cuidier fus tenuz pour gregnor et ce pert par bones proves – il fera envers toi ausi come envers meneur de . 
xxv . 
anz . 
Ci desfent q' en ne demant pluseurs foiz restitucion . 
Cist titre parole quant aucun demande plusors foiz restitucion . 
De ce dist li empereres Sever à . 
ii . 
freres : « Se vos demandastes restitucion enterinne contre la sentence del juge qui fu donee contre vos et ne vos fu ostroiee , pour noiant querroiz que cele meimes qause soit derechief traitiee , car vos deviez apeler quant la sentence fu donee contre vos que nel deussiez avoir restitucion ; mes se vos estes encore meneur , vos pouroiz estre restitui à apeler de cele sentence . 
» Li empereres Alixandres dit à un qui li demandoit conseill : « Ja soit que les tuteurs de l' orfeline furent veincu quant il demandoient restitucion par non de l' orfeline , car tu diz que tu puez user de noveles raisons , voisent les curateurs de cele meimes qui est ore ta femme par devant le juge et demandent qu' il facent les causes de restitucion . 
» Li empereres Phelipes dit : « Restitucion enterine ne doit estre demandee en une meimes cause . 
ii . 
foiz ne plusors se cil qui la demande ne mostre noveles raisons pour quoi doie estre ostroiee . 
» Ci dit de ceaus qi font leurs besoignes devant ce q' il soient d' aage . 
Cist titre parole de ceus que , ja soit ce qu' il soient meneurs de . 
xxv . 
anz , il pourchacent de l' enpereeur qu' il puissent fere leurs besongnes ausi con s' il fussent d' aage . 
De ce dist li empereres Aurelius : « Ceus qui ont pourchacié pardon de leur aage , ja soit ce qu' il ne facent leur besongnes covenablement , nequedent il ne pourront avoir restitucion enterinne , car ces qui feroient marchié à eus seroient deceu par l' autorité deu prince . 
» Li empereres Costentin dit : « Touz les bachelers qui sont apris de bones meurs et voelent par eus governer les eritaches de leurs peres et de leurs meres et de leurs aiex que sont leur patremoine et seur ce ont mestier l' aide de l' empereor , issi pourront avoir pardon d' aage se il ont acompli . 
xx . 
anz . 
Et aprés qu' il avront pourchacié pardon d' aage de l' empereor il meimes , tout par soi doivent mostrer devant le juge le nonbre de leurs anz et coment il ont pourchacié le benefice l' empereor et doivent prover par bons tesmoinz leurs bones meurs et la prouece de leur courage et la honesté de leur vie . 
Et les femmes ensement qui sont loees par honestes costumes et par sagece de cuer , quant eles avront passé le disieme an , nos volons qu' il puissent avoir pardon d' aaje , mes nos ne les contregnons mie qu' eles viengnent par devant le juge pour la honte que femmes doivent avoir , mes quant eles avront receu le pardon d' aage , eles proveront seulement le nonbre des ens ; et ce feront eles par procureor et proveront ou par intrumenz ou par tesmoinz . 
Eles avront partout tel droit quel ont les homes . 
Nequedent ce leur ostroiions et as homes et as fames par si qu' il n' estrangent nule teneure sanz autorité del juge ; et ce feront les senateurs en ceste roial cité par devant la teue hautece , dit li emperere au prefet de la prevosté ; les autres par devant le prevost , es provinces par devant le baillif de la province mostrent de leurs costumes et de lor vie ; mes ceus qui contre l' ordenement de ceste loi pourchaceront pardon de leur aage de l' empereor , sachent qu' ele n' avra nule valeur . 
» Li empereres Justinians dit : « Ceus qui ont pourchacié pardon d' aage de la pitié de l' empereor ne pueent ne vendre ne doner ne engagier nule seue teneure sanz l' autorité deu juge , car à ceus qui n' ont pourchacié pardon d' aage a mestier ausint l' autorité deu juge à estrangier ou à engagier leurs teneures ; et en ce est senblable la condicion de touz ceus qui ont pourchacié pardon d' aage et de ceus qui ne l' ont pourchacié . 
» Cist meimes empereres dit : « Se aucun comande à doner aucune chose ou fere aucune e dit ‘ quant il sera d' aage ’ ou dit il ’ quant il sera d' acompli aage ’ , nos voulons que ce soit entendu seulement de cel aage qui est conpli del trespas de . 
xxv . 
anz , ne mie de cel que li empereres acomplist par son benefice ; et meesmement en les constitucions ou en les restitucions doit estre ce entendu et ausinc en autres quas , se aucun ne dist especialment de l' aage qui est aconpli par benefice de l' empereor . 
» Ci dit de ceus qi outroient puis ce q' il firent devant aage . 
Cist titre parole deu meneur qui ostroie puis qu' il est gregneur ce qu' il avoit fet en meneur aage . 
De ce dist li empereres Diocliciens : « Se aucune departie est fete entre les meneurs de . 
xxv . 
anz loialment sanz nul engin par escrit ou sanz escrit et il l' otroient puis qu' il sont d' aage , il covient qu' ele remeingne entiere . 
» Cist meimes empereres dit : « Cel que , puis qu' il a passé . 
xxv . 
anz , ostroie ce qu' il a fet quant il estoit de menor aage , pour noiant demande aprés à despecier ces choses . 
» Ci devise qeus juge ount poeir de doner restitution . 
Cist titre parole de juges qui ont pouoir de doner restitucion et à qiex juges doit estre demandee . 
Li empereres Antonins dit : « S' aucune chose est jugiee par mon procurateur , le baillif de la terre où ce sera jugié ne le poura rapeler par restitucion , car l' empereor seulement puet doner restitucion contre la sentence de son procurator . 
» Li empereres Dioclicians dit à un home qui li demandoit conseill : « Se tu as doné ce que tu devoies doner par transaccion , or le veus rapeler par restitucion ou par autre raison . 
Certes , dit li empereres , tu doiz ce pourchacier par le baillif de la terre où demeurent ceus que tu veus pledier . 
» Li empereres Justinians dit : « Nos savons que meinz ont doute des restitucions enterines se l' en les doit demander seulement par les juges qi ont juridicion ordinaire ou par juges deleguaz des ordinaires , ou soient demandees par meneurs de . 
xxv . 
anz ou par gregneurs , selonc qu' il est establi es lois qui furent fetes avant nos ou en celes que nos meimes feimes . 
Nos establisons que tieus causes pouront estre traitiees non seulement par devant les juges ordinaires , mes encore devant ceus qui vos dourons ou les autres juges ordinaires dorront , ou en ceste roial cité ou es autres terres , que senble que le juge qui a doné cel deulegat juge par soi meismes et done restitucion . 
Einsi sera grief l' examinacion des causes . 
Mes pource que nus ne cuide qu' il puisse si largement estendre l' entendement de nostre constitucion qu' il cuide que les arbistres qui sont esleu par consentement des parties puissent conoistre de cause de restitucion se doit estre donee ou ces qui sont delegaz d' autres juges delegaz qui n' ont point de juridiccion , mes seulement ont pouoir de jugier ; car seulement ces juges volons que conoissent de cause de restitucion qui ont ordinaire juridicion ou ceus qui seront nez de tieus , mes voiant ceus qui seront doné par l' enpereor . 
Mes pource qu' i n' i remangne nule doute , nos ajostons ce que cex seulement qui desus sont nonbré puissent jugier de cause de restitucion ou ce leur soit especialment mandé . 
Et ce bien savoient les ancians ou se il sont doné juge generalment ou se sont doné à autres causes especiaument et eschiet question de restitucion . 
» Ci dit q' en doit comper totes choses en restitucion enterine . 
Cist titre parole des contes qui sont fez es jugemenz de restitucion , car ausinc com le meneur de . 
xxv . 
anz recuevre sa chose par restitucion , ausi l' autre qui avoit marchié fet à li doit recovrer ce que le meneur a de li . 
De ce dist li empereres : « Cil qui porchace restitucion enterinne ausi conm il ne doit avoir domaje ausi ne doit avoir nul gaaing , et pource que tout ce que porvint à lui ou de l' achat ou de la vente ou de quel que marchié ce soit , tout doit randre . 
Et se le meneur de . 
xxv . 
anz fu plege pour aucun et fu assous de la plegine par restitucion , l' accion doit estre randue au meneur contre au principal detor . 
Et se le meneur avoit pris heritage qui li estoit escheoit et il pourchace restitucion pour lessier l' eritache , il doit randre tout ce qu' il a eu de cel eritache ; et se il a fet aucun barat , ce meimes doit il randre . 
» Ci dit qe par autre qe par lui demande en restitucion . 
Cist titre dit que non seulement par soi mes encore par procurator puet l' en mener cause de restitucion . 
Li empereres Alixandres dit : « Se aucun est en tel estat qu' il doie avoir restitucion , il la puet pourchacier par son procureor . 
» Ci dit qe totes choses revienent arieres par restitucion . 
Cist titre dit que , puis que aucun a demandé restitucion enterinne , toutes les choses doivent estre en leur estat jusque la cause soit finee ; et ce esgardera le juge devant qui la querele est meue . 
Ci dit de ceaus qi sont en chevauchee doivent estre restabli . 
Cist titre parole coment les chevaliers qui sont en chevauchiee por le preu de tout l' empire doivent avoir restitucion enterine ausi com les meneurs de . 
xxv . 
anz . 
De ce met ceste loi tel quas : Valerian estoit un haut baron , il estoit hors de son païs en une chevauchiee , un eritache li escheï . 
Il devoit demander la possession de ceus biens dedenz . 
i . 
an . 
Il ne la demanda ; avant mourut . 
Son oir voloit avoir restitucion ausi con devoit avoir le mort , que le tens qu' il estoit en la chevalerie ne li fust conté . 
Fu demandé à l' empereor se il la devoit avoir et li empereres respont que se Valerian mourut en la chevalerie puis que le tens en qui il devoit avoir demandé la possession de ces biens , sis oirs poura avoir restitucion dedenz . 
iiii . 
anz . 
Li empereres Alixandre dit : « Se aucune des choses de ceus qui sont hors de leur païs pour le comunel preu de l' empire est perdue par teneure que autre ait fete aucun tens ou aucun est delivré d' aucune accion dont il i estoit tenu , il avra restitucion enterine par la general juridiccion dedenz un an , quant il avra aise de pourchacier la . 
» Cist meimes empereres dit : « Ce que aucun a tenu des choses à celui qui estoit en chevalerie ou en tens qu' il estoit fors de son païs et pour achoison de cele teneure a gaagnié la segnorie de cele chose , puis que celui sera retorné de sa chevalerie , il poura demander restitucion enterine dedenz un an qu' il avra aise du pourchacier , qu' il puisse demander cele chose come soe . 
Ne la teneure que l' autre a fete quant il estoit fors ne li nuise , mes outre cel an ne doit perdre la chose cel qui l' avra gaangniee pour teneure . 
» Li empereres Gordians dit à un juge : « Tu doiz bien savoir que einsi doiz fere contre ceus qui sont fors de leur païs por le preu de l' empire que , se aucun leur demande et il n' ont qui les desfende , le demandeor doit estre mis en saisine de leurs biens , mes ne doivent estre vendu jusques q' il soient retorné . 
» Cist meimes empereres dit : « La teneure de . 
iiii . 
anz qui aucun fet de la chose autrui quant il l' a achetee del procureor de la borsse l' empereor , ja soit ce que nuise à autres , ne peut nuire à ceus qui estoient fors pour le preu de l' empire ne autres qui sont d' aage qui par aucune raison pueent pourchacier restitucion . 
» Tu estoies fors de ton païs en chevalerie , avoies engagiees tes teneures . 
Les oirs de ton creancier vendirent ces teneures ; tu demandas comseill à l' empereor et il respont : « Va t' an au juge de la terre et demandes restitucion enterinne ; et quant la vente sera rapelee , tu recevras tes teneures et tu paieras la dete que tu devoies ou le pris pour qui estoient vendues , se il est meins que le detor . 
» Ton pere fist aucun marchié où il fu engingnié . 
Aprés sa mort tu voulois rapeler ce qu' il avoit fet , pource que tu estoies chevalier . 
Dit li empereres que le filz por achoison de sa chevalerie ne doit rapeler ce que li peres avra fet , et meimement quant li peres n' en fist nule querele en sa vie . 
Li empereres Justinians dit : « Nos establissons que ceus tens en qui ces qui sont fors de leur païs sont enbesongné por l' empire leur doient seulement aidier à ce que , quant il demanderont leur chose que autre tient , cel ne se puisse desfendre pour raison de sa teneure et à ce qu' il puissent pourchacier restitucion enterinne . 
Mes ceus qui ne sont en la besongne de l' empire ou il sejornent en leur ostiex , ne leur vaudront riens à ceus previlieges avoir . 
» Ci parole des femes aus chevaliers qi ont cele raison qe ont leur seigneurs . 
Cist titre parole des femmes as chevaliers et à ceus qui sont fors de leurs païs pour besongnes de l' empire , car eles ont restitucion aucune foiz . 
De ce dit li empereres Alixandres : « Ce est chose coneue que les femmes as chevaliers qui vont avec eus fors quant il sont en chevalerie doivent avoir restitucion ausi come les chevaliers meimes . 
» Li empereres Dioclicians dit au juge de la province : « La teneure de lonc tens que aucun a fete de la chose à cele femme qui a esté avec son baron fors dementiers qu' il entendoit à sa chevalerie ne li doit nuire , mes pource que aucunes foiz tieus alees se font par feintise et par barat ne ne doivent nuire as autres , nos jujom que se tel femme mostre que la meson qui est vendue en sa forenneté est seue , ele tendra le pris pour qui ele fu vendue et si recoverra sa meson . 
» Ci devise lo tens de la restitucion . 
Cist titre parole del tens de la restitucion des meneurs de . 
xxv . 
anz et des gregnors et des autres persones qui pueent avoir restitucion et de leurs oirs . 
De ce met la prumiere loi de cest titre tel quas : Tu estoies meneur de . 
xxv . 
anz , fus deceuz en aucun marchié que tu feis en cel aage ; avant que passasses cel aage fus grant piece en chevalerie fors del païs , à ton retor vouloies avoir restitucion . 
Dit li empereres que tu puez demander restitucion tout le tens de la chevalerie , car le tens qui est ostroié à pourchacier restitucion puis . 
xxv . 
anz ne comence à corre fors aprés que l' en est retorné de sa chevalerie . 
Ton pere , quant il estoit meneur de . 
xxv . 
anz , fist aucuns marchiez où il avoit esté engingniez , avant que il demandast restitucion dedenz . 
xxv . 
anz ou aprés en tens qu' il pouoit avoir restitucion ; il mourut ; tu fus sis oirs et endementiers que tu estoies dedenz . 
xxv . 
anz ou el tens que pouoies avoir restitucion par la persone deu mort , tu entendis à chevalerie . 
Dit li empereres que le juge te secorra par restitucion , que le tens que tu estoies en chevalerie ne te sera conté . 
Aucun avoit vendue ta chose , et celui qui cuidoit qu' ele fust del vendeor , il tint . 
iii . 
anz et si en fu fet sires par l' achat et par la teneure . 
Tu estoies dedenz le tens que tu pouoies demander restitucion et començas à aler fors de ton païs en chevalerie . 
Certes dit li empereres que , ja soit ce que l' acheteor de ta chose eut complie sa teneure avant de ta chevalerie , le benefice de l' aage qui se continue ou la chevalerie ne suefre que tu aies doumage de ta chose . 
Tu avoies . 
ii . 
freres chevaliers qui estoient meneurs de . 
xxv . 
anz ; il avoient fez aucuns marchiez dont leur avenoit à demander restitucion . 
Avant qu' il retornassent , il moururent en leur chevalerie et leur eritache t' escheï . 
Dist li empereres que tu puez demander restitucion par leur persones , car le tens qu' il avoient à demander restitucion ne leur corrait tant com il estoient fors pour leur chevalerie , mes tout l' envoierent à leur oir . 
Li empereres dit : « Ce qui est establi es lois des restitucions enterines convient que soit gardé ; et se aucun a pourchacié pardon d' aage par nostre benefice , dés le jor qu' il avra mostré par devant son juge nostre induljance et l' en li avra ostroiee amisnistracion de ses choses , il avra le tens qui est establi par droit à comencier et à fenir les causes de la restitucion par si que , tant com il seront meneur de . 
xxv . 
anz , de ce qu' il avront fet avant qu' il pourchacent pardon d' aage pourront avoir restitucion enterinne . 
Et se meneur a l' eritache d' autre meneur , ne li soit desfendu qu' il ne demant restitucion puis qu' il sera d' aage , dedenz le tens où ce est ostroié . 
Mes se le meneur a l' escheoite au meneur de . 
xxv . 
anz , de tant com partient à ce qu' il a par la persone del gregnor , il avra tant de tens à comencer et à fenir les causes de la restitucion quan q' en estoit remés au mort qui il est oir où que il a la possession des biens . 
Mes quant le gregnor a l' eritache au menor , se il a son heritage par le droit de cité ou par testament ou sanz testament , le tens de demander restitucion li comencera à corre si tost com il avra pris l' eritage ; mes se l' eritache li eschiet par le droit du prevost , si tost com il avra receu la possession des biens li sera conté le tens à comencier et à fenir la cause de la restitucion tout entier sanz nul menuisement . 
» Cist meimes empereres dit : « Les tens qui sont establiz à doner restitucion enterinne soient bien gardé . 
Se celi qui demande la restitucion demande aucun delaiement , se cel delaiement puet estre contenu dedenz le tens de la restitucion , il doit estre ostroié à cui que le demant , mes se il demande tel deloiement qui ne puise estre compris dedenz le tens de la restitucion – car il demande espoir le delaiement vers la fin deu tens de la restitucion et doit passer outre cel tens – le delaiement ne doit estre ostroié au demandeeur , car il estoit en sa volenté de movoir sa querele , lors quant le deloiement qu' il voudroit demander pourroit estre enclos dedenz le tens de la restitucion . 
Mes se celui contre qui l' en pourchace restitucion demande dilacion pour soi desfendre , nos voulons qu' i li soit ostroié sanz enpeeschement deu tens , car il n' estoit mie en son pouoir quant l' en le metoit em plet . 
Donques ele li doit estre ostroiee , ja soit ce qu' ele passe le tens de la restitucion ; et se cil qui desfent pourchace le deloiement , cil qui demande em porra user à requerre ses prueves . 
» Li empereres Justinians dit : « Nos volons oster issi sutilité del tens de doner restitucion qui estoit un an ancianement , que l' en contoit quant l' en avoit aüsé de demander restitucion . 
Dont nos establison en la vielle Rome et en ceste cité et en Ytalie et en les autres terres que pour cel an qui estoit conté à demander restitucion soient donez . 
iiii . 
anz continuiz del jor dont soloit corre l' en . 
Et cest tens soit comunel en touz leus , car nos ne voulons que nule disferance soit en ce pour la diverssité des leus . 
Et ce avra leu non seulement en la restitucion des meneurs de . 
xxv . 
anz à qui cel an coumenceroit à corre ausitost com le vintesisieme an atermoit , mes encore en la restitucion des gregneurs de . 
xxv . 
anz , que pour l' an qui souloit estre ostroié soient donez . 
iiii . 
anz continuiz à comencier et à fenir la querele de la restitucion . 
Et ausi con cest tens ne cort as meneurs en meneur aage , ausi ne corra as gregneurs le tens qu' il sont fors de leur païs pour le preu de l' empire où il sont enpeeschiez pour autres loiaus essoines qui sont conté es ancianes lois . 
Tout cel tens en soit tret fors , porce que ne soit dessenblable la restitucion des gregneurs et des meneurs . 
» Ci dit par qeu raison en done restitucion à ceus qi ount plus de . 
xxv . 
anz . 
Cist titre parole des causes pour lesqueles les gregneurs de . 
xxv . 
anz pueent avoir restitucion . 
Et de ce respont li empereres à un qui li demanda : « Se porce que tu fus en legacion pour moi , fus condanpné sanz desfendeor en la querele que tu avoies , à droit demandes restorement de juise , que puisses user derechief de tes desfenssions , car ceus qui font osfice de legacion cel previliege doivent avoir qui ont ceus qui sont hors de leur païs pour le preu de l' empire . 
» Un huem estoit mis em prison par le bailli de la terre , il avoit plet par devant un juge , il ne pot venir à son jor , si fu comdampné . 
Dit li emperere que il avra restorement de sa cause . 
Li empereres Dioclicians dit : « Es marchiez qui sont de bone foi , non seulement as meneurs mes encore as gregneurs secourent les droiz quant il i a bone raison . 
» Cist meimes empereres dit : « Le comun de la cité de Rome use deu droit des menors , et pour ce ele puet avoir restitucion ausi com il . 
» Les anemis de l' empire pristrent mon pere et ma mere et moi . 
Mon pere et ma mere moururent en chetiveté . 
Je reving de la prison , vouloie avoir l' eritache de mon pere et de ma mere . 
L' en me disoit encontre que mon pere et ma mere estoient mort en servitude et ne pouoient avoir nul oir . 
Je demandai conseill à l' empereor et il respont que le benefice de la loi Cornaille me fet gaangnier l' eritache , que la loi Corneille feint que mon pere et ma mere furent morz l' en qu' il furent pris ; et pour ce ge puis demander leur heritache par tele accion con font ceus qui ont pourchacié restitucion – mes l' excepcion qui selt estre posee – se je ne demant dedenz l' en que je sui retorné et je ai aise du demander . 
Ci dit de ceus qi metent fors de leur main ce dont en les vet plaidoier . 
Cist titre parole de ceus qui estrangent la chose q' il tenoient d' autrui quant il sevent que celui qui la chose est la velt demander et il estrangent la chose pour traveillier le demandeor , et en cest quas a leu restitucion . 
Li empereres Dioclicians dit : « La teneure que aucun a d' autrui chose done accion en la chose à l' aversaire , ce est à celui qui la chose est . 
Donques se aucun estrange la chose qu' il tenoit pour muer le juise de soi en autre , restitucion enterinne est ostroiee à celi qui la chose est . 
« Donques , fet li empereres à celui qui l' en demandoit conseill , se cil qui tenoit ta chose la vendié porce que tu ne la li peusses demander et la bailla à l' acheteor , tu avras pouoir de pledier quel que tu voldras , ou le vendeor ou l' acheteor . 
» Ci parole des arbitres qi reçoivent mise q' en fet seur eaus . 
Ci vient le titre des arbistres , car li empereres veut traitier ci aprés des jugemenz ; et pource que les arbitres sont à senblant de jugement , pour ce met avant le titre des arbitres . 
Li empereres Antonins dit : « L' en ne doit apeler de la sentance de l' arbitre qui est eslit par consentement des parties , car accion n' en est donee con de chose jugiee . 
Et pour ce ceus qui elissent arbistres prometent poine l' une partie à l' autre , que pour poor de la poine soient tenu de garder la sentence . 
Mes se la mise fu dite jusc' à quel jour pourroit l' arbitre dire sa sentence et il la dit outre cel jor , la sentence est nule , ne cel qui n' obeist à tel sentence ne doit paier nule poine . 
» Entre moi et toi feimes mise de la querele que nos avions , tu ne vousis venir au jor que nos avoit ensegnié nostre arbistre . 
Certes dit li empereres que tu doiz la peine qui fu establie en la mise . 
Entre toi et ta fille avoit une querele ; s' en fu fete mise . 
Les arbistres donerent la sentence contre toi pour ta fille . 
Tu ne vouloies obeir à la sentence . 
Fu demandé à l' empereor se tu devoies paier la peine qui fu establie en la mise . 
Dit li empereres que se les arbistres pour deniers ou pour grace de ta fille donerent la sentence , s' ele demande la peinne que fu promise par stipulacion , tu pourras mestre encontre excepcion de son mau barat , ou pourras demander à ta fille la poine pour la clause que l' en seult mestre es misses , quant l' en fet la stipulacion de la poinne , que les parties prometent qu' il ne feront riens par engin en toute la cause . 
Li empereres Justinians dit : « Pource que parjure ne soit fet se les arbistres sont eliz par sairement et que les desloiax homes n' aient congié de escharnir les sentences des arbitres , nos jujons que ceste chose doit estre ordenee par nos . 
Donques se par aventure cil qui demande et cil qui desfent et li arbitre voelent que la chose doie aler par sairement et les pledeors meismes escrivent ce de leurs meins ou soit escrit par mein de comunel notoire ou les arbitres meimes dient ce en actes devant le juge ordinaire , c' est que l' arbitre est esleuz par sairement des parties , et se ce i est encore ajosté que l' arbitre meimes a juré qu' il deliverra le plet par verité , lors sa sentence doit estre gardee fermement ne le demandeor ne le desfendeor ne s' en porront partir , einz leur covient obeir à sa sentence en toutes manieres . 
Mes se ce ne se troeve fet ou escrit de l' arbitre , mes les parties mouterront par letres qu' il ont juré qu' il tendront la sentence de leur arbitre , en cest quas ausint voulons que la sentence de l' arbitre soit bien gardee ; et leurs letres des parties avront force se il escrivirent deu comencement ou aprés quant il eslissoient l' arbitre ou aprés la sentence de l' arbitre le troeve l' en escrit , qu' il ont juré d' estre à son dit . 
Mes se l' arbitre tout seul jure qu' il jugera à droit par priere des parties et ce se trove escrit , ausinc vaudra en cest quas sa sentence com en ceus par desus et sera ferme en toutes manieres par loi . 
Et en touz ces cas avra accion cil pour qui la sentence sera donee , ou accion ou fet , ausi come d' autre sentence de juge , ou condiccion de la loi , ou accion en la chose , sicom la maniere deu fet requerra . 
Mes se par aventure nule tel chose puet estre trovee ne escrite ne dite , mes l' une des parties dit qu' il ont juré qu' il seront au dit de leur arbitre , tieus paroles des pledeors ne des arbitres meimes ne doivent estre creues , car se aucun dit que sairement a esté doné n' il ne dit par devant le juge , ne nule escriture ne pert de ce , tele querele qui n' est certeine , qui sovent avient entre homes nices , ne fera nul preu à la chose qui einsi sera juchiee , mes ce vaudra en cest quas que les encians establirent pour eslire arbitres . 
Mes se aucun aprés la sentence de l' arbitre escrit en cele meimes sentence grieu qui senefie ‘ je ne contredi mie ’ , ja soit ce qu' il ne die ‘ je lou ’ ou ‘ ge reçoif ce que les arbitres dient ’ , il sera contreint à fere et aconplir ce qu' il a ostroié par accion en fet , que n' est de la sentence du juge . 
Car quele disferance est en ce se il dit ‘ je ostroie ceste sentence ’ ou ceste parole est lessiee ? Certes nule disferance i a , car se les paroles qui sont costumees es stipulacions et la outracheuse sutilité est ostee par nos qui novelement feimes lois esqueles nos amendasmes meinz vices de stipulacions et meintes doutes et meinz enpeeschemenz , pour que n' ostons en tele escripture toute la doute de l' encian droit , que se aucun escrit ces choses ou aucunes d' eles , qui senble qu' il ostroit la sentence et que soit contreint à fere ce que li est comandé ? Car il n' est mie senblant que pour ce seulement escrit ce qu' il ne contredie , mes pour ce qu' il acomplisse ce contre qoi il ne puet venir . 
» Ci vient une autentique qui amende ceste loi , qui dit : « Nos establisons que nul arbitre soit fet par sairement , mes il establisent poine et , cele peinne paiee , se puissent les parties departir de l' arbitre . 
Et se contre ce est fet , le juge qui juja mal , se il le fet par engin , il atendra poine de Dieu ; se par non savoir , nule chose avra de doumage fors le sairement , ne les parties n' i avront mal domage . 
» Cist meimes empereres dit : « Avant de nos estoit establi es arbitres qu' i estoient esliz sanz nule poine ne nul juge nes avoit donez , mes les parties sanz nul comandement de juge les eslissent qu' il doient estre à son dit . 
Il avenoit que se la sentence fust donee pour celui qui desfendoit , il avoit excepcion come de covenance ; mes se la sentence fust donee pour le demandeor , il n' avoit nul preu de cele sentence , mes nos establissons en ces arbitres que nos avom dit et qui seront esleu par tel consentement par cel covant , soit escrit ou non , que il se tendront à sa sentence : se par aventure les parties suscrivent en la sentence puis qu' ele sera donee , que cele sentence ne desplaist à nule des parties , le desfendeor en avra excepcion come de covenance ; mes encore le demandeor avra accion en fet qui li sera donee de nos , que la sentence qui li sera donee soit mandee à execucion . 
Et ce doit estre fet en ceste roial cité par l' oficial del haut prefet et de cel juge de qui juridicion est le desfendeor , es autres provinces par les governeors et par les executeurs ou par les juges par qui se destreint le desfendeor . 
Mes se il ne suscrivent en la sentence qu' il ostroient la sentence de l' arbistre , mes il se turent et comfermerent la sentence par leur taire , ne dedenz . 
x . 
jorz aprés n' envoierent à dire par devant tesmoinz au juge ou à l' aversaire l' un à l' autre par que le juge entende q' il ne vouloient recevoir la sentence , cele sentence sera comfermee pour le taire des parties et le desfendeor avra excepcion et le demandeor accion por quel que la sentence soit donee . 
Mes se l' une des parties reüse la sentence ausi com est desus dit ne ne veut recevoir la sentence , lors cele sentence ne fera nule prejuisse ne ne pourra cil demander accion ne al desfendeor excepcion , fors en ceus arbitres qui sont esleu par sairement ; selonc que nostre constitucion par desus a dit , ja soit ce que nos savon bien l' opinion de Jule Pol et des autres sages homes qui touchierent cele question quele nos determinons en present . 
Mes il ne la determinerent parfitement , mes il cuiderent que assez estoit remeindre en unes tenporiaus accions , mes nos defenissons plus planierement et generalment que se aucun est semons par lestres par devant l' arbitre , issi sera despecié la teneure de lonc tens come se le plet fust comencié devant le juge ordinaire . 
Et ce establissons generaument en ces besongnes qui sont fetes par devant les arbitres : se aucune chose qui apartiengne au fet soit reconeue ou provee par tesmoinz , l' en em pourra usser par devant les juges ordinaires . 
Cist meimes empereres dit : « Nos establissons que les femmes soient departies des compangnies des juges , qu' eles ne puissent estre juges ne arbitres , car eles doivent estre remenbranz de leur chasteé et des oevres que nature leur ostroie et de que les comande à garder , ja soit ce que aucunes soient de grant pouoir qui reçoivent arbitre , ou s' eles sont patrones et eles oient les plez qui sont entre leurs franchiz ; einsi que pource qu' eles sont eslites , nule excepcion ne nule accion sera donee à demander poine contre ceus qui ne voudront obeir à leur sentence . 
» Ci dit des seurtez qe baillent cil qi plaidoient par autres . 
Cist titre parole des seurtez qui donent en causes cez qui veulent plaidier par procureors . 
De ce dit li empereres Dioclicians : « Certeine chose est que cil qui est fet procureor del demandeor par devant le juge ne doit estre contreint à doner plege que cel pour qui il est ostroiera ce qu' il fera , car en cest quas il est come procureor de celi qui est present . 
Donques se cil qui l' avoit fet procureor mue sa volenté et ne veut qu' il soit procureor , ce qu' il avra fet jusqu' alors sera tenu et gardé par le juge . 
Mes se l' autre partie li met encontre au comencement allegacion de desfension , ce est se il voudra desfendre celui pour qui il est , il li covendra à doner plege deu desfendre , car del desfendre il ne pourra aler avant de la querele dom il est procureor , mes le procureor au desfendeor , ja soit ce qu' il soit fet pardevant le juge en toutes causes . 
Ci dit des demandes qu' en soloit demander formes . 
Cist titre parole des formes des accions et del pourchacement d' eles qui estoit encianement que se aucun vouloit demander à autre , il li covenoit pourchacier s' accion des sages homes qui en avoient pouoir . 
Il donoient paroles formees ; et qui lessoit une parole pardoit sa querele , mes ce est amendé par cez . 
ii . 
lois de cest titre . 
L' emperere Costentin dit : « Les formes de droit qui aguetoient en sillabes come font les oiseleeurs , voulons que soient tranchiees par racinnes de toz auctors . 
» Li empereres Theodoises dit : « Nos volons que excepcion soit contrepossee à nului de ce qu' il ne pourchaça s' accion par qui il demande , ne en gregneur joïsse ne en meneur , se cele accion qu' i propose est covenable à la besongne et apte à la chose . 
» Ci dit coment en doit fere sairement de verité . 
Ci vient le titre des sairemenz que l' em apele sairemenz de verité , et est ci mis avant le titre des jugemenz et aprés le titre des arbitres , car en arbitres et en jugemenz done l' en sairement de verité . 
De ce dit li empereres Justinians : « En toutes les qauses qiex que soient , ou soient pour letres ou pour instrumenz ou pour autre chose où proves soient à doner , ne voulons que autremenz soient contreinz de doner proves se celui qui les demande ne done prumierement sairement de verité que il ne demande ceste chose pour achoison d' aloignement deu plet , car pour poor del sairement est refrenee la presse des torçoniers pledeors . 
Et pource que aucuns ne puissent mostrer leur cruauté que il moinent malement à fere tormenter sers pour achoison de regeïsement , il ne doit estre ostroié autrement à venir à ce à ceus qui ce demandent ne les juges nes doivent oïr se il ne jurent avant seur les seinz evangiles qu' il ne demandent ce pour haine des sers ne pour courouz de ceus qui sont oirs avec eus , mes pource qu' il ne pueent autrement mostrer ne enquerre la verité des choses de l' eritache . 
» Cist meimes empereres dit : « Puis que nos avons ordené que les juges ne doient jugier les causes se il n' ont les seinz evangiles par devant eus , et les avocaz en toutes les terres qui sont sozmises à l' empire de Rome jurent avant et issinc alleguent es causes , nos entendons qu' il estoit mestier à fere ceste loi par laquele nos establissons en toutes les quereles qui seront meues aprés ceste loi que ne le demandeeur ne le desfendeeur ne puisse autrement ou comencement deu plet dire nule chose se il ne jurent , si tost com le demandeor avra conté son fet et le desfendeor avra respondu , avant que les avocaz facent leur sairement ; et le demandeor jurra qu' il ne fist sa querele pour malice , mes pource qu' il cuide avoir bone cause ; le desfendeor ausinc ne pourra user de ses alleguacions se il ne jura avant que pource qu' il cuide avoir bone raison de soi desfendre est venu à contredire , et aprés les avocaz d' enbedeus parties jurront ausi con nos avom ja ordené et les seinz evangiles seront mis par devant le juge . 
Mes se par aventure la persone qui doit jurer a aucune dignité ou est aucune bone dame qui ne devoit estre menee par devant les juges , ele fera le sairement en son ostel par devant l' autre partie ou son procureor . 
Et ce meimes covient à garder se il i a tuteurs ou curateurs ou autres personnes qui ont amisnistracion d' autrui choses par autorité de la loi , car il covient que cez persones jurent que il sevent la qause de ceus pour qu' il sont et por ce i vienent , car le petit orfelin ne celi qi est de . 
xiiii . 
anz ne les autres persones de tieu maniere ne pueent si bien savoir l' autorité come ceus qui font leurs besongnes , et pour ce pueent il mieuz venir au jugement , car il jurent issi com il cuident et croient , ja soit ce que la nature de la cause soit autrement que il ne jurent . 
Et par aventure , nequedent ce que chascun croit et cuide , ce doit jurer , mes touz les autres juremenz qui descendent des autres lois ou de celes que nos avom fetes durront en leur fermeté . 
Mes se par aventure une des parties n' i est mie , mes ele a son procureor en la cause , le demandeor n' avra congié de mander sa cause à son procureor se il ne jura avant sairement de verité en la province où il jut par devant son juge . 
En cele meimes maniere , se le desfendeor n' i est et par aventure il a ordené son procureor par stipulaccion de paier ce que sera jugié ou il a aucun desfendeor qui le desfent sanz comandement , il dourra son sairement avant qu' il s' en aut par devant le demandeor ou tout sanz li , se le juge l' esgarde en jugement . 
Mes pource que nos doutons que aucuns pledeors qui usent de conchiement si veulent aquiter ce sairement et einsinc par leur barat conchient nostre establissement , nos voulons que touz les juges mostrent leur jugement seur ce , car ce est ordené non pour le preu de chascun seulement , mes de touz coumunement ; et ne suefrent que tel sairement saient lessié , mes en toutes manieres le demandent al demandeor et au desfendeor , que cest ordenement ne soit engingnié pou et pou et que le sairement des pledeors o des avocaz ne soit changié . 
Et ce encore voulons ajoster à ceste loi que se aucun muet querele pour autrui sanz comandement , mes il done plege que cil qui la querele est avra estable ce qu' il fera , pource que par tel maniere la loi ne soit engingniee , nos establissons que se aucune tel chose avient dés ore en avant , que aucun muet querele por autre ou pour aucune compangnie de genz ou pour autre universsité , il dorra la plevine costumee ; mes le plet n' ira mie avant se il ne fet par le comandement del juge les persones principaus jurer , ou par devant l' aversaire se il i veut estre , ou autre qui soit pour li . 
O se nul n' est pour li , le sairement soit doné par devant le juge de cel leu de celi por qui l' autre muet la querele se il est seul ou de la gregneur partie o plus covenable de cele universsité por qui il est . 
Et se le demandeor ne velt fere sairement de verité et ce est prové par raison , il n' avra pouoir d' aler avant en sa querele , mes il charra de sa cause come desloial pledeor , et les juges se doivent mout courecier à li et le doivent chacier loin de la cort . 
Mes se le desfendeor reüse à fere cest sairement , il sera come se il eust reconneu ce que l' en li demande , et le juge pourra doner sentence si con requerra la maniere de la cause . 
Einsinc apeticeront les quereles et les pledeors . 
Einsinc cuideront les homes quant il seront en jugement qu' il soient es mostiers , car puis que les pledeors meimes font leur plez par sairemenz et les avocaz donent leur sairement et les juges ont les evengiles par devant soi en toute la cause , que doit l' en cuidier fors que Deus est juge en toutes les causes pour les homes ? Donques l' encienne calonnie soit ostee en toutes ses dotes et contre constitucion clere et brieu soit esclerié en toutes terres et soit grant remede à determiner les causes . 
Mes ce sairement dont nos avons parlé , voulons que soient doné es quereles qui ne sont encore comenciees au comencement de la querele . 
Mes se aucunes causes sont qui pendent qui sont comenciees par entamement de plet et les seurtez sont donees qui doivent estre donees , se par aventure anbedeus les pledeors qui sont presenz et il demeurent en une meimes cité ou en son terroer , en celes causes avra leu cest sairement ; et sera doné au prumier jor de pledier qui sera aprés ceste loi . 
Mes se l' une des parties n' i est mie , pource que la querele ne soit delaiee pour celi qui n' i est et aucune chose contraire aviengne contre nostre proposement et ce que est trové pour abregement des causes soit torné en contraire , nos comandons que cil qui sera present face son sairement en toutes manieres . 
À celi qui n' i est mie es quereles qui sont comenciees et pendent soit lessié ausi com est dit . 
Mes se an.ii. 
les principaus persones n' i sont mie , pource que les quereles ne soient parlongniees , nos voulons que sanz nul sairement les quereles qui sont comenciees soient determinees . 
Ci vient une autantique qui acroist en cest sairement un article , qu' il doivent jurer que en tout le plet ne demanderont nule prueve fors cele qu' il cuideront qui leur soit mestier en verité , pource qu' il ne coviengne plusors foiz jurer . 
Aprés vient une autre autantique qui dist : « Les principals persones ou ceus à qui la besongne passe en mileu jurront par devant le juge ou autre persone ne promistrent ne ne dorront aprés ne prometront pour achoison de ceste cause ne par soi ne par autre persone moianiere , fors ce qu' il donent à leur avocaz qui leur aident et as autres personnes et qui noz lois ostroient à donner . 
Et se par aventure aucunes quereles doivent estre trestiees en nostre consistoire , cest sairement sera donné par devant le senat ; et se aucun des pledeors ne puet venir par devant le juge pour donner cest sairement , il sera fet par devant l' oficial que le juge leur envoiera ou l' autre partie ; et ce qui est de honeste vie jurra sanz son aversaire par devant son osficial ; et se les parties n' i sont mie ou l' une d' eles , cil qui n' i seront jurront par devant le juge del leu où il sont , mes se aucun des pledeors ne veut fere cest sairement , le demandeor charra de sa demande , le desfendeor sera comdampné ausi come se il eust reconeu la demande . 
» 