form Mais il les auoit enuoiéz pour sauoir s  il estoit heure . 
Aymery dist   Oil  faittes le traire auant et ie lui tendray son conuenant  mais qu  il me tiengne le mien . 
 Les escuiers retournerent et distrent ce qu  ilz auoient ueü et oy . 
Adonc se tray auant monseigneur Geffroy de Chargny et toutes ses gens et passerent oultre la riuiere et le pont de Nulais et approuchierent Calais  et enuoia deuant XII de ses cheualiers et cent armeures de fer pour prendre la saisine du chastel . 
Car bien lui sembloit que s  il auoit le chastel  il seroit sire de la uille  parmi ce qu  il estoit asséz fort de gens  et encores sur ung iour il en aroit asséz  s  il en estoit besoing  et fist deliurer a monseigneur Odart de Renti  qui estoit en celle cheuauchee  XXM escus pour paier Aymery . 
Et demoura auecques ses gens tout quoy le dit monseigneur Geffroy  sa banniere deuant lui sur les champs  et estoit son entente que par la porte de la uille il entreroit a Calais  autrement n  y uouloit il entrer . 
Aymery de Pauie  qui estoit tout saige de son fait  auoit aualé le pont du chastel de la porte des champs . 
Si mist dedens paisiblement tous ceulx qui entrer y uoudrent . 
Quant ilz furent amont ou chastel  ilz cuidierent que ce deust estre tout leur . 
Adonc demanda Aymery a monseigneur Oudart de Renti ou les flourins estoient . 
On les lui deliura tous prests en un sac et lui fut dit   Ilz y sont tous bien contéz  tenéz  contéz les se uous uouléz . 
 Aymery respondy   Ie n  ay mie tant de loisir  car il sera tantost iour . 
 Si prist le sac aux flourins et dist  en gettant en une chambre   Ie croy bien qu  ilz y soient . 
 Et puis recloy l  uis de la chambre et dist a monseigneur Oudart   Attendéz moy cy et tous uoz compaingnons  et ie uous uois ouurir celle maistresse tour par quoy uous seréz plus asseurs et seigneurs de ceans . 
 Si se tira celle part  et tira le uerroil oultre  et tantost fut la porte de la tour ouuerte . 
En celle tour estoient le roy d  Angleterre et son filz et monseigneur Gaultier de Mauni et bien IIC combatans  qui tantost sallirent hors  les espees et les haches en leurs poings  en escriant Mauni  Mauni  a la rescousse  et en disant   Cuident ces François auoir reconquis a si pou de fait le chastel et la uille de Calais   Quant les François uirent sur eulx si soubdainement uenir les Anglois  ilz furent tous esbahis et uirent que deffense n  y ualoit . 
Si se rendirent prisonniers a pou de fait . 
De ces premiers n  y ot gueres de bleciéz . 
Si les fist on entrer en celle tour dont les Anglois estoient partis  et la furent enferméz  de ceulx la furent les Anglois tous asseuréz . 
Quant ilz orent ainsi fait  ilz se mistrent en ordonnance et partirent du chastel  et se recueillirent en la place deuant le chastel . 
