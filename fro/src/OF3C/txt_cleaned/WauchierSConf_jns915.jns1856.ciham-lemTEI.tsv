form De seint Martin mout doit on doucement et uolentiers le bien oïr et entendre  car par le bien sauoir et retenir puet l   en souent a bien uenir . 
Qui bien ne seit ne bien n   entent de bien faire n   a nul talent . 
Mes del bien nest souent li biens  del mal li maus si com dist l   Escriture . 
Por ce se doit l   en au bien auoier et le bien feire  si com li seint home firent ça en arriere de cui nos trouons les oeures et les uies es escriptures . 
Et bien sacent tuit cil qi uiuent qe ia n   auront tant de bien fet en totes lor uies qe qant la mort dont nule rien n   eschape les poindera au cuer q   il ne cuident petit auoir fait . 
Dex  Qe feront dont cil qui riche sont et aise de l   auoir de cest siecle  ne en eus n   ont douçor ne humilité ne misericorde  ainz sont plein d   angoisse et de traïsson et de felonie et de si grant auarice qe com plus ont richesces et auoirs  plus en desirrent a auoir  Ce fet li deables qi en tel maniere les a laciez et pris q   il les enmeine en infer le grant chemin plenier . 
De ce se gardent li seint home qi par dolereuses peinnes et par griez tormenz et par ueilles et par geunes et par toutes bones oeures firent tant q   il uindrent a uie parmenable et a la corone de gloire . 
A ce regarderent li seint confessors et messires seinz Martins dont ci comence la uie . 
Seinz Martins fu nez de la contree de Pannone  d   un chastiel qi Ysabbarie auoit non . 
Si fu de haute lignie et de par mere et de par pere . 
Ses peres fu cheualiers et hauz hom et riches . 
Et il comença tres s   enfance bones oeures a feire et a ensiure  car tresce q   il n   auoit qe anz  comença il a aler a seinte glisse maugré son pere et sa mere qi paien estoient . 
Et qant il uint en l   aage de anz  il couoita molt a mener uie solitaire et a aler en hermitage et si eüst il fait  mes la iouenece de l   aage l   en detint et retraist de ce q   il auoit souentes foies en sa pensee . 
Et neporqant en sa iouenece fu il si ententis entor seinte yglisse q   il i porpensa en s   enfance ce q   il aempli mout docement qant il uint en plus grant aage . 
Et adonc uint li bans de par les empereors qe li uiel home qi les enfanz auoient cheualiers les feïssent . 
Adonc auoit seinz Martins anz  si s   en ala a la court por estre cheualiers et ensamble o soi un seriant qi le seruoit tant seulement . 
Et lors fu il adoubez et cheualiers anz deuant ce q   il fust baptiziés . 
Et la demora il a la court grant piece  si douz et si debonaires et si humles a totes genz q   il n   auoit en lui uice ne maluestié ne nule folie . 
En lui auoit amors enuers ses compaignons et douçour et pitié et benigneté et charité et pacience et bone uolenté et humilité si grant q   ele trespassoit tote l   umanité de cest monde  et si ert il si douz et si pius et de bone atemprance si q   il resembloit mielz home de religion qe cheualiers par la grant simplece c   on en lui ueoit et par ce auoit il si ses conpaignons trestoz ueincuz q   il tuit l   oneroient molt uolentiers et portoient signorie et reuerence . 
Et adonc encore n   ert il mie rengenerez de la seinte eue de baptesme et si feisoit il neporqant les oeures qi del baptesme deuoient nestre . 
C   est cil qi confortoit cels qi por l   amor nostre Seignor soffroient trauail et paine . 
Et si aidoit les poures et les chetis  et norrissoit les besoigneus et reuestoit les nuz . 
Einsi aemplissoit il les oeures de misericorde deuant ce q   il eüst receü baptesme . 
Et si ne gardoit de ses sols ne de ses gages q   il auoit a court si come cheualiers  fors tant solement com il en auoit mestier le ior a uiure  et l   autre departoit et donoit tout as poures et a cels qi en auoient mestier et besoigneus estoient  et bien retenoit ia et aemplissoit les paroles de l   Euangile q   il auoit oïes  car il ne pensoit mie de lendemein si come mout de genz font ores . 
Aprés ce q   il fu cheualiers deuenus  s   en uint il ensamble un preuost l   empereor en France tant q   il uint a la cité d   Amiens . 
La seiorna li preuoz et li cheualier ne sai combien  tant qu   il auint q   il cheuauchierent un ior par la cité par molt grant froidure . 
Qant il paruindrent a la porte  il trouerent un poure home nuz et besoigneuz qi lor conmença a proier et a rouer q   il li feïssent bien por Deu  mes trestuit le trespasserent qe nul bien ne li firent . 
Qant ce uit seinz Martins qui uenoit derrieres  qe tuit cil qi deuant lui passoient n   auoient fait au poure home nul bien ne misericorde  il se pensa qe nostre Sires li auoit gardé  por ce q   il li feïst bien et donast aucune chose  mes il n   auoit ne or ne argent  n  autre rien q  il li peüst doner  qe son mantel q  il auoit afublé et la froidure estoit granz a desmesure  car totes ses autres choses auoit donees as poures et departies . 
Lors prist li seinz cheualiers l  espee q  il auoit chainte  si en trencha son mantel par mi  si en dona l  une moitié au poure et l  autre partie rafubla et mist entor soi . 
Dont le conmencierent a escharnir cil qi enuiron lui estoient  por ce qe l  afubleüre ert laide de ce q  ele estoit trenchie et li pluiseur qi preudome erent se pleinstrent et gemirent dedenz lor cuers de ce qe onqes n  auoient si grant bien fait  com il li auoient ueü faire  ne n  auoient onqes poures reuestuz  qe bien peüssent auoir fait sanz eus desnuer . 
Quant ce uint la nuit et il furent couchié  li beneoiz cheualiers seinz Martins uit Ihesu Crist si tost com il se fu endormiz  qi uestuz estoit et affublez del mantel q  il auoit doné au poure home . 
Si li conmanda nostre Sires q  il regardast et coneüst la uesteüre q  il li auoit donee . 
Aprés oï qe nostre Sires Iesu Criz disoit a haute uoiz a la grant plenté des angeles qi enuiron lui estoient  Martins qi encore n  est baptisiez m  a couert de ceste uesteüre . 
Et la ou nostre Sires dist q  il estoit uestuz par le poure qi la uesteüre auoit receüe  li souint il de la parole de l  Euangile q  Il auoit deuant dite  Ce qe uos feïstes a un de mes petis poures  ce feïstes uous a moi meïsmes . 
Et por confermer le tesmoing de si bone oeure  se deigna Il demoustrer a seint Martin en cele forme et en cel abit en coi li poures eüst receüe la uesteüre . 
Qant seinz Martins le uit en tel maniere  ses cuers ne fu mie esleuez en humeine gloire  ainz counut par les oeures q  il auoit fetes la bonté et la douçor nostre Signor et por ce se fist il baptizier en l  aage de anz et si ne deguerpi mie tantost com il fu baptiziez sa cheualerie  ainz fu ensamble le preuost en cui compaignie il estoit uenuz ne ne uoloit renoncier au siecle  iusq  atant q  il eüst deguerpi cele seignorie . 
Einsint atendi seinz Martins pres de anz aprés ce q  il fu baptiziés et fu cheualiers seulement par non sanz autre oeure de cheualerie fere . 
Endementieres uindrent estranges genz en la contree de France por la terre destruire . 
Dont assambla Iuliens li empereres de Rome ses genz en une cité qi uangione estoit apelee . 
Si conmença a douner et a departir souz et liuroisons as cheualiers et si les fist semondre tout partout la ou il estoient  si com il estoit costume  tant qe seinz Martins i fu semons a uenir a cele assemblee . 
Adonc uit li seinz hom qe li tenz estoit uenuz couegnables de lessier et de deguerpir l  oeure de la terriene cheualerie . 
Ne li sembloit mie qe reson fust ne droiture de prendre souz ne despenses  puis qe deseruir ne les uoloit . 
Lors se trest li seinz hom a l  empereor et si li dist  Ie t  ai serui tresc  a ore par ma cheualerie . 
Or sueffre qe ie soie cheualiers nostre Signeur Deu et qe ie le serue  et cil qi se uoelent combatre prengent tes souz et tes dons . 
Ie sui des cheualiers nostre Signor  si ne me loist mie combatre . 
Qant li empereres oï ceste parole  il fremi touz de corroz et d  ire . 
Si dist a seint Martin q  il deguerpissoit la cheualerie por la poor de la batalle qi estoit a uenir a lendemein et non mie por la grace de religion . 
Dont dist molt hardiement seinz Martins a l  empereor  Se l  on dist qe ce soit por paor qe ie la cheualerie deguerpisse et non mie por foi qe ie aie enuers nostre Signor  ie serai demein deuant et tote ma compaignie  desarmez sanz escu et sanz heaume  et el non nostre Seigneur Iesu Crist serai ie segniez del signe de la croiz . 
Si sachiez qe ie trespercerai et trespasserai les batailles de mes enemis seürement  la ou eles serront plus espesses assemblees . 
Li empereres  qant il oï ce  si conmanda c  on le meïst em prison  por ce q  il feïst ce q  il auoit dit . 
Qant uint a lendemein  li enemi l  empereor enuoierent a lui messages del pais et si misent eus et totes lor choses en sa francise . 
Et qi est cil qi doute qe ce ne fust par la uolenté nostre Signor qi ne uoloit mie qe li seinz hom alast desarmez en la bataille  Et encore soit plus nostre Sires puissanz de garder son cheualier entre les espees et les armes de ses anemis  il uout qe la pes fust ensi faite . 
De la se departi seinz Martins qant il ot deguerpi sa cheualerie . 
Si s  en ala a Poitiers a seint Ylaire qi adonc estoit euesqes de la cité et qi mout estoit preudom et de seinte uie . 
La uint il et si demora ensamble o lui grant piece et seinz Ylaires l  ordena a acolite . 
Aprés ce li uint en auision une nuit qe il alast en son païs ueoir son pere et sa mere qi encore estoient paien et si les amonestast de foi et de religion . 
Donc prist congié a seint Ylaire qui mout a enuis li dona . 
Et en la fin qant il uit q  il entresait s  en iroit  li proia mout docement q  il repairast erranment et sanz demorance . 
Adonc se mist seinz Martins a la uoie tristres et dolenz  por ce q  il deguerpissoit la compaignie seint Ylaire . 
Et si compaignon li distrent q  il troueroit molt de diuersitez  ainz q  il uenist en sa contree  et si com il troua bien et proua aprés ces choses  car qant il uint es eles de Mongiu  larron et robeor qi gaitoient les trespassanz li corurent seure . 
Qant il uindrent a lui  si hauça li uns une coignie q  il le uout ferir el chief . 
Mes li autres salli auant  si prist son compaignon et seisi parmi les braz  si ne lessa mie le coup descendre sor le seint home  ainz li lierent les meinz derriere le dos  si le comanderent a l  un d  eus a garder et a tenir . 
Et cil l  enmena en un liu trestorné ensus de la uoie et puis si li conmença a demander qi il estoit et de quel creance . 
Seinz Martins li respondi q  il estoit crestiens . 
Et cil li demanda s  il auoit poor et s  il ert en grant dotance . 
Seinz Martins respondi molt heitiement c  onqes n  auoit esté tant seürs com il estoit ore  car il sauoit bien qe la misericorde de Deu socoroit cels qi en temptation estoient et en paine  qant il en Lui croient . 
Mes cil deuoient auoir dolor et dotance qi les larrecins et les malueses oeures feisoient ne en la misericorde de Deu n  auoient fiance . 
Lors conmença au larron a preechier et a ensegnier la parole de la seinte Euangile . 
Qe uos conteroie ie plus longue parole  Li leres crut en nostre Signor et si fu atornez a uraie creance . 
Lors ramena il seint Martin a droite uoie et si le conuoia grant piece et molt li pria q  il orast por lui a nostre Signor . 
Aprés ce se departi de seint Martin  si mena molt seinte uie et molt religieuse . 
Adont s  en ala seinz Martins tote sa uoie tant q  il ot trespassé la cité de Melans . 
Et dont encontra il en son chemin le deable en samblance d  ome qi li demanda ou il aloit . 
Seinz Martins li respondi q  il aloit la ou la uolentez nostre Signor estoit . 
Li deables li dist  En quel c  onqes liu ou tu iras  ne quel c  onqes chose qe tu feras  li deables ert toz tens encontre toi . 
Dont li respondi seinz Martins et si dist cest uer del Sautier  Dominus michi adiutoz est  non timebo quid faciat michi homo . 
Ce est a dire nostre Sires est mes aidieres  ie ne cremirai cho se qe nus hom me face . 
Et meintenant s  esuanui li deables de deuant lui . 
Li seinz ala tant q  il uint a sa mere  si la conuerti a seinte loy et a la uraie creance del seint baptesme . 
Et cest desirrier auoit il eü mout longement en sa pensee et pluisors autres torna il a sauuement de lor ames par son example . 
Mes aprés ce uint la maluese secce d  erisie qi pres fu espandue par tout le monde dont Arrius li escomeniez fu chiés et mestre . 
Seinz Martins li preudom se combatoit trestoz seus contre les prestres et contre les clers par desputisons et par ueraies paroles tant q  a la parfin le laidengierent et batirent de uerges et le chacierent fors de la cité . 
Donc s  en repaira il en Lombardie et la oï il noueles de seint Ylaire q  il auoit esté mout troblez par les herites qi la maluese loy ensiuoient . 
Seinz Martins s  en reuint adonc en France et pres de la cité de Poitiers fist il une ceaille pour arrester et por mener seinte uie . 
Et la uint uns hom ensamble o lui qi presigniez estoit ne n  auoit encore receü baptesme . 
Si demora entor lui  por ce q  il uoloit estre ensigniez et apris de sa seinte doctrine . 
Mes il n  i ot mie esté lonc tens qant une languer le prist et fieures qi molt le traueillierent . 
Et adonc s  estoit de la seinz Martins departiz et ert alez annoncier et preechier la loy nostre Signor as genz qi n  estoient mie fermement creanz . 
Et qant uint au tierz ior et il fu repairiez  il troua le cors de celui morz  si ert soudainement morz q  il n  auoit mie receü baptesme . 
Li cors estoit mis enmi la cheaille et li frere estoient enuiron qi le seruice fesoient tot em plorant  car bien sachiez q  il i auoit seinz homes et prodomes assemblez qi tenoient riule de religion por l  amor nostre Signor et pour ensiure les oeures seint Martin  lor seint pastor et lor bon pere . 
Qant li seinz hom uit celui qi morz estoit en tele maniere  il fu mout dolenz  si conmença a plorer  por ce qe cil n  auoit receü baptesme . 
Donc conmanda qe tuit cil qi la dedenz estoient issisent fors de la ceaille . 
Qant il en furent tuit issu  il frema les huis  si se coucha en croiz en orissons sor le cors de son frere qui morz estoit . 
A paines i ot il esté l  espace de heures  qant il senti qe tuit li membre se mouoient et si uit q  il ouroit les iols . 
Lors conmença li seinz hom graces a rendre a nostre Signor a mout haute uoiz et a granz loenges . 
Qant ce oïrent li frere qi defors estoient  il entrerent molt tost dedenz la ceaille  si esgarderent a grant merueille celui qe il ueoient uiure cui il auoient lessié n  auoit se pou non deuant sans uie . 
Ainsi rot cil uie par la proiere de seint Martin et fu resuscitez et aprés fu baptiziés en meïsmes l  eure et uesqui grant tenz et mena seinte uie . 
Et ce fu de seint Martin li premerains miracles . 
Aprés ce n  ot mie lonc tens  si com li seinz hom trespassoit un iour par deuant la meson d  un riche home et preudome solonc le siecle qi Lupecines estoit apelez par non  il oï grant noise de plor et de cri et de pleinte qe gent i demenoient . 
Il i torna  si demanda qe ce pooit estre  et l  en li dist et conta qe uns serianz si estoit estranglez a un laz d  une corde et tolue la uie . 
Qant ce oï li seinz hom  il ala en la meson ou li cors gisoit morz . 
Lors fist issir toz cels qi en l  ostel estoient hors  si se coucha en orissons et fist ses proieres a nostre Signor tout em plorant . 
Tantost se leua cil qi morz auoit esté  si prist la mein dou seint home  si uint toz droiz sus ses piez en estant et si ala tresq  au porche de la meson ensamble o le seint home et tuit cil qi la estoient ausint . 
Adonc et en cel tens le uoloient cil de Tours auoir a euesqe . 
Mes nus ne le pooit gieter de son leu ne de son mostier la ou si frere estoient por auoir en autre leu demorance tant que uns boriois de la cité qi molt estoit prodom et sages  Rurtius auoit non  uint a lui et si s  aienoilla en sa presence  si li proia molt doucement q  il a la cité uenist pour une grant enfermeté qi a sa feme iert prise . 
Li seinz hom li otroia tant q  il se mist a la uoie por uenir a la cité de Tours . 
Et li citoien de la uile estoient contre lui issu  et non mie de Tors tant seulement  mes des proceines citez et des chasteaus qi en la contree estoient . 
Et a trestoz estoit une uolentez et une sentence de ce que seinz Martins fust dignes de l  eueschié et qe l  eglisse seroit molt beneüree dont il seroit pastor et gouerneres . 
Li pluisor de l  eueschié qui estoient apelé a l  eslection et li euesqe et presqe trestuit disoient q  il n  estoit mie dignes de l  eueschié tenir ne auoir  car il estoit trop laidement uestuz et de poure uesteüre et uileinement atornés et de poure persone . 
Mes li pueples qi ce ooit et entendoit les blasmoit por ce qu  il despisoient le seint home por cui amor nostre Sires auoit ia fait meint miracle ne ne lut as euesqes autre chose faire qe ce qe li pueples uout . 
Donc fu ordenez a euesqe en la cité de Tors li seinz hom . 
Ne onqes por la seignorie qi li estoit creüe ne s  en orguelli en nule chose  ains auoit cele meïsmes humilité qe il deuant auoit eüe en son cuer ne ne chania sa uesteüre et en abit de moigne meintenoit il l  eueschié . 
Et por la grant presse et por les granz torbes des genz qi a lui uenoient fist il un mostier et un habitacle a son oés por demorer ensus de la cité pres a deus luies . 
Et cil lius estoit si secrez et si ensus de gent qe ce sembloit uns ermitages  ne li seinz hom ne uousist autre chose ne autre leu auoir por mener uie solitaire  car d  une part estoient les hautes montaignes de la roche naïue et de l  autre part deuers la plaigne estoit la riuiere de Loire qui le leu auoit enclos d  une part et d  autre tresq  a la montaigne  ne n  i pooit l  en aler ne aprochier fors qe d  une part d  une uoie  et cele uoie meïsmes estoit mout estroite . 
La auoit fet seinz Martins li seinz hom une mesoncele de bois et nient d  autre chose . 
Li pluiseur de ses freres qi deciple estoient a lui et qi l  amoient et sa doctrine auoient fetes lor maisonceles et lor habitations enuiron le seint home sor la montaigne qi cheüe estoit . 
Li seinz hom auoit freres qi estoient enseignié et doctriné de par son example  ne nus n  i auoit proprietet  einz estoient en communité mises totes lor choses  ne il ne uendoient ne n  achatoient si com il font ore pluisor moine  ne ne se traueilloient en nule maniere fors seulement d  escritures et a cele oeure s  estoient mis li iouencel et li ancien erent en abstinence par le conmant de lor seint pere et si erent adés en orissons enuers nostre Signor et en proieres . 
Et petit issoit onqes nus de sa ceaille s  il ne s  assembloient au mostier por feire lor orissons ensamble . 
Tuit manoient ensamble qant l  eure estoit uenue  aprés ce qu  il auoient geuné  n  i auoit celui qi de uin i gostast onqes  s  enfermetez ne le destreignoit ou trop granz maladie . 
Tuit estoient uestuz de uesteüres faites de poil de chamel qi mout estoient aspres et dures . 
Et com plus estoient soeues et moles tant erent eles entr  eus plus uius tenues . 
Si auoit ensamble o eus mout de hauz homes qi molt eüssent bien al siecle lor uolentez et lor deliz d  endroit lor cors qi estoient a cele humilité et a cele pacience uenu por l  amor nostre Signor conqerre . 
Et aprés ce furent li pluiseur des euesqes par pluiseurs leus et seins homes . 
Et qele citez fust ce qi ne couoitast a auoir euesqe des clers mon signeur seint Martin qi en son mostier estoient  Mon essient qe ce ne fust ne citez ne eglisse ou l  en eüst talent de bien fere tel uie com il menoient cil qi ensamble mon signeur seint Martin estoient en compaignie  com ie uoz ai dite  et tout par l  example de lor bon pere  car qi son signeur uoit bien faire legierement i puet example prendre . 
Et qant li sires qi les autres doit gouerner n  entent s  a mal non fere  li autre s  auoient par autel maniere a tele oeure et a tel costume . 
Ce puet l  en ueoir souent en cel tens d  ore plus qe l  en ne feïst adonqes  car par les seignors qi poesté ont et signorie empire li siecles et ua a honte  Car chascuns ueut trestot auoir Et chascuns tient a grant sauoir Que la ou doit doner souuent Doinst a chascun pou ou noient . 
Mes ie uous di que mal esploite Qui tout a retenir couuoite  Car morir couuient en la fin . 
Qui souuendroit de seint Martin Et qui ses uoies ensiuroit Ia certes auers ne serroit Ne n  auroit en lui felonie Ne mauuestié ne uilonie . 
Si en deuroit bien souenir A tous ceus qui cuident morir Mes autres ne le dient mie Qi la mort tienent a folie Ne qui ne cuident ia finir Ne de cest siecle departir . 
A ce ne pensoient mie li deciple seint Martin  ainz cremoient la mort et doutoient . 
Et por ce sosfroient il en cest siecle le trauail et les griez peines  q  il peüssent auoir empriés ceste seculer uie  la glorieuse uie qi toz tens duerra ne ia ne prendra fin . 
Et ce estoit par l  exemple de seint Martin lor bon pere et lor bon pasteur . 
Por ce qe ie uos uoel raconter et dire les hauz miracles qe seinz Martins fist en l  eueschié de Tors  ne uos uoel ie mie trespasser qe ie ne uos die conment il destruist le mostier ou meintes foles genz feisoient lor orissons et auoient lor creance . 
Miracles de seint Martin Pres de la cité de Tors auoit un leu que l  en apeloit Calitone . 
La auoient fait un mostier cil de la contree et si i uenoient orer et fere lor offrandes molt uolentiers  por ce q  il i auoit une tombe d  un home qi iluec estoit enfouiz . 
Si i auoient ueü meintes foiz et clarté et lumiere . 
Et por ce i auoient il fait une eglyse molt bele et mout bien atornee  q  il cuidoient q  il fust martyrs et q  il en i eüst pluiseurs autres . 
Et li euesqe qi deuant seint Martin auoient esté en la cité i auoient fet fere un autel . 
Mes seinz Martins qi uoloit sauoir certeinnement la chose et sanz doutance manda les anciens prestres de la contree et les clers  si lor demanda coment cil martyrs qi la estoit aorez auoit a non et en quel tens i auoit receü passion et martyre . 
Ce enquist il et demanda a toz ceus del païs par grant amor et par grant diligense . 
Mes onques n  en pot creature reson sauoir por chose q  il seüst fere  einz disoient tuit cil qi ancien estoient qe del non de lui ne de son martyre ne sauoient il nule chose . 
Quant ce entendi seinz Martins  il se retrest arriere ne ne blasma mie la religion del leu  por ce q  il n  ert encore mie bien certeins ne n  i mist mie grant auctorité iusc  a tant qe ce uint a un ior q  il reuint priueement  o lui ne sai qanz de ses freres a cel leu meïsmes . 
Qant il i fu uenuz  il se coucha seur la sepouture ou l  en auoit meinte chaudele alumee en l  oneur de celui qi la estoit enfoïz  si coumença s  orisson a nostre Signor a feire et a dire q  il li ensegnast et demostrast par sa doçor et par sa misericorde qi cil estoit qi ilec gisoit et de qele merite . 
Adonc se regarda li seinz hom par deuers senestre  si uit l  ombre d  un home iouste lui ester lez et hisdeus et cruel . 
Qant seinz Martins le uit  il li conmanda de par nostre Signor qe il li deïst son non et de quel merite il estoit . 
Cil parla et si li dist conment il ert apelez et si li dist q  il auoit esté lerres et ensamble o les martyrs n  auoit il nule comunité en parmenable gloire  encore fust il morz par dolereuse peine . 
Cil qi enuiron seint Martin estoient ooient celui parler  mes il ne le ueoient mie . 
Donc se departi cil de deuant seint Martin  si s  esuanui . 
Et li seinz hom conta a ses freres et a ses genz qi ensamble o lui estoient ce q  il auoit ueü et lors fist l  autel despechier et desfere . 
Einsi osta il les genz de la terre de cele fole erreur et de cele maluese creance . 
Si com seinz Martins resuscita un mort Aprés ce mout poi de tens auint si com il aloit toute une uoie q  il encontra le cors d  un paien qe l  en portoit enfoïr et cil qi ensamble estoient demenoient grant doel et grant criee . 
Et qant il uit la torbe de loing qi uenoit  il s  arresta et s  estut coiz  por ce q  il ne sauoit qe ce pooit estre . 
Et qant il se fu arrestez tant qe l  en peüst auoir alé grant piece  q  il ne pooit conoistre qe ce estoit q  il ueoit  li uenz sosleua les dras qi sor le cors estoient mis . 
Si uit et aperçut la mein de celui qi la gisoit en la biere . 
Adonc cuida il qe ce fust autre chose  car il cuida qe ce fussent li paien qi feïssent lor costume tele com il soloient fere  car adonc estoit costume en France qe li uilein de la contree prenoient les ymages de lor deables q  il aoroient  si les couroient de blans dras  si les comportoient enuiron les chans et enuiron lor bles . 
Por ce si i auoient grant fiance . 
Et ce cuidoit seinz Martins qe ce feïssent cil q  il auoit encontrez . 
Adonc lor fist a l  encontre le signe de la croiz  si conmanda a trestoz q  il ne se meüssent et q  il meïssent a terre ce qu  il portoient . 
Lors s  arresterent trestuit aussi coiz com se ce fussent pierres ne ne se porrent remouoir por chose q  il peüssent fere tant q  il mistrent le cors a terre aussint com tuit esbahi . 
Et don conmença li uns l  autre a esgarder  si se porpensoient qe lor estoit auenu et esmeruelloient . 
Mes qant li seinz hom sot qe ce estoit uns cors et qe ce n  estoient mie lor deu q  il comportoient  il leua sa mein  si lor dona poesté d  oster le cors et d  aler lor uoie . 
Ensement les fist il arrester  qant il uout par la uertu de nostre Signor et qant il li plot  il les en lessa aler tot a sa deuise . 
Un autre miracle Aprés ce auint un ior qe li hom fist depechier un ancien temple  la ou li paien aoroient et faisoient a lor dex sacrefices  car encore adonqes en cel tens estoient molt de mescreanz et de gent sarrazine . 
Qant il ot le temple despecié ou il auoient aoré  il comença un molt beau pin haut et droit et lonc a trenchier qi deuant le temple estoit . 
Dont uindrent li prestre de la loy paiene et les torbes des genz qi la estoient  si li conmencierent l  arbe a desfendre q  il nel trenchast ne abatist  et encore li eüssent il par la uolenté de Deu le temple aidié a destruire  il ne li uoloient mie sosfrir l  arbe a abatre  car il cuidoient qe lor deu q  il aoroient eüssent l  arbre sacré et beneï et q  il l  amassent et honorassent . 
Qant seinz Martins uit q  il en tel maniere li desfendoient a trenchier  il lor conmença a mostrer et a ensignier q  en l  arbre n  auoit point de seintee ne de religion ne qe l  en ne deuoit aorer ne en lui croire . 
Ainz deuoient trestruit croire en nostre Segnor et lui aorer et ensiuir par bones oeures  si com en celui qi de noient auoit fait totes choses . 
Et si lor dist qe cel arbre couenoit il trenchier et abatre  car il estoit sacrez a oés le deable et beneïz et por faire pleinement les oeures qi a lui apertienent . 
Dont uint auant uns des plus hardiz de toz cels qi la estoient  si parla a seint Martin et si li dist  Se tu as si grant fiance com tu nos diz et mostres en ce Deu qi tu aeures  nos meïsmes trencherons l  arbre  se tu l  oses receuoir  si com il uendra trebuchant et se tes Sires est ensamble o toi si com tu nos diz et contes  tu en porras bien eschaper sanz mal auoir et sanz greuance . 
Et qant seinz Martins oï celui einsi parler  il ot grant fiance en nostre Seignor  si lor dist qe tel chose lor auoit il bien en couenent a feire et qe l  arbre receueroit il sanz doutance  s  il en tel liu estoit mis q  il uers lui uenist et cheïst . 
Lors s  asamblerent tote la torbe des paiens ensamble et a ceste couenence se tindrent bien et si lor sambla bien qe li damages del arbre ne lor greueroit rieng  se li seinz hom en fust acrauentez et confondus  por ce q  il despisoit lor dex et lor ymages et si ne uoloit d  eus auoir ne socors ne aïde . 
Lors mistrent seint Martin en cele partie ou li arbres clinoit plus et pendoit  si conmencierent lor arbre a trenchier mout liement et a grant ioie por abatre . 
La torbe des genz s  estoit ensus traite un pou loing  si se comencierent molt a esmeruellier de ce q  il ueoient . 
Li pins conmença a escroller et de cheïr fere samblant . 
Li moigne qi estoient deciple seint Martin esgardoient cele grant meruelle de loing et si deuenoient tuit pale et esperdu de la peor q  il en auoient . 
Et por ce q  il estoient si espoenté  auoit il lor esperance perdue  si q  il n  atendoient mes autre chose qe la mort del seint home . 
Mes il qi fiance auoit en nostre Signor Iesu Crist estoit sanz poor et sanz doutance . 
Et qant li pins conmença a uenir enuers lui et a cheïr de grant rauine  si conme chose qi estoit granz et pesanz et de nule rien n  ert sostenue  il leua sa mein  si fist la signe de la seinte croiz encontre . 
Lors ueïssiez grant miracle et grant meruelle  car li arbres qi tant pesoit retorna tout a un fais arriere  si cheï en l  autre partie  si qe par pou q  il n  acrauenta toz les uileinz qi el plus seür leu estoient mis por esgarder . 
Dont conmencierent li paien a crier a hautes uoiz uers le ciel por le grant miracle q  il auoient ueü et li moine ploroient por le grant ioie q  il auoient de lor seint pere  si coumencierent li seint non nostre Signeur Iesu Crist a anoncier et a preeschier a cels qi ne le creoient . 
Et tuit cil qi la estoient assamblé de la grant torbe de paiens se conuertirent a nostre Signor et si se tornerent par seint Martin a uraie creance . 
Et si deguerpirent lor felonies et lor fole creance . 
Et bien saciez seürement q   en cele contree auoit molt poi de genz qi en nostre Signor creüssent deuant ce qe seinz Martins i fust uenuz . 
Mes il les atorna si par ses bones exemples et par ses granz uertuz q  il n  estoit nus leus en la terre ou il eüst chastel ne uile q  il n  i feïst mostier ou eglyse la ou cil de la contree faisoient lor orisons et lor proieres . 
Et en cel leu ou il destruisoit autel de paiens ou temple  establissoit il et faisoit eglisses de crestiens et autieus a uraie loy et a uraie creance . 
Si com il ardi un temple Aprés ce en cel meïsme tenz fist nostre Sires por lui un beau miracle  car il auoit un temple molt ancien en un leu ou Sarrazinz et paien estoient et cil qi en la loy nostre Signor ne creoient faisoient molt uolentiers lor orisons et lor proieres a lor dex et a lor ymages qi molt i estoient souentes foiz ioïes et celebrees . 
En celui temple bouta seinz Martins le feu  por ce q  il le uoloit ardoir et destruire . 
Si com li feus en issoit a plein et la chaleur desmesuree  li uenz comença a demener les flambes mout durement sor une meson qi estoit procheine del temple . 
Qant seinz Martins uit qe s  il ne gardoit la meson q  ele seroit tost esprise  il monta mout errant seur la couerture  si se mist encontre les flambes qi tout pleinement descendoient sor la meson . 
Dont peüssiez ueoir granz miracles et granz merueilles  car li feus n  osoit aprocier le seint home . 
Ains se combatoit encontre le uent et se treoit arriere  si qe uos cuidissiez  se uos le ueïssiez adonques  qe li element  ce est li feus et li uens  q  il se combatissent . 
Et tant dura cele mellee qe li temples fu toz arz et destruiz et que la meson fu garantie par seint Martin et sauuee . 
Une autre foiz auint qu  en la uoie c  on dist des malades si com auoit un il abati un temple . 
riche temple qe li seinz hom uoloit destruire . 
Mais l  assemblee des paiens qi la estoit uenue li fu encontre ne ne li lessoient depecier ne abatre . 
Adonc se departi de la  si s  en ala en sa celle et a son mostier  et la fu il trois iorz en orissons et en ieunes . 
Si prioit a nostre Signor qe puis q  il ne pooit cel temple depecier par sa force ne abatre q  il i enuoiast par sa deuine uertu conseil et aïde . 
Dont uindrent angeles deuant lui tout armé aussint conme cheualier  hanstes en lor meinz  escuz a lor cous  sour granz cheuaus richement couerz de molt beles couertures . 
Et si li distrent qe nostre Sires les auoit a lui enuoiez  por ce qu  il chaçassent les torbes des uileinz et desconfeïssent et qe nus ne fust encontre lui dementieres q  il depecheroit le temple  mes repairast seürement a l  oeure q  il auoit comencie . 
Et si la emplist einsi com il auoit entrepris a fere . 
Dont repaira seinz Martins a l  escomenié temple  si debrisa et destruist tout tresqe el fondement . 
Et si arst les autieus en poudre et totes les ymages qe onqes tuit li paien qi les gardoient ne se murent . 
Qant ce uirent li uilein et tuit cil qi la estoient  il sorent bien et entendirent q  il erent esbahi et espoentés par la deuine poissance de Iesu Crist  si q  il ne porent contrester a l  euesqe de nule chose . 
Donc se conuertirent pres qe tuit a nostre Signor et crurent . 
Et si crierent a hautes uoiz et distrent qe celui Deu qe Martins li euesqes creoit et aoroit totes genz doiuent aorer et croire et les ydoles et les ymages qi euz meïsmes ne autrui ne pooient aidier ne secorre deuoit l  en deguerpir et despire . 
Or uous conterai ie aprés d  un autre miracle . 
Un ior aprés auint qe seinz Martins estoit alez un temple depecier  si com il l  auoit en us et en costume . 
La uindrent mout de uileinz  si li corurent seure  car il le haoient de grant maniere . 
Si com li uns qi plus se fist hardi de toz les autres uint auant por ferir seint Martin d  une espee  li seinz hom mist encontre s  afubleüre  mes il abandona son chief tot nu por ferir sanz poor et sanz doute et li paiens ne douta mie a ferir le seint euesqe  einz leua contremont l  espee  mes si tost com il dut le coup raualer  il cheï arriere toz estenduz  q  a poi q  il ne fu toz combrisiez et maumis . 
Et si com il gisoit en tel maniere  il proia au seint home par la uolenté de nostre Signor pardon et aïde . 
Et par ceste chose fu il conuertis a foi et a creance . 
Un autre miracle Cis miracles qi aprés cestui uient ne fu gaires a celui qe i  ai conté dessamblables  car une foiz auint qe li seinz hom uint en un temple de paiens  si conmença une de lor ymages a depecier et a destruire . 
Et cele ymage si estoit granz et formee et bien faite a lor guisse . 
Si i auoient cil qi enuiron li manoient grant fiance . 
Si conme seinz Martins l  auoit acuellie a debrisier et a destruire  uns paiens qi en auoit grant doel et grant ire uint a lui por lui ferir d  un coutre et ocirre . 
Et si com il ot le colp entesé por tuer le seint home  li coutres li uola fors de la mein et cheï  ne onques puis ne sot nus d  eus qu  il deuint  einz s  esuanui de deuant eus par la uolenté de Deu en tel maniere . 
Par tieus examples et par tieus miracles et par la seinte predication qe seinz Martins fesoit as paiens les adoucissoit il tant et assouagoit  q  il lor mostroit la lumiere de uerité et q  il faisoit a eus meïsmes lor temples et lor ymages destruire et depecier . 
Et si grans grace et tieus poissance estoit en lui d  enfermetez guerir et curer qe tuit cil qui a lui uenoient i receuoient santé  si com uoz orrez ci aprés  se uoz sa uie uolez oïr et entendre . 
Une pucele auoit en la contree qe palezins auoit sorprise en tel maniere qe grant tenz estoit trespassé q  ele ne s  estoit aidie de nul de ses membres et si ert par la grant enfermeté si demenee q  il n  auoit en li fors tant seulement un petit de uie . 
Si parent et si proisme estoient enuiron li mout dolent ne ne gardoient en li fors tant solement la mort mout proçaine . 
Si com il estoient en tel point  l  en lor nonça et dist soudeinement qe seinz Martins estoit en la cité uenuz por qui nostre Sires faisoit molt souent meint bel miracle . 
Quant li peres a la damoisele le sot et entendi  il s  en courut aussi com toz esmariz au seint home por reqerre soucors et aïde . 
Et dont estoit ia seinz Martins entrés en l  eglisse  si com li pueples estoit entor lui assemblez et pluisors autres euesqes qi molt l  amoient et a lui uenoient por sa seinte doctrine retenir et entendre . 
Li preudom qui la fille estoit malade s  aienoilla deuant lui  si li embraça les iambes  si li conmença tout en plorant a dire  Seinz hom  nostre signor  aies merci de ma fille qi par dolereus martyre muert et perist en langor . 
Et encore ait ele en li un pou d  esperit et de uie  la char de li est bien pres qe tote morte . 
Et por ce te proi ie  beaus sire  qe tu uiegnes a li  si la beneïs  car i  ai bien fiance qe par toi li sera santés rendue . 
Qant seinz Martins l  oï einsi parler et ce dire  il dist q  il n  estoit mie cil qi fust si dignes par cui nostre Sires feïst les signes de si granz uertuz . 
Dont conmença li peres a la damoisele a crier et a plorer et a proier le seint home q  il uisitast cele qi ia estoit pres qe morte . 
Au daerrenier li priierent tant li euesqe et cil qi la estoient q  il ala a la meson de la damoisele et granz torbes de genz le siuirent qi s  arresterent fors de la porte et atendoient por sauoir qe li serz nostre Signor feroit de la damoisele . 
Dont se couça li seinz hom a terre dedenz la meson  si fist s  oroison a nostre Signor et sa proiere . 
Aprés conmanda c  on li aportast un pou d  uile . 
Qant ele li fu aportee  il la beneï et seigna  si en mist un pou en la bouche de la pucele et tantost li fu la parole rendue par la uolenté de nostre Signor et tuit si autre membre comencierent a reprendre lor ualors et lor forces  tant qe ele se leua en estant tote droite et si fu garie de s  enfermeté et curee si com li pueples qi la fu assemblez dist et tiesmoigne . 
Si com il deliura le seriant au conselle Adonc en cel tens estoit uns conceles en la cité qi Thedrades auoit non . 
Cil tenoit un seriant en sa meson a cui li deables estoit entrez el cors . 
Si le tormentoit et greuoit molt dolereusement . 
Dont uint li conseles a seint Martin  si li proia q  il sor celui meïst sa mein qi deruez estoit  si serroit gueriz et sanez . 
Lors conmanda seinz Martins qe l  en li amenast deuant lui sanz demorance . 
Et l  en i ala por lui amener  mes cil qi i alerent ne le porrent mouoir en nule maniere ne geter fors de la meson ou il estoit  einz couroit sus cels qi l  aproçoient as denz et crioit et demenoit grant rage et grant deruerie . 
Donc uint Thedrades li conceles  si se lessa cheoir as piez de seint Martin et si li proia molt docement q  il uenist a la meson ou li deruez estoit  et tant li feïst par sa proiere . 
Donc respondi seinz Martins et si dist q  il ne pooit aler en meson d  escomenié ne de paien qi n  eüst receü baptesme . 
Ce disoit il  por ce qe Thedrades n  estoit mie encore atornez a foi ne a seinte creance . 
Qant ce oï Thedrades  il encouença a seint Martin q  il seroit crestiens  se li deables estoit mis fors de celui  si qu  il n  eüst puissance de lui traueillier . 
En tel maniere et par tel couenance mist seinz Martins sa mein sor le seriant  si en chaça l  enemi qi en lui estoit par le signe de la uraie croiz . 
Qant ce uit Thedrades  il crut meintenant en nostre Signor  si se fist presignier et aprés ce n  ot mie lonc tens si fu il baptiziés  et toz tens aprés ensiui il par bones exemples et par bones oeures seint Martin de quanq  il pot toz les iorz de sa uie . 
Si com il chaça le deable hors d  une meson . 
Aprés ce non mie grant terme trespassé  uint li seinz hom a l  entree de la meson d  un home et la uit il en la partie de la meson arrester et aguetier un deable mout orible et mout espoentable . 
Qant il le uit  il li conmanda de par nostre Signor Iesu Crist q  il se departisist de la et tenist sa uoie . 
Li deables qi plus n  i osa demorer se torna de la ou il estoit et entra en un seriant de la meson por aemplir sa grant felonie . 
Qant ce uirent cil de la meson  il furent molt dolant et mout tristre  car li chetis cui li enemis estoit entrez el cors uenoit a chascun  si le uoloit deuorer et ocirre as denz . 
Tote la meson en ert troublee . 
Toz li pueples tornoit en fuies por la grant rage qe cil demenoit . 
Mes seinz Martins li uint toz seus a l  encontre sanz poor et sanz doutance . 
Et tantost com il li uint deuant  si li comanda q  il se tenist toz coiz et q  il ne se meüst . 
Mes cil qi deruez ert comença les denz a fremir et a estreindre et a ourir la bouche par sa grant forsenerie . 
Dont l  aprocha tant seinz Martins q  il le tint  si li bouta les doiz d  une de ses meins en la bouche et si li dist  Se tu as tant de poesté qe tu mal me puisses fere  deueure cez doiz et mengue . 
Qant li deruez senti les doiz del seint home  il nes osa noient plus atouchier qe se ce fust fer chaut et tout ardant  ainz se trest arriere mout tost . 
Li deables qi li estoit entrez el cors uit q  il n  i porroit durer ne ne sauoit conment issir de la dedenz et neqedent par la cremor q  il auoit de seint Martin  li couint issir del cors de celui par derriers  et de ce fu il mout dolenz et molt tristres . 
Einsi com ie uos ai conté  fu cil deliurez des oeures au deable . 
Uns miracles de seint Martin . 
Entre cez choses auint qe la citez de Tors fu molt esmaie et torblee par la renomee des messagiers qi souent i uenoient qe gent estranges i deuoient uenir sor eus por euz destruire et confondre . 
Et cez messages aportoit uns deables toz tens por euz metre en poor et en doutance . 
Qant ce sot seinz Martins  il fist le deable deuant lui uenir enmi l  eglisse ou toz li peuples estoit assemblez  si li conmanda q  il li deïst s  il ert uerais messages . 
Dont li regehi li deables et dist oiant toz q  il estoient deables qi par le pueple portoient tieus noueles por eus metre en poor et en doute . 
Si com li enemis li regehissoit tieus choses  li pueples qi en l  eglisse estoit assamblez l  ooit et escoutoit a grant meruelle . 
Et seinz Martins comanda au deable q  il tost tenist sa uoie ne ne se mellast plus de tel afere . 
Lors s  en departi le deables et li pueples fu deliurés de la maluese creance ou il estoient et fors de doutance . 
Einsi fu la citez par seint Martin deliuree de l  enemi . 
Un pou de Uns autres miracles tens aprés ce auint qe seinz Martins ot alé par la contree por anoncier la loy nostre Signor et ses oeures as genz qui encor n  estoient mie bien affermez en la seinte creance  tant q  il uint en la cité de Paris . 
Mes qant il uint a la porte  il i troua un malade seant qi si estoit desfez qe le liepre li ot mengié le nés et la bouche pres que tote et le uiaire . 
Qant li seinz hom le uit  il ala auant  si le besa et beneï  uoiant toz ceus qi ensamble lui estoient  qi le tindrent a grant meruelle . 
Et bien saciez qe mout de genz erent adés en sa conpaignie qi por retenir et oïr sa bone doctrine le porsiuoient . 
Tantost com il ot besié le malade  il fu gueriz et mondez de sa grant maladie . 
Et si s  en courut a l  eglisse seinz et entiers de toz ses membres . 
La rendi il graces a nostre Signor et au seint hom de la santé q  il auoit receüe . 
Et uos  signor  qi oez et entendez la uie seint Martin ne uous esmerueilliez mie se nostre Sires faisoit la ou il ert en presence por lui meint beau miracle  car meintes foiz auint qe cil qi un pou de ses uesteüres auoient en guerissoient pluiseurs malades de lor enfermetez  par ce qu  il a eus les atouçoient . 
Ensi estoit li seinz hom enuers nostre Seignor de haute merite . 
Uns autres miracles Une autre foiz auint . 
qe uns molt preudom estoit en cele meïsme contree qi Arborius auoit non . 
Si auoit une fille qi maumise ert et corrompue de molt tres cruieus fieures qarteines  et par cel mal estoit la damoisele si adolee q  ele n  en cuidoit eschaper se par la mort non en nule maniere . 
A cel home qi ses peres estoit erent uenues unes lettres de par seint Martin  ne sai coment  car ie ne uous sai dire qe les lettres disoient . 
Un ior auint qant sa fille fu entree en la grant ardeur de sa maladie q  il prist les lettres par mout bone creance  si les mist seur la poitrine a la pucele  et en tele esperance que s  eles ne li aidoient  noient ne li greueroient . 
Et tantost fu la damoisele guerie et mondee de la cruele fieure qi la destreignoit . 
Qant ce uit Arborius ses peres  il fu si liez del grant miracle q  il auoit ueü q  il uoa a nostre Signor q  il li donroit sa fille  si la seruiroit pucele et uirge . 
Lors s  en ala a seint Martin ensamble o sa fille  si li conta conment ele estoit guerie . 
Et seinz Martins li dona par la uolenté del pere l  abit de uirginité  ce est la uesteüre de religion . 
Et aprés ce fu elle par lui sacree et beneïe . 
Si com il rendi Aprés ce uint au a un home son oel seint home uns hom qi Paulins estoit apelez par cui uindrent puis meint bon exemple . 
Cil hom auoit mout mal en un de ses iols  si qe par la doleur q  il i auoit et par la maladie qi tant l  auoit greué li iert la prunele de l  uel toute couerte si q  il n  en ueoit rien . 
Seinz Martins si li toucha son oel  si li rendi santé q  il auoit molt desirree et li osta la doleur q  il lonc tens auoit portee . 
Einsi fu cil sanez par seint Martin et si crut en nostre Signor et reçut baptesme . 
Par ce dient cil qi ceste uie entendent q  il auoit del cuer et del cors la lumiere receüe . 
Adonc si com il cheï dou cheual auint aprés ce qe seinz Martins ert montés en un cheual par une eschiele  si brisierent li eschaillon desouz lui par ne sai qele auenture . 
Au cheoir contreual fu mout combrisiez et si ot pluiseurs plaies . 
Si frere le pristrent  si le couchierent plus souef q  il porent  car il sosfroit molt grant doleur del chaïement . 
Qant uint a la nuit et il se gisoit bleciez en tel maniere  li angeles nostre Signor uint a lui  si li laua ses plaies et si li oinst del seint oignement toz ses membres qi blecié estoient . 
Einsi ot li seinz hom santé receüe lendemein et si sembloit qu  il n  eüst eü ne doleur ne bleceüre . 
Mes por ce qe longue chose seroit d  aler contant totes ses miracles et de dire  m  en couient il entrelessier de pluiseurs et raconter cels qe ie meïsmes ai ueües . 
Il auint qe Maximiens li empereres de Rome ot uictoire eüe encontre ne sai queus genz et puis s  assemblerent euesqes de diuerses contrees a lui qi looient ses oeures et le blandissoient par pluiseurs paroles por auoir sa bone uoellance . 
Mes seinz Martins n  auoit de ce cure ne ne se uout meller de tele oeure  einz estoit en lui seul a la maniere de uiure solonc les apostres qi n  orent poor de princes ne de rois nule doutance . 
Et s  il auenoit q  il eüst mestier de feire au roi aucune proiere  il comandast ançois q  il li priast . 
Et meintes foiz li proia li empereres q  il mengast ensamble o lui et il ne li uoloit otroier en nule maniere  ainz li disoit q  ensamble o lui ne mengeroit il mie ne ne serroit a table en sa compaignie  car il toloit a pluiseurs hauz homes lor guerissons et ocioit les hauz cuens sanz reson et sanz droiture . 
Qant Maximiens oï une foiz les paroles del seint home  il li respondi et dist qe par sa uolenté n  auoit il mie receü la corone del empire  einz l  auoient li cheualier de la terre esleü a empereor por la besoigne de gouerner le roiaume et par la uolenté de Deu l  auoit il deffendu par armes enuers pluiseurs genz qi n  auoient mie en nostre Seignor grant creance  ne n  auoit mie nul home mort en autre leu q  en la pleniere bataille  et ce estoit por la droiture del regne desfendre  et por ce ne deuoit il mie lessier a mengier en sa compaignie . 
Adonqes otroia seinz Martins a l  empereor q  il ensamble o lui mengeroit  car li empereres l  en auoit tantes resons mostrees et tante proiere fete q  il ne l  en pooit escondire . 
Li empereres si fu molt liez qant il ot cel otroi del seint home  si grant ioie l  en crut qe meintenant manda il toz ses hauz homes aussi com a un ior d  une haute feste . 
Qant les tables furent mises  li empereres s  assist et li seinz hom ioste lui cui il uoloit honorer et grant feste fere . 
Et entre hauz homes fist l  en asseoir un prestre qi en sa compaignie estoit uenuz . 
Qant l  en ot mengié longuement et l  en ot serui del premier mes et de pluiseurs autres  li serianz qi deuant l  empereor tenoit la coupe d  or s  agenoilla por ce qe li empereres preïst le uin qant lui pleroit  si com il est encore en us et en costume . 
Li empereres coumanda a celui qi agenoilliez estoit q  il baillast a l  euesqe la coupe por ce q  il uoloit qe li seinz hom li donast de sa mein a boire  mes seinz Martins but  et tantost q  il ot beü  si bailla la coupe au prestre qi a la table seoit et uenuz ert en sa compaignie  por ce q  il cuidoit qe nuz de toz ceus qi la dedenz seoient fust si dignes de boiure aprés lui com li prestres  car grant chose est de prestre et li doit chascuns porter grant seignorie  car com plus est li hom de haute lignie et acompliz de grant richesce  tant doit il pluz grant honor porter au prestre qi nostre Seignor lieue et couce de cui tous li biens uient en terre et el ciel lassus . 
Dont cil serront mat et confus Qi bien serui ne l  aueront . 
Et cil qi ses comans feront Aueront ioie et tel leesche  Tel signorie et tel hautesce Qe nus deuiser nel sauroit  Riches  poures conmunement Qi a cel esioïssement Peüssent uenir sanz desfense . 
Et cil qi la uenir ne pense Est certes en molt male uoie  Car li deables le desuoie Qi o lui est soir et matin . 
Qi la uie ot de seint Martin  Aucun bien en doit retenir  Car del bien doit bien souenir . 
Le mal doit l  en lessier aler . 
Ce oï souent dire et conter Qe del bien doit nestre li biens  Del mal le mal as ancïens . 
Ne uos en sai plus qe retraire . 
Buer fu nés qi le bien puet feire  Car Dex l  aime  mon essïent . 
Qant li emperere o sa gent uit qe seinz Martins ot premiers la coupe baillié au prestre q  a nul des autres  il s  en esmerueillierent de grant maniere et si plot mout a l  empereor et a toz cels qi enuiron lui estoient et molt en demenerent grant ioie par le palés trestoz . 
En tel maniere  com ie uos ai dit et conté  menia seinz Martins ensamble o l  empereor qi par meintes foiz l  en auoit proié et requis . 
A celui meïsmes empereor dist seinz Martinz les choses qui de lui estoient a auenir  deuant ce qe eles fussent auenues  car il li dist qe s  il aloit en Lombardie ou il desirroit molt a aler por combatre a ualentinien l  empereor  seüst bien sanz doutance q  il a la premiere foiz auroit la uictoire . 
Mes aprés ce molt peu de tens seroit il ueincuz et destruiz par ualentinien . 
Et tout einsi auint il si com Seuerus qi fu deciples seint Martin et qi tout ce uit le nos raconte  car onques Maximiens li empereres n  asembla si tost a ualentinien  com tost ualentiniens fu ueincuz et desconfiz et si torna en fuies . 
Aprés ce ne trespassa mie li ans q  il ot ses genz rasamblees  si requist Maxime l  empereor et tant fist et tant porchaça q  il l  ocist dedenz la cité d  Aquilee . 
Et totes cez choses si com eles auindrent  li dist seinz Martins grant tens deuant ce q  eles auenissent  car li seinz hom sauoit par le seint Esperit meintes choses qi deuoient auenir . 
Et bien saciez uos qi oez et entendez sa uie qe li angele nostre Seignor uindrent a lui par meintes foiz et si parloit a eus a sa uolenté . 
Et par nostre Signor auoit il encore si grant force et si grant uertu qe li deables ne se sauoit muer ne trestorner en nule maniere ne en nule forme q  il ne le ueïst tout plenierement  ia tant ne s  i seüst atapir ne repondre . 
De ce estoit li deables mout dolenz et molt corrociez . 
Dont il auint meintes foiz qe qant li deables ne se pooit de deuant lui trestorner ne partir q  il ne le ueïst q  il laidengoit le seint home par paroles  car par ses aguaiz ne le pooit il deçoiure . 
Un iour auint qe li deables entra dedenz la celle au seint home  mout boidissant et a grant noise . 
Si tenoit en sa mein une corne de buef toute sanglante  si comença grant ioie a demener por la felonie q  il auoit faite  si dist  Martin  ou sont ores tes uertuz qe tu soloies si granz demostrer et fere  Saces qe i  ai un des tiens ocis et tolue la uie . 
Qant seinz Martins oï le deable einsi parler et il le uit ensanglenté  il apela toz ses freres et si lor reconta l  oeure qe li deables li auoit dit et conté . 
Et puis lor conmanda et dist q  il par totes les ceailles de lor freres qeïssent et cerchassent q  a nul d  eus ne fust par auenture uenue ceste doleur et ceste oeure . 
Il qistrent partout et cercherent et puis reuindrent au seint home  si li distrent qe nus ne lor defailloit de tote lor compaignie . 
Mes il li noncierent q  il auoient un uilein loé por amener fusche de la forest et si i estoit alez a tote sa uoiture . 
Qant li seinz hom oï ceste chose  si comanda une partie d  els aler encontre . 
Lors se mistrent li auqant d  els a la uoie por aler encontre celui . 
Mes il n  orent pas mout loing alé ensus de lor moustier  qant il le trouerent si mal atorné q  a pou q  il ne moroit . 
Si com il estoit pres de morir en tel maniere  il conmença a raconter as moignes qi li demanderent conment ce li estoit auenu qe li uns des bués estoit desioins del iou et qant il uolt restreindre la chariole  ce est la coroie dont li ious estoit liés as cornes  il escoust la teste  si me feri de sa corne en l  eine  si com uos poez ueoir  si m  a tolue la uie . 
Tantost com il ot einsi parlé as freres  il morut deuant eus toz . 
Or poez ueoir  oïr et entendre  uos qi entendez et qi de retenir auez science  qe par la uolenté nostre Signor fu au deable ceste poesté dounee . 
Et bien poez uos sauoir qe ce estoit granz meruelle  si com ie uos ai deuant conté qe seinz Martins sauoit les choses deuant ce qe eles auenissent  car tout cest afaire auoit il a ses freres conté et dit en tel maniere com il ert auenu deuant ce qe il meüssent por celui qerre . 
Et por ce s  entremetoit li deables de lui engignier en mil manieres en formes de choses humeines  car a la foie se tresmuoit il et aparoit a seint Martin en la forme de Iupiter et de Mercurie  les dex qe les Sarrazins aeuroient et en la forme uenus et Minerue  ce erent aussint diuesses . 
Mes li seinz hom qi del tout auoit son cuer a nostre Signor et sa pensee se garnissoit si del signe de la croiz q  il n  en auoit ne poor ne doutance . 
Et cil qi en la compaignie au seint home estoient ooient souentes foiz les laidenges qe li anemis li disoit a hautes uoiz . 
Mes li seinz hom entendoit bien et sauoit qe totes les choses q  il disoit erent males  et por ce ne se mouoit il mie dedenz son cuer ne ne trestornoit . 
Et li pluisor de ses freres  ce est de ses deciples qi ensamble o lui erent  tesmoignoient qe li deables uint pluisors foiz a seint Martin  si le blasmoit par mout laides paroles et si disoit por coi il auoit receü dedenz son mostier en sa confrarie les pluisors de ses moignes qi par malueses erreurs auoient perdu et deguerpi le baptesme q  il auoient eü et puis si les auoit receüz  quant il estoient reconuertiz une autre foiz par lui et par ses oeures . 
Et puis si recomençoit li deables a reconter toz les pechiez qu  il auoient fez et les malueses oeures . 
Et seinz Martins respondoit au deable et si disoit qe les mesfez et les deliz deça en arriere deuoit li hom purgier et lauer en auant par mellor uie  et si deuoit l  en asoudre par la haute misericorde de nostre Signor tous cels de lor pechiés qi les deguerpissoient et leissoient . 
Et encontre ce disoit li deables qe cil qi estoient en tel pechié ne deuoient mie auoir pardon  puis qu  il erent receü en la coupe dont il erent deuant issu ne ne deuoit auoir de nostre Signor nule indulgense . 
Qant seinz Martins li ooit tieus choses dire  molt l  en anuioit tant q  il auint une foiz q  il dist a l  anemi  O tu chetis  Se tu meïsmes te delessoies de tes males oeures qe tu t  en repentisses  encore ai ie tant de fiance en nostre Signor qe tu auroies au ior del Iugement encore soit il proceins par lui pardon et misericorde . 
Or poez uos ueoir et entendre com li seinz hom auoit en nostre Signor grant fiance  qi ce disoit au deable et a lui parloit et sermonoit en tel maniere . 
Bien poez sauoir qe ses cuers estoit uerais et sa parole digne  qant il a l  anemi parloit einsi sanz auoir poor ne doutance . 
Un ior auint qe uns iouenciaus  hauz hom  Clarus estoit apelez et l  ordre de prestre auoit receü nouelement  lessa quanq  il auoit et uint a seint Martin por ensiure ses oeures et por mener seinte uie  et tant fist enuers nostre Signor par la doctrine del seint home q  il fu de grant uertu et de haute merite par la foi q  il auoit et par la bone creance . 
Cil seinz hom fist un tabernacle et une ceelle por sa demorance et non mie loing del mostier del seint euesqe . 
Pluisors freres qi en seruir nostre Signor auoient lor cuers et lor ententes uenoient a cel iouencel por demorer ensamble o lui por sa bone uie  tant q  il auint un ior c  uns iouenceaus qi Anatolius estoit apelez uint a lui en l  abit de moine et si li dist q  il parmeindroit uolentiers en humilité et en bone uie  mes il li menti pleinement . 
Li iouenceaus reçut molt uolentiers celui en compaignie  et cil demora longuement ensamble o les autres en comun . 
Et aprés ce  qant li tens fu trespassés  cil iouenceaus qi la estoit uenuz disoit qe li angele soloient a lui parler  si atornoit les pluisors de ses freres a cele creance et par ce il cuidoient q  il fust de bone loy et de seinte uie . 
Mes il n  auoit en lui ne foi ne creance . 
Et aprés si coumença a dire qe li angele aloient entre lui et Deu et portoient ses paroles a nostre Signor et de Lui les raportoient . 
Et ce disoit il por ce q  il uoloit qe l  en le tenist en auctorité aussi com un prophete . 
Mes Clarus li bons iouenceaus qi seinz hom estoit et qi menoit seinte uie ne pot onques estre menez a ce qu  il le uousist croire . 
Quant Antiolus sot et entendi qe Clarus ne le uoloit croire de nule chose q  il deïst  il ala a lui au daerrein qant il ne pot plus soffrir  et si li dist qe nostre Sires se corçoit a lui et par grant ire l  embatroit en granz persecutions por ce q  il ne uoloit croire son seint home . 
Qant il ot dites icez choses  il dist encore si qe Clarus l  oï et entendi  En ceste nuit me donra nostre Sires une tres blanche uesteüre qi del ciel sera aportee et tramise  et cele aurai ie deuant uoz uestue et par ce sauroiz uos et conisteroiz qe c  est par la uertu de Deu qe ie uoz demostre cez paroles . 
Li frere qi ce oïrent le tindrent a grant meruelle  et si mistrent grant entente en ceste chose esgarder et entendre . 
Qant uint a mienuit  si oïrent grant noise et grant fremissement si qe toz li leus se mouoit ou il estoient et la celle ou li iouenceaus habitoit resplendissoit par meintes lumieres c  on i ueoit et murmures de diuerses uoiz i estoient oïez . 
Aprés qant totes cez uoiz furent apesies  il issi fors de s  abitation  si apela un de ses freres  si li mostra la cote q  il auoit uestue . 
Cil fu mout esbahiz  si apela les autres  et meïsmes Clarus i acorut . 
Puis si regarderent molt uolentiers la uesteüre qe cil auoit uestue  et por ueoir la i aporterent lumieres de totes parz . 
Cele uesteüre estoit molt soeue et molt mole et molt blanche d  une resplendissant porpre . 
Mes l  en ne pooit sauoir ne conoistre s  ele estoit de soie ou de lin ou de leine . 
Mes nonporqant fu ele ouree molt soutiument si c  on la pooit ueoir as iols et taster as meinz  et neporqant ce ne sembloit autre chose qe uesteüre . 
Et qant Clarus uit ceste merueille  il conmença ses freres a proier et a amonester q  il feïssent lor orissons a nostre Signor  q  il lor demoustrast plus apertement ceste chose . 
Dont se coucierent tuit en orissons tant conme la nuit dura tresc  a la iornee . 
Et qant li iors aparut  Clarus prist celui par la mein  si le uout mener a seint Martin  car il sauoit bien qe li deables ne pooit le saint home engignier . 
Lors coumença li chetis a crier et a estre encontre de qanq  il pooit et si dist q  a seint Martin n  iroit il mie  car desfendu li estoit q  il a lui ne se demostrast . 
Mes neqedent li frere et Clarus tout premiers li amenerent a force . 
Et si come il l  entraioient  la uesteüre s  esuanui d  entre lor meinz qe cil auoit uestue . 
Et qi est ce qi doute qe ce ne fust par la uertu de seint Martin qe li deables n  osoit mostrer deuant lui son fantosme  car il sauoit bien q  il ne se pooit enuers lui courir por pooir qu  il eüst  Dont sorent bien li frere qe ce estoit oeure de deable qi engignier les uoloit . 
Adonc se recomencierent li pluisor a porpenser entre eus et a dire qu  en cel tens meïsmes auoit un iouencel en Espaigne qi s  estoit entremis de pluisors afaires  tant qu  aucuns en estoit uenuz  si com pluiseurs choses auienent  et de ce leua il si lui meïsmes en auctorité q  il disoit q  il estoit Elye le prophete . 
Qant il ot fet a pluisors croire par lor folies  il dist aprés q  il estoit Crist tant qe uns euesqes qi Rufus auoit non crut si en lui q  il l  aora conme nostre Signor . 
Et por ce fu li euesqes puis getés de s  euesqié  si com nos meïsmes ueïmes . 
Et pluisors de nostre freres nos raconterent q  en cel tens meïsmes ot un home en Orient qi se uantoit q  il estoit seinz Iehans . 
De ce poés uos sauoir et ueoir qe li auenemenz d  Antecrist aproce par les faus prophetes qi dont uenoient . 
Or ne doit l  en mie trespasser qe l  en ne raconte et die par qantes manieres li deables essaioit a tempter seint Martin en cel tempoire  car il auint un ior qe li seinz home estoit en sa celle en orissons toz seus  et li deables s  aparut deuant lui en mout bele forme  por ce q  il le uoloit deceuoir en tel maniere  et si auoit uestu roial uesteüre et corone d  or en son chief aornee de precieuses pierres et chaucemente tote doree et molt estoit de bel uiaire et de cler et de lié si q  il sembloit meins estre deable qe autre chose . 
Qant seinz Martins le uit premiers  il fu toz esbahiz por la grant clarté et por la grant lumiere . 
Et li deables fu toz coiz q  il ne se mut ne pas auant ne pas arriere . 
Einsi se teurent andui grant piece qe li uns ne parla a l  autre  tant qe li deables parla premiers et si dist  Martin  car reconois celui qe tu esgardes . 
Ie sui Crist . 
Ie me uoel premiers demostrer a toi ore a ceste foiz qe ie sui descenduz a terre . 
Qant seinz Martins l  oï einsi parler  il ne respondi nule chose . 
Et li deables fu si hardiz q  il recoumença ceste parole autre foiz a dire et aprés dist  Martin  que doutes tu a croire  puis qe tu uoiz que ie sui Crist  Dont sot seinz Martins par le seint Esperit qe ce estoit li deables  si respondi  Nostre Sires Iesu Crist n  auoit mie dit q  il deüst uenir en terre uestuz de porpre et corone en son chief resplendissant . 
Et ie ne croi mie qe Iesu Crist uiegne en terre  se ie ne le uoi en l  abit et en la forme q  il estoit qant il soffri mort et a cez enseignes qi en la croiz li furent fetes . 
Qant li deables oï cele uoiz et cele parole qe li seinz hom li disoit  il s  esuanui de deuant lui aussint conme fumiere et la celle fu raemplie de si grant pueur qe bien fu proué uraiement qe c  estoit li deables . 
Et uos toz qi cez choses auez oïes qe i  ai contees ne cuidiez mie qe ce soient fables ne mençoignes  car totes cez choses oï ie dire au seint home de sa bouche . 
Por ce les doit l  en tenir a ueritables  car li pluiseur en ont cuidié et dit meintes mençoignes et si disoient q  il estoit ars  qant il ooient parler de ses signes et de ses uertus . 
Mes ce ne doit nus croire  car ie dirai bien et raconterai coment cele cuidance uint as foles genz  si com cil qi proprement le uit a ses euz  car ie fui ensamble o le seint home qi menoit mout seinte uie . 
Et par meintes foiz me dona il l  eaue a mes meins lauer  qant ie mengoie a son seint mengier  et c  est une chose qe ie a peines ose ie regehir ne conter . 
Et qant uenoit al uespre  il nos lauoit les piez et si n  osions encontre ester de chose q  il nos uousist feire  car il estoit de si grant auctorité qe ce me semblast uilenie et pechiés  se ie li escondeïsse ne ne sousfrisse chose q  il me uousist fere . 
N  onqes sa parole ne ses sermons n  estoient a nos d  autre chose qe de lessier et de deguerpir les uices de cest siecle et qe nous ensiuissons del tout en tot nostre Signor . 
Et por ce qe ie ices choses oï au seint home dire et ui pluiseurs seintes oeures faire  uos uoel ie conter et dire et dont cele fole opinium uint a cels qi disoient qe seinz Martins qi les deables chaçoit hors des pluiseurs et resuscitoit les mors et auoit osté les feus et les flambes de pluiseurs leus ne pooit auoir lui meïsmes garanti  mes il mentent ne ne seuent noient de la uerité . 
Mes ie qi i fui et qi les ui le uos uoldrai conter et dire . 
Or escoutés dont le beau miracle . 
Un iour auint qe li seinz hom uint a une uile por uisiter et por doctriner le pueple de bones oeures et de seinte doctrine  si come il est costume as euesqes . 
Et adonc si estoit enmi yuier et fesoit molt grant froidure . 
Li clerc qi mout uolentiers le reçurent li aparellierent en un secré leu de l  eglise ou il peüst seoir et gesir et si firent grant feu sor un pauement tenuene qi en cele chambre estoit et ioste le fu firent il un beau lit de fuere a oés l  euesqe . 
Qant il uint a la nuit et il se fu couchiez et li feuz fu couerz et la lumiere esteinte  li seinz hom fu molt a male aise  por ce q  il sentoit le lit si mol et si soef  car il n  auoit apris n  acostumé a gesir se seur la terre non tote nue et une seule haire par deseure ne n  auoit autres coutes n  autres orelliers ne autres lincieus  por ce si fu mout dolenz q  il estoit couchiez sor tele molece . 
Lors prist le fuerre  si le geta tout arriere  si qe par auenture en cheï une partie seur le pauement ou li feus auoit esté et li seinz hom se coucha deseur la nue terre  por ce q  il estoit lassez de la uoie . 
Et qant uint a mienuit  li feus esprist el fuerre  si coumença a ardoir et a flamber . 
Seinz Martins s  esueilla en haste  si uit le grant feu tout entour lui dont il ne se guetoit mie . 
Et par le deable qi l  agaitoit et destraignoit de quanq  il pooit  fist il ses orissons plus tardiuement q  il ne deüst feire  car il entendi tant a la fermeüre desfermer del huis qi estoit clos et serrez q  il senti grant chaleur entor lui  qe la uesteüre en esprist q  il auoit uestue . 
Mes a la fin qant il fu reporpensés  il n  ot mie fiance en fuie q  il peüst feire  mes en l  aïde de nostre Signor  si fist signum crucis seur lui  si se coucha en orissons enuers nostre Signor Iesu Crist enmi les flambes . 
Tantost fu la grant chaleur si amenuisie q  ele ne li pot mal feire ne greuer . 
Si moigne et si deciple qi defors estoient beisierent l  uis  si gieterent le saint home d  enmi le feu hors ou il estoit en orisons et si cuidoient q  il fust ia toz ars par la grant chaleur ou il auoit si longuement esté . 
Et ce sace Dex qe li seinz hom me raconta meintes foiz en plorant qe de tant l  auoit li deables par son art deceü qe qant il se fu esueilliez q  il oublia qe par uraie foi et par orissons peüst il contrester a cel peril . 
Mes a la fin qant il ne pot l  uis desfermer  et il fist sor lui le signe de la croiz et ses orissons teles com il les sauoit q  il li couenoit a fere  la flambe ne li feus ne li firent mie autre mal qe feïssent roses qi del ciel descendissent . 
Et par ce doit chascuns entendre et sauoir  qui c  onqes lirra ceste uie  qe seinz Martins fust temptés en cest peril . 
Mes il i fu bien proués si com cil qi seinz hom estoit et iustes  car il n  i ot ne mal ne peine autre qe uos auez oï . 
Et qi ore uoudroit oïr conment li seinz hom defina et lessa ceste mortel uie por aler a la parmenable gloire  si entendez deci en auant mes paroles . 
Seinz Martins sot grant piece le tens q  il deuoit morir deuant ce q  il morust  si dist a ses deciples et a ses freres q  il ne uiueroit mie lonc tens . 
Et qant il leur ot ce dit  noueles li uindrent qe li clerc de l  eglisse de Condé  c  est uns chastiaus entre Poitou et Toraine  se descordoient . 
Il i ala por feire la pes  encore ne fust il mie certeins del ior de sa fin . 
Mes neqedent il li sambloit bon l  assomement de ses uertuz  se il seinte Eglisse auoit apeisie  ainz q  il issist de ceste uie . 
Einsi s  en ala au chastel qe ie uoz ai deuant nomé ensamble o la seinte compaignie de ses deciples qi d  aler ensamble o lui estoient adés acostumé . 
Si com il aloient ensamble deioste un flun  il uit plunions qi pissonniaus siuoient et chaçoient  qant il les ataignoient  si les deuoroient et menioient . 
Dont arresta li seinz hom et si dist a ses deciples  Or poez ueoir  c  est maniere de deable qi guetent ceus qi noient ne sont uoiseus ne guetier ne se seuent  et si prendent les nonsachanz et qant il les ont pris  si les deueurent ne n  en pueent estre saoulé en nule maniere . 
Dont conmanda par sa seinte parole as oiseaus qui el flueue nooient qi mengoient les poissons et les deuoroient q  il deguerpesissent cel leu et si s  en alassent en desertes regions ou il n  abitast nule humeine creature . 
Meintenant s  en departirent li oisel q  il arrester n  i oserent por la parole del seint home . 
Or repoez uos oïr et entendre grant miracle  car aussi com il soloit les deables chacier fors des humeins cors par autel comandement  chaça il les oiseaus fors del flun ou il estoient assamblé . 
Tantost com seinz Martins lor ot de par nostre Signor fet le conmandement  tuit li oisel s  assemblerent ensamble  si deguerpirent la riuiere  si alerent as bois et as montaignes  et li pluisor qi ce uirent s  esmerueillierent de la grant uertu qe nostre Sires auoit mise en seint Martin  qe sor oiseaus meïsmes auoit de conmander puissance . 
Aprés uint seinz Martins el chastel ou il aler deuoit et la demora il tant q  il ot remise la pes entre les clers de l  eglisse qi descordé estoient . 
Dont se pensa il q  il s  en repaireroit arriere en son leu  mes meintenant toutes les forces de ses membres li conmencierent a faillir . 
Dont sot il bien qe la mort del cors li estoit prochaine  si apela ses deciples  si lor dist q  il se departiroit hastiuement de ceste mortel uie . 
Lors conmencierent tuit a plorer et grant duel a demener et se plaignoient a hautes uoiz et si disoient  Peres  por qoi nos deguerpiz tu  A cui nos leiras tu qi si somes desconfortez et desconseilliez  Saces bien qe li leu rauissable enuaïront ton fouc . 
Et qi desfendera puis qe li pasteur n  i sera mie  Nos sauons bien qe tu desirres a aler a nostre Signor Iesu Crist  mes tuit ti loier sont sauf et si n  amenuiseront mie . 
Aies merci de nous qe tu ne nos deguerpisses mie  Dont fu li seinz hom meüs en pitié  car il estoit toz tens pleins de doçor et de misericorde  si conmença a plorer . 
Lors se torna uers nostre Signor et si respondi par ceste uoiz a ceus qi entor lui estoient  si dist  Biaus Sire Dex  se ie sui encore besoignables a ton pueple  ie ne refuse mie a sosfrir le trauail ne la paine  mes ta uolenté en soit fete . 
Et ce n  estoit mie merueille  se li seinz hom estoit en doutance  car il pensoit a choses  a aler a nostre Signor et a l  amour de ses deciples  ne ceus ne uoloit il mie uolentiers deguerpir  ne de la compaignie de Iesu Crist ne uoloit il mie estre deseurez plus longuement . 
Et por ce mist il del tout en la uolenté nostre Signor . 
Or poez uos oïr del saint home qi del trauail sosfrir n  estoit mie ueincuz ne de la mort aussint  car il ne doutoit mie a morir ne si ne refusoit mie a uiure por la uolenté nostre Signor aemplir et faire . 
Fieures li estoient prisses  ne por ce ne lessoit il mie l  oeure nostre Signor a fere  car il ne cessoit onqes d  estre en orisons et en ieunes ne si ne uoloit gesir s  en son lit non sor la pure terre et seur la haire . 
Et ses deciples li prooient q  il lessast un pou de uil fuerre desoz lui metre . 
Il disoit  Mi fil  il ne couient mie le crestien morir sor autre chose qe sor terre  et se ie autre example uos ensegnoie ne ne presçoie  ie pecheroie . 
Dont auoit li seinz hom toz tens les iols et les meins uers le ciel  et si ne s  alaschoit onqes de ses orissons a fere . 
Et qant li prestres qi a lui estoit uenuz li proioit q  il se lessast torner seur costé por auoir un pou plus de doçor et de repoz en ses membres  il disoit  Mi fil  lessiez moi eincore esgarder le ciel qe la terre  si qe mes esperiz s  en ira plus aparelliement la uoie qu  il doit aler a nostre Seignor . 
Quant li seinz hom lor ot ce dit  il resgarda deioste soi  si uit ester le diable et il li dist tantost com il l  ot aperceü  Qe fes tu ci  cruel beste  Tu ne troueras en moi nule chose dont tu me puisses feire nuisance  einz me receuera li seinz seint Abraham hastiuement . 
Il n  ot mie bien ceste parole pardite  qant li esperiz issi del cors au seint home qi en parmenable gloire en fu par les meins des seinz angeles portez . 
Cil qi i furent tesmoignierent qe por le seint cors qi ia estoit gloirefiez lor sambla q  il uirent gloire parmenable . 
Son uiaire resplendissoit plus cler qe nule clarté ne qe nule lumiere et tot aussi ses autres membres . 
Et qi cuidast q  il eüst tant esté couerz de heires et tant soffert de peines  Car il estoit plus blans qe leiz ne noiz negie . 
Et ia mostroit la nature de la char qi estoit muee  la gloire de la surrection qi li estoit a uenir . 
Et l  en ne poroit mie croire com grans pueples assambla al cors del seint home . 
Tuit li home de la cité i uindrent et tuit cil qi estoient as champaignes et as uoies et meïsmement les pluseurs genz uindrent des citez procheines . 
O  com grant pleur tuit demenoient et com li moigne qi de liues tot enuiron estoient uenuz et assamblez s  en dolousoient et iemissoient  Ce dura tresq  au liu de sa sepouture et i furent les celestieles ymnes a hautes uoiz dites et chantees . 
Adonc auoit li seinz hom qi meinz granz biens auoit fes as malades uins anz et un uesqui de son eage et au an q  il auoit esté euesqes  trespassa il de cest siecle el chastel de Condé qi siet en l  eueschié de Tors et si ala a nostre Signor Iesu Crist . 
Et li pluisor oïrent les uoiz del ciel qi s  esleecierent qant il se departi de ceste uie  si com ie uous ai plenierement deuant conté et dit . 
Et qant il uint premiers a Condé et il comença a maladir  si conme la chose uous est deuant retraite  li Poiteuin  ce sont cil de Poitiers  et cil de Tors s  i assamblerent . 
Et qant li seinz hom fu mors  une grant tençon leua entr  eus et une grant dissention por le cors q  il auoir uoloient  et si disoient cil de Poitiers a ceus de Tors ces paroles  Ce est nostre moigne et si fu nostre abbes  por ce le requerons nos et uolons auoir . 
Biaus signors  uous de Tors  il doit bien a uos soffire qe uos auez oïes ses paroles dementieres q  il a esté au monde et parti a ses uiandes  et si auez esté confermé de ses beneïçons et esleeciez de ses beles uertuz et de ses granz miracles . 
Totes cez choses uous pueent bien souffire et doiuent  et nous en lessiez auoir le cors sanz uie tant seulement . 
A ce respondirent cil de Tors et si distrent  Beaus signors de Poitiers  se uos dites qe les uertuz q  il nos a fetes nos doiuent soffire  sachiez q  il en fist assez plus tant com il fu ensamble o uous q  il n  a fait a nos . 
Mes or lessons trestotes cez choses qi sont petites  si nos tenons as granz . 
Il uos resuscita morz et a nos n  en resuscita il qe un seul . 
Ce est certeine chose et prouee . 
Et ausint com il disoit dementieres q  il ert en uie qe plus grant uertu auoit il de par nostre Signor deuant ce q  il fust euesqes qe puis qu  il ot l  eueschié receüe  donc est il raison et droiture qe ce q  il ne nos aempli mie dementieres q  il fu en uie q  il le noz aemplisse qant il est morz . 
Et bien sachiez q  il uos est tolus par nostre Signor et a nos donez . 
Et se l  anciene loy et l  anciene costume est gardee  en la cité ou il fu ordenez doit auoir sopouture . 
Et se uos  beaus signeurs de Poitiers  le uolez enuers nos auoir par le priuilege de ce q  il fu premiers en uostre eglisse  sachiez qe cil de Melans i deuroient dont clamer plus grant droiture . 
Tant tencierent il en tel maniere qe li iorz fu trespassez et la nuit fu uenue . 
La nuit tot continelment garderent le seint cors li un et li autre . 
Mes cil de Poitiers s  afichierent et distrent bien qe lendemein l  emporteroient il a force  mes nostre Sires qi poissanz est sor tote creature ne uout mie qe la citez de Tors fust ueue de son propre patron  car si tost conme l  eure de mienuit uint  trestoz cil qi de Poitiers estoient s  endormirent ne n  i ot nul qi ueillast de si granz genz conme de la cité et de la contree d  enuiron i estoient assamblé . 
Quant cil de Tors uirent q  il estoient tuit endormiz  il pristrent le seint cors  si le mistrent en une nef et toutes les genz de la cité i entrerent aueuqes  si s  en uindrent tout aual la riuiere de uiane tant q  il entrerent en la riuiere de Loire . 
Et li Poiteuin si s  esueillierent por la grant noise qe cil de Tors firent au departir del riuage . 
Et qant il uirent q  il n  auoient mie del seint tresor q  il gardoient  il furent tuit esbahi  si s  en tornerent tuit confuz et repeirierent en lor contrees . 
Et cil qi de Tors estoient uindrent en lor cité a grant ioie  si com uos deuez bien croire . 
Et s  il est aucuns qi demande por quoi la citez de Tors fu sanz euesqe tres aprés la mort Gracien tresc  a la mort seint Martin  q  il n  en i ot qe un seul entre deus  cil fu Lidorius apelez  sachiez bien qe ce fu par les paiens q  ele fu si longement sanz beneïçon d  euesqe  car la citez n  estoit mie encore adonc bien conuertie a la crestiene loy  car li crestien qi en cel tens estoient deuant ce qe seinz Martins fust euesqes se reponoient  qant il deuoient le seruice Deu fere . 
Et costume estoit adonc qe se li paien trouaissent le crestien  qu  il l  oceïssent ou il li feïssent assez sosfrir de paine et de doleur . 
Et tres la passion nostre Signeur Iesu Crist tresq  au trespassement seint Martin de ceste uie ot anz et tout par nombre  Tant en trueue l  en l  escriture Qi del trestot nos assegure Et qi la uerité en dist  Tout ausi com Seurins l  escrist Qi sa uie nos a retrete El latin qi molt bien l  a fete Au tiesmoing ceus qi l  ont leue Et tote oïe et entendue . 
En cel tens adonqes estoit seinz Seuerins arceuesqes de Coloigne qi mout estoit seinz hom et de seinte uie et de bone et mout estoit amis seint Martin de grant maniere . 
Le ior qe li seinz hom fu morz si com ie uoz ai conté  aloit seinz Seurins entor le cuer de l  eglyse seint Pierre de Coloigne disant ses orissons aprés matines et de ses clers grant partie ensamble o lui . 
Si com il aloit einsi com ie uos di  il oï droit a cele ore qe seinz Martins fu deuiés uoiz chanter en l  air mout haut  ce li sambla . 
Et ces uoiz si estoient de grant ioie et de grant esleecement . 
Qant seinz Seurins l  oï et entendi  il apela son arcediacre  si li demanda s  il ooit et entendoit ce q  il ooit . 
Li arcediacres li respondi q  il n  ooit ne entendoit nule creature . 
Donc li dist seinz Seurins q  il ascoutast encore et si entendist . 
Li arcediacres conmença le col a estendre et les oreilles a torner uers le ciel por oïr et por entendre  mes il n  ooit ne n  entendoit chose nule . 
Et ie quiç qe por ce ne pooit il oïr les uoiz qi chantoient q  il n  estoit mie de si haute merite com li seinz arceuesqes qi deuant les auoit oïes . 
Dont se coucierent a terre ambedui ensamble  li arceuesqes et li arcedyacres  et si firent a nostre Signor lor orissons q  Il par sa grant douçor et par sa grant misericorde lessast oïr a l  arcedyacre les uoiz qe li seinz arceuesqes auoit deuant oïes . 
Et donc se releuerent de terre  si demanda li arceuesqes a l  arcedyacre s  il ooit ne n  entendoit nule chose . 
Li arcediacres respondi q  il ooit et entendoit la uoiz des angeles qi el ciel demenoient grant ioie  mes il ne sauoit por quel chose la leeche et la ioie estoit si granz . 
Seins Seurins respondi et si dist  Ore entent et ie le te dirai . 
Seinz Martins  mes chiers compeins  l  arceuesqes de Tors est trespassez de ceste uie  et por ce chantent li angele et demeinent ioie el ciel . 
Et qant il orent oï et entendu un pou ceste chose  une si grant torbe de deables uint molt grant noise faisant  si en uoudrent porter l  ame seint Martin en lor compaignie . 
Mes il ne trouerent en lui nule chose de lor oeures par quoi il le peüssent arrester ne tant ne qant . 
He  Dex  Qe sera il dont de nous pecheors qi somes pleins de si tres granz felonnies  puis qe li deable et lor compaignie uoudrent sesir et prendre en lor partie si seint hom com seint Martin  si com il meïsmes bien sauoient  Mes adonc trespasserent li seint angele  si emporterent l  ame lassus es cius en la gloire parmenable  et li deable s  en repairierent dolanz et confuz et tristres . 
Seinz Seurins li arceuesqes nota le tens et l  eure q  il ceste chose auoit oïe et puis si enuoia a Tors un message tost et isnielement por sauoir se ceste chose estoit einsint auenue . 
Qant li messages uint a la cité de Tors  il enquist la chose par grant diligense  si sot et entendi bien par les preudomes de la cité q  a cele hore tout droit qe seinz Seurins l  arceuesqes de Coloigne ot les uoiz oïes des angles  estoit seinz Martins trespassés de ceste mortel uie . 
En cel meïsme tens estoit seinz Ambroses euesqes de Melans par cui paroles seinte Glisse est tresq  a hui cest ior enluminee et florie . 
Et si com il chantoit messe et il estoit a l  autel  cil qi disoit la leçon de la prophesie l  ot dite et finee et cil qi l  epistre deuoit lire uint deuant l  autel por auoir le conmant de seint Ambrose le boneüré euesqe  car nus n  i pooit conmencier a lire epistre ne leçon  se li seinz hom ne l  en auoit fait premiers conmandement ou signe  mes seinz Ambroses s  estoit endormis si qu  il tenoit son chief acliné seur le seint autel . 
Qant ce uirent li pluisor qi en l  eglisse estoient  il s  en esmerueillierent mout ne ne l  oserent esueillier de grant piece . 
Et qant l  espace de eures ou de fu trespassee  il l  esueillierent  si li distrent  Sire  eure est trespassee  conmandez la leçon a lire  car li pueples est lassez et ennuiez de si longe demorance . 
Seinz Ambroses lor respondi  Ne uoz corrociez mie ne ne troublez  et bien saciez qe mout m  a ualu ce qe ie einsi dormi  car nostre Sires m  a demostré un mout bel miracle  car seinz Martins  mes freres qi archeuesqes estoit de Tors  est issuz de ceste uie . 
Et i  ai ia fait le seruice trestot fors seulement le chapitiel qe uos m  auez tolu a dire par ce qe uos m  esuellastes . 
Dont furent cil tuit esbahi ensamble et mout s  en esmeruellierent  si noterent le tens et l  eure qe ce auoit esté fet  si trouerent par uerité qe tot ensi estoit la chose auenue . 
Mout estoit cil preudom et seinz hom et beneürez en cui trespassement de ceste uie li seint home chantoient et les compaignies des seinz angeles s  esleeçoient et encontre cui ame totes les celestieus uertuz uenoient et par cui li deable estoient confonduz et seinte Eglisse enforcie et qi seint Michiel reçut ensamble o les angeles et la mere nostre Signor Iesu Crist qi roïne est de tote creature ensamble o la conpagnie des seintes uirges et qi paradiz retient ensamble o cels qi i demeinent grant ioie et leesche ensamble o le Signor qi de tote chose est sires et crieres  qi uit et regne par toz les siecles des siecles em parmenable gloire ou nos tuit puissons paruenir . 
Amen . 
Ci conmence la translation del cors seint Martin Euesque . 
Aprés ce qe li seinz hom dont ie uos ai conté la uie fu trespassez de cest mortel siecle anz tout droitement fu esleuez a archeuesqes de Tors uns seinz hom et de bone uie qi Perpetuus estoit apelez par non . 
Qant il fu en la dignité et en la signorie  il porpensa a fere sor le cors seint Martin plus haute eglisse et plus bele q  ele n  i estoit faite . 
Ce fist il par molt grant estude et molt en aurions a parler conment l  oeure fu parfaite et consomee  se nous a plus haute chose raconter et dire n  auions proposé a metre nostre entente . 
Qant ele fu toute parfete et consomee  li seinz archeuesqes manda toz les uoisins euesqes et toz les abbés et les prestres et les clers de la contree por l  eglisse dedier et beneïr et por le cors de saint Martin oster de la ou il estoit enfoïz et metre en autre leu a grant honeur  a grant ioie et a grant segnorie si com droiz estoit . 
Et por ce uoloit li bons archeuesqes qe ceste translation fust fete le ior des premieres kalendes de iuignet . 
Il ueillierent la nuit deuant et qant uint la matinee  il conmencierent a foïr la terre qi estoit deseur le sarqu  et puis si misent lor meins tot entor por leuer le amont et por remuer le . 
Mes onqes ne sorent tant pener ne traueillier q  il le peüssent remouoir en nule maniere . 
Dont furent molt dolenz et si lessierent trespasser le ior tresq  a la nuit qi uenoit . 
Et cele meïsme nuit reuellierent il toute tresq  a la matinee . 
Donc si ressaierent s  il poroient le seint cors a tot le sarqu remouoir ne amont treire . 
Lors furent molt dolenz et molt espoentez  car il ne le pooient mouoir ne ne sauoient q  il en peüssent fere . 
Dont parla uns des clers qi la estoient et si dist  Dont ne sauez uos  beau signors  qe tresq  a tierz ior sera la feste del ior q  il reçut l  arceuesqié  et ceste feste auoit il acostumé a feire . 
Par auenture tresq  a ce ior ne uelt il c  on le remueue . 
Li euesqe et li clergiés qi la estoient assemblez s  asistrent a ces paroles  si i furent tresq  au tierz ior en ieunes et en orisons et en uegiles . 
Et qant uint au qart ior  il s  aprochierent au sarqu ou li cors gisoit del seint home  si i mistrent toz les meins por remouoir le et por leuer le  mes il ne porent . 
Quant il uirent ce  si furent toz espoentez ne ne sorent q  il peüssent feire  et tant qu  il se porpenserent q  il recouerroient de terre la sepouture q  il auoient descouerte . 
Si com il estoient en cele doutance  uns uielz hom de mout grant beauté  aussi blans conme nois negie  s  aparut a els et il li demanderent qi il estoit et il lor dist q  il estoit uns abbes et puis si parla et lor dist  Por qoi atargiez uos et por qoi estes uos malades et tristre  Dont ne ueez uous seint Martin qi uos uient aidier a ceste chose se uoz i uolez les meins metre  Dont osta li blans hom qi la estoit uenuz s  afubleüre et li prestre aussi qi la estoient et li uesqe  et les seintes reliqes et les croiz et cierges i furent aportez tos ardanz . 
Dont conmencierent l  anteuene a chanter et si leuerent le sarqu del seint home en haut molt legierement par l  aïde del uiel home  si l  emporterent et misent el leu ou il estoit aorez tresq  a hui cest ior . 
Et qant il fu mis et assis en son lieu a la uolenté de l  euesqe qi Perpetuus auoit non et la messe fu chantee et il se furent assamblé por mengier ensamble si com il estoit costume adonqes  il manderent le uiel home qi aidié lor auoit  mes il n  en trouerent mie ne il n  estoit la nus hom q  il eüst ueü issir de l  eglisse . 
Por ce croi ie qe ce fu aucuns angeles qi por le seint hom s  aparut ilueqes  et si ne s  aparut onqes puis a nul d  eus de cels de l  eglisse . 
Et en icel leu ou li cors del seint home fu mis auindrent tres ce ior en auant meint beau miracle qi par negligence sont lessié en escripture a metre . 
Mes nos en auons conté et dit ce qe nos en auons en nostre tens ueü et qe nos en oïmes conter par autrui et ce qe nos en deümes ueraiement croire par l  aïde nostre Signor qi uit et regne par tos les siecles des siecles . 
Amen . 
