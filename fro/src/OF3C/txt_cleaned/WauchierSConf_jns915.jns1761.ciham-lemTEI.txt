form Ci coumence la uie seint Marcel de Lymoges le beneoit euesqe . 
Au tens qe nostre Sires Iesu Criz preechoit et enseignoit les Iuis qi estoient de la lignie Beniamin en la terre de Ierusalem  granz torbes de celes genz le siuoient  por ce q  il desirroient a oïr ce qi apertenoit au salu de lor armes  et si li aportoient ce que mestiers li estoit de mengier et de boiure . 
Entre ceus uint por nostre Signor oïr uns molt hauz hom de la lignie des Iuis qi estoit de cele lignie qe ie uos ai deuant nonmee qi Marceaus auoit non et sa feme ensamble o lui et uns leur fiuz  car plus n  auoient de toz enfans . 
La dame estoit apelee Elyzabez et li iouenceaus Marceaus qi n  auoit d  aage qe solement . 
. 
anz . 
Cist oïrent nostre Signor qi preechoit et disoit  Penitentiam agite  apropinquabit enim regnum celorum et nisi quis renatus fuerit ex aqua et spiritu sancto non potest intrare in regnum Dei . 
Ce est a dire  Fetes peneance  car li regnes des cius aproisme et qi ne sera rengenerez de l  eue del seint baptesme et del seint Esperit  il ne porra mie entrer el regne Deu . 
Ce disoit nostre Sires au pueple et mout d  autres bons comandemenz por mener seinte uie . 
Qant ce oï li seinz hom qi Marceaus auoit non et ses fiuz et la dame  il uindrent a nostre Signor et si li proierent mout docement q  il les regenerast en la forme de baptesme si com il disoit et ensignoit a feire . 
Dont comanda nostre Sires Iesu Crist a seint Pere l  apostre q  il le baptizast . 
La fu Marceaus baptiziez et sa feme Elyzabez et Marciales lor filz qi molt estoit de bone doctrine et Zacheus qi sor le sicamor monta por ueoir nostre Signor si come l  Euangile raconte et Ioseph d  Arimatie qi puis enseueli nostre Signor et pluiseurs autres Iuis dont longue chose serroit a raconter lor nons qi il furent . 
Qant tuit furent baptiziez  cascuns repeira a son propre leu . 
Seins Marceaus li bons iouenceaus  il ne repaira mie a la meson son pere  einz demora ensamble o nostre Signor en la compaignie des apostres  si s  acompaigna a monsigneur seint Pere qi ses cousins estoit assez proceins et par l  amonestement de lui se penoit il mout de toz les conmandemenz nostre Signor aemplir et fere . 
Aprés ce resuscita grant tens nostre Sires Lazarum em Bethanie et la fu seinz Marceaus ensamble o nostre Signor . 
Et qant nostre Sires ot sa seinte predication comsomee et q  il fu a la ceine corporelment ensamble o ses deciples et q  il lor laua lor piez  aprés ce q  il furent lauez de la ceine et lor piez essuiez  si com raconte l  Escriture  cil meïsmes hom Marceaus fu esleüz a seruir ensamble o Cleopha et pluiseurs autres deciples por ce q  il qeïssent les choses qi estoient necessaires entre eus  si com de boiure et de mengier et uessiaus a metre l  eue as piez lauer des deciples et dras por essiuer . 
Et aprés la seinte resurrection nostre Signor  qant il s  aparut a ses deciples en sa propre forme et il dist  Pax uobis et il furent troblez tresq  atant q  il le conurent  par ce q  il prist une piece d  un poisson rosti et une ree de miel  si en menga deuant eus et si lor departi  la fu seinz Marceaus ensamble o les autres deciples et si en reçut sa partie de nostre Signor et par tout aussint fu il ensamble o les deciples la ou nostre Sires lor conmanda q  il alassent par tot le monde les genz enseignant et preeschant et si baptizassent el non del Pere et del Fil et del seint Esperit et si reçut la poesté de preechier la seinte Euangile de nostre Signor meesmement ausint com li autre deciple . 
Et la fu seinz Marceaus ou nostre Sires entra  la ou li deciple estoient as portes closes qant seinz Thomas n  i estoit mie . 
La reçut il la poesté de liier et de desliier aussint com li autre qant nostre Sires lor dist  Receuez le seint Esperit  et a toz ceus qi uos releroiz les pechiez  il lor seront relessiez  et a toz ceus qe uos uoudroiz q  il soient retenu  retenuz seront . 
Et la ou nostre Sires monta es cius et il beneï ses apostres  fu seinz Marceaus et si fu beneïz ensamble o ses deciples et ensamble o eus fu il toz tens en geunes et en orissons et par nuiz et par iorz . 
Et la ou nostre Sires enuoia le seint Esperit sor eus en guisse de langues de feu  et si fu ensigniez et doctrinez ensamble o les autres de toz languages et si fu uerais tesmoing de la resurrection nostre Signor . 
Aprés ce qe li apostre orent receü le seint Esperit et il furent confermé en uraie foi  il s  es﻿partirent par diuerses regions solonc la uolenté nostre Signor por preechier et anoncier la seinte Euuangile . 
Messires seinz Peres qi estoit princes des apostres et seinz Marceaus qi estoit ses proismes s  en alerent en Anthioche et pluseurs autres deciples toz anonçanz et preechant la seinte Euuangile et le regne des cieus et preechant et disant c  on doit faire peneance de toz ses pechiez . 
Si com il preechoient en tel maniere  nostre Sires lor dona si grant grace que si granz pueples q  il n  en estoit nus nombres se conuertissoient en la seinte foi de baptesme par lor paroles et ﻿par lor predications et faisoient meintes beles eglisses es leus ou il n  en auoit onqes nules eües . 
Et qant li euesqe et li prestre i furent ordenez solonc droiture  cil qi auoient toz tens esté diuers a la loy nostre Signor faisoient regenerer a la seinte eue de baptesme . 
Quant seinz Peres et ses deciples orent einsi esploitié en la cité d  Antioche et q  il l  ot conuertie a foi et a creance et mis euesqes et prestres ordenez et autre clergié  il se parti de la cité por uenir uers Rome  si roua seint Marcel q  il uenist ensamble o lui en compaignie . 
Si com il se furent mis a la uoie  pluiseurs autres de lor deciples se mistrent ensamble o eus  si i fu seinz Aspiniens et seinz Austricliniens et ne sei qanz autres dont il ne couient mie dire les nons . 
Qant il furent paruenuz a Rome  il trestrent al ostel a la meson Marcel  le concele des roumeinz  qi mout uolentiers reçut seint ﻿Pere et sa compaignie et molt benignement . 
Si furent en sa meson molt grant piece  si preechierent au pueple tot apertement et anoncierent et distrent qe nostre Sires Iesu Criz les auoit a eus enuoiez  por ce q il deguerpeïssent les erreurs de fauses ymages q  il aeurent et si aorassent et coneüssent le uerai Deu qi estoit uns seus Dex en . 
. 
persones et si seüssent bien q  il est si serf q  il auoit esté en la croiz traueilliez por tot le monde q  il auoit rachaté de son precieus sanc . 
Si com il demoroient a Rome en tel maniere et il preechoient  nostre Sires s  aparut a monsigneur seint Pere  si li dist q  il enuoiast seint Marcel en France por preechier as genz q  il deguerpeïssent le deable q  il aoroient et si se meïssent au seruice Iesu Crist por auoir uie parmenable et si lessassent la maluese error q  il auoient trop longuement meintenue . 
Dont prist messires seins Peres seint Marcel  si li conta tout par ordre ce qe nostre Sires li auoit comandé . 
Qant seinz Marceaus l  entendi  il comença a plorer  por ce q  il cremoit la lontaine contree et qe les genz ne conoissoient nostre Signor et nule rien de uerité ne sauoient . 
Seinz Peres le comença molt docement a conforter et si dist  Seinz freres  n  aies en toi nule doleur  car nostre Sires serra toz tens ensamble o toi  si com il meïsmes nos ot en couent  quant il dist  Ecce ego uobiscum sum omnibus diebus usque ad consummationem seculi . 
Ce est a dire  Ie seré ensamble o uos toz les iorz qi serront tresq  a la fin del siecle . 
Et aprés ce q  il fu resoscitez  nos comanda il et dist  Euntes in mundum uniuersum predicate Euuangelium omni creature qui crediderit et baptizatus fuerit saluus erit et qi uero non credidit condenpnabitur . 
Ce est a dire  Alez par tot le monde  si preechiez et anonciez la seinte Euuangile a tote creature qi croira et baptiziez sera  si sera sauuez et qi ne croira si sera dampnez . 
Ce nos couient il garder  fet mesires seinz Peres a seint Marceau  beaus chiers freres  si qe nos ne deguerpissons mie les comandemenz nostre Signor et por ce te couient il croire mes consauz  que la compaignie de moi et de toi soit comune . 
Or n  atarge mie  mes haste toi de quanqe tu puez  qe tu puisses le pueple qi longuement a serui le deable fere retorner a uraie foi et a uraie creance  si qu  il puissent reiehir et dire qe nostre Sires Iesu Criz est urais Dex et sires de tote creature . 
Une cité est en la contree de France qi Limoges est par non apelee . 
Cele te comande nostre Sires et tote France q  ele soit par ta predication a sa loy essaucie . 
Et por ce qe la uoie est longue  n  arreste mie a feire ce qe ie t  enseigne si qe tu en puisses auoir la celestiel corone . 
Pren ensamble o toi . 
. 
prestres qi te portient conpaignie et si te seruent  si q  il n  en perdent mie le loier de lor corone . 
Et si fai tant et entent de ma parole qe chascuns hom te ceure seure por ocirre  estent le col et abandone et qi c  onques te ferra en la destre ioe  torne l  autre et amenistre  et qi c  onques te despoillera de ta cote  lai li et deguerpiz t  affubleüre . 
Tant seulement fai qe tu soies de ferm corage . 
Dont n  ataria mie seinz Marceaus  li beneoiz hom nostre Signor  q  il ne se meïst a la uoie  si com seinz Peres li auoit dit et enioint par le comandement nostre Seignor  ensamble o lui . 
. 
prestres dont li uns auoit non Alpiniens et li autres Astricliniens . 
Et qant il orent lor uoie consomee tresqu  en France  il auint qe Austricliniens morut et parti de cest siecle . 
Lors fu seinz Marceaus mout dolenz et ne sot qe feire  mes tout errant s  en retorna arriere a Rome a seint Pere  si li conta tot ce qe auenu li estoit en la uoie . 
Quant seinz Peres l  oï  il le roua erranment retorner arriere et si li dist  Pren mon baston et tantost com tu uendras au leu ou tu lessas ton compaignon mort  si l  en atouche et ie ferai mes orissons a nostre Signor et il se leuera meintenant aussi com s  il s  esuellast de dormir et si te tendra compaignie . 
Donc s  en retorna seinz Marceaus solonc le dit monsigneur seint Pere  tant q  il uint au cors de son compaignon la ou il l  auoit lessié . 
Et qant il l  ot atouchié  si com seinz Peres li ot comandé  li membre et les ueines qi totes estoient mortes et froides comencierent a rauiuer et si ouri ses iols por regarder la lumiere q  il auoit par la mort perdue . 
Et quielz hom est ce qi dote qe nostre Sires ne feïst ice por demostrer la foi seint Pere et qe seinz Marceaus fust esmeüz par cest example  Dont s  en ala seinz Marceaus ensamble o ses . 
. 
deciples par tote la terre preecant et semant la parole nostre Signor  tant q  il uint au chastel de Tulle pres de la cité de Limoges . 
Et la le reçut uns riches hom qui Ernous auoit non  si arresta . 
. 
mois iluec ne onqes en tant n  i cessa de preechier ne d  amonester la parole deuine a toz ceus qi a lui uenoient . 
Et bien sachiez qe granz peuples uenoient chascun ior a lui et a ses compaignons q  il autretant desirroient a estre doctrinez de sa seinte predication come recrié et refet des seinz miracles q  il ueoient chascun ior . 
Ernous  li riches hom qe ie uos ai deuant nomé  auoit une fille qi chascun ior estoit traueillie del deable si q  ele estoit et deruee et forsenee del senz ne n  auoit plus d  enfanz qe la damoisele  por ce s  en estoit li bons preudom plus corrociez en son cuer ne ne sauoit q  il en peüst feire . 
De ce li auint qe seinz Marceaus entra en la meson qe li enemis qi estoit el cors de la damoisele coumença a crier et a dire  Or sai ie bien q  il me couendra issir de ceste pucele  car li angele qi ensemble o toi sont me trauaillent molt durement et tormentent  mes ie te coniur par Celui qi fu crucefiiez qe tu ne m  enuoies mie en abisme  Dont respondi seinz Marceaus au deable  Ie te coniur par celui qui fu crucefiiez qe tu isses del cors a ceste damoisele et qe tu ia mes n  i entres  mes ua t  en en un leu desert ou oiseaus ne uole ne ou il ait habitation d  umeine creature  Lors womi la pucele le deable de son cors fors et si remest aussi come morte . 
Et seinz Marceaus la prist par la mein  si la leua contremont de terre ou ele estoit  si la rendi a son pere tote hertie et seine . 
Orate omni hora . 
Bien sachiez  uos qi crestiens estes et qi ceste uie entendez  q  en seint Marcel estoit seinteez et benignitez et misericorde et douceur et grant humilité et assidueus orissons en totes eures  si com nostre Sires dist et comanda a ses deciples  qant il dist  Orate omni hora . 
Ce est  Soiez en orissons totes heures . 
Or uos conterai un autre miracle qe nostre Sires fist por le seint home en cel leu meïsmes qe l  en ne doit mie entrelessier ne trespasser a dire . 
Il auint qe un prince auoit en cel chastel qi Nerua estoit apelez par non de grant pooir et de grant signorie  cosin prochein Noiron l  empereor de Rome . 
Cil auoit un fil ioeuene enfant que le deable ocist en tel maniere q  il l  estreinst et estrangla en son lit ou il gisoit . 
Li peres et la mere qui mout en orent grant doel qant il le trouerent et tuit cil qi ensamble o eus estoient uindrent a seint Marcel la ou il estoit  si li cheïrent as piez tot em plorant et si li distrent  Hom de Deu  aïde nos   s  aporterent le cors del enfant  si le gieterent as piez del seint home a grant doleur et a grant criee . 
Seinz Marceaus fu mout dolenz del pueple q  il ueoit plorer  si conmença il meïsmes a plorer et si dui deciple  et granz genz estoient assamblé o lui por ueoir ceste chose . 
Seinz Marceaus parla a eus toz et si dist  uous toz qi ci estes assamblez  aussi li crestien com li paien  proiez nostre Signor Iesu Crist q  il degne cest enfant resusciter par sa douceur et par sa misericorde . 
Il meïsmes et si dui deciple et pou de crestiens qi iluec estoient comencierent lor orissons a feire  qe Dex le resuscitast par lor proieres . 
Seinz Marceaus comença s  orisson en tel maniere  Beaus Sire Dex qi par ton Fil et par ton seint Esperit me feïs uenir en ceste lointaine contree  ie te proi qe tu resuscites cest enfant  si qe tuit cil qi le uerront puissent ﻿par moi en Toi croire . 
Lors prist li seinz hom tant solement la mein del enfant  si dist  El non nostre Signor Iesu Crist cui li Iuif crucefierent et au tierz ior resuscita de mort a uie te comant ie  enfes  qe tu lieues toz droiz seur tes piez et si di a cest pueple et raconte qe tu as en infer ueü . 
Et meintenant se leua li enfes et qant il fu droiz en son estage  il se lessa cheoir as piez del seint home et puis li comença a dire et a crier  Hom de Deu  baptize moi et si me conferme del signe de seinte foi par coi ie puisse estre sauuez  car nus hom ne puet estre saus  s  il n  a esté baptiziez et regenerez en la seinte eue de baptesme . 
Qant li enfes ot ce dit  si recomença deuant tot le pueple a dire  Dui angele  fait il  uindrent deuant moi grant aleüre la ou li deable m  emportoient et si distrent qe ie seroie resuscitez par la parole au beneüré seint Marcel . 
En infer  fet il aprés  n  a nule mesure ne n  est nule fin de sa grandeur ne de sa parfondece . 
Toz tens i est ploremenz sanz ioie et amertume sanz doceur et teniebres sanz lumiere et pleignement et criees et granz doleurs et tristreces et froidures desmesurees et chaleurs et grant feu oribles qi onqes ne faillent et morsures de serpenz et si grandes pueurs qe nule creature humeine ne la porroit sosfrir . 
La est porreture et misere et l  iuier qe onqes ne muerent . 
La sont li infernal chartrier . 
Ce sont li deable qi sont lez et hisdeus et d  orrible figure qi rauissent les armes tantost com elles issent hors des cors  si les tormentent par diuers tormenz et par cruielz paines . 
Et bien sachiez qu  il n  est nus si sages desoz la reondece del ciel qi peüst conter ne dire les tres granz doleurs desmesurees qi sont en infer . 
Dementieres qe li enfes disoit cez choses et autres  toz li pueples qi la estoit assamblés comença a une uoiz a crier et a dire  Il n  est autres Dex qe cist cui cil hom Deu preesche et annonce  Dont s  en baptizierent en cel chastel qe homes qe femes qe enfanz . 
. 
mile et . 
. 
cenz  si aporterent au seint home mout de beaus dons et de riches  mes il n  en uout nul reçoiure  ainz lor conmanda q  il les donassent as poures . 
Aprés ce s  en ala as synagogues ou leur ymages et lor ydres estoient  si les debrisa et detruist trestote . 
De la s  en ala li seinz hom a un chastel c  on apeloit Adagedonc . 
La auoient li paien qi deceüz estoient par l  erreur del deable fet mout d  ydres et d  ymages q  il aoroient . 
Et qant il fu entrez en la uile  il comença a anoncier le seinte Euuangile as genz et si lor dist qe nuz ne puet entrer el regne des cieus  se il n  est regenerez de l  eue del seint baptesme et del seint Esperit en la remission de ses pechiez . 
Si com il preechoit de cez choses et de pluiseurs autres  li prestre de la paiene loy i soruindrent  si batirent molt durement le seint home et ceus qi ensamble o lui estoient . 
Li seinz hom et si deciple qi o lui estoient beneïssoient nostre Signor por qui non annoncier il estoient dignes de soffrir tieus choses . 
Et lors souint a seint Marceau del amonestement seint Pere l  apostre qi dit li auoit  S  il auient chose qe aucuns te fiere en la destre ioe  torne li l  autre . 
Et se aucuns te despoulle  lai li aussi t  afubleüre . 
Et se aucuns te cort seure por ocirre  abesse le col encontre l  espee . 
Por ce q  il li souuint de cest chose dementierres c  on le batoit griefment  il tendi les meins uers le ciel  si fist s  orisson a nostre Signor et si dist  Beaus Sire Dex  tu ies li refuiemenz de la tribulation qi nos auirone  por ce te prions nos qe tu nos deliures de ceus qi nos tormentent . 
Tantost com il ot ce dit  cil qi le batoient deuindrent auugle  si se pristrent par les meins et trest li uns l  autre  tant q  il uindrent a l  ymage d  un de lor dex qi Mercurius auoit non  por ce q  il les conseillast et qu  il lor donast respons  si com il soloit fere  mes li deables qi en l  ymage arrestoit estoit si liiez de chaïnes ardanz par l  angele nostre Signor qe il ne se pooit remouoir ne a eus respondre si com il soloit . 
Qant il uirent ce  si furent molt dolenz  si se tornerent de la et alerent a une autre ydre en un autre leu . 
Qant il i furent uenuz  il distrent  Nos dex est si corrociez q  il ne nos uout respondre ne parler a nos et por ce somes a toi uenuz qe tu nos enseignes qe nos deuons feire . 
Li deables qi dedenz l  ydre estoit lor respondi et si dist  uostre dex ne puet a uos doner respons  car li angele Dé l  ont lié qi le tienent et iusticent . 
Dont uindrent li prestre qi auugle estoient  si se ﻿partirent de la et alerent tant q  il uindrent a seint Marcel  si li cheïrent as piez et si li priierent q  il lor encherchast peneance de ce q  il mesfet li auoient . 
Li seinz hom fist s  orison a nostre Signor Iesu Crist si docement et de si bon cuer qe nostre Sires lor rendi lor ueües . 
Qant il furent ralumez  li seinz hom lor comanda q  il alassent a l  ymage Iupiter lor deu et as autres ydres  si les combrisassent totes et depeçassent . 
Et eus si firent sanz demorance . 
Dont s  en baptizierent el non nostre Signor en ce chastel . 
. 
mile et . 
. 
cens qe homes qe femes qi tuit furent tornez a ueraie creance et a ueraie foi . 
Uns hom pelerinz gisoit en la uile qi molt estoit de grant lignie et riches d  or et d  argent et de granz possessions . 
Qant il oï ce miracle raconter qi si granz estoit auenuz en la uile  il se fist porter au seint home et si li proia q  il le gueresist de sa grant enfermeté . 
Li seinz hom prist la mein del malade  si fist s  orisson a nostre Signor et puis si dist deuant toz cels qi la estoient  Ie te comanç el non nostre Signor Iesu Crist cui li Iuif crucefierent qe tu te lieues toz droiz seur tez piez . 
Tantost se leua cil et fu gueriz de sa grant enfermeté q  il auoit lonc tens menee  si loa et gloirefia nostre Signor et rendi graces . 
Au seint home uout doner grant auoir  mes il n  en uout noient reçoiure  einz le comanda tot a doner as poures . 
Ensi remest li seinz hom en ce chastel tresqe atant qe nostre Sires s  aparut a lui en auision  si li dist  ua t  en a la cité de Lymoges sanz dotance et bien sacez qe i serai toz tens ensamble o toi et la te gloirefierai ie et essaucerai . 
A lendemein fist seinz Marceaus mander toz ceus qui baptiziez estoient en cel chastel q  il uenissent deuant lui . 
Qant il i furent  il lor demostra la parole qe nostre Sires li auoit dite et puis si prist congié a eus et si les comanda a nostre Signor qi garde en fust et gouerneres . 
Lors s  en parti  si s  en ala a la cité de Lymoges et si deciple ensamble o lui . 
Qant il furent entrez en la cité  il trestrent a ostel a la meson d  une gentil dame qi auoit non Suzanne et cele dame n  auoit plus d  enfanz qe une seule fille . 
Cele estoit apelee ualerie . 
En la meson cele dame iut seinz Marceaus la nuit ensamble o lui si deciple . 
Et qant uint a lendemein  il comença tot a﻿pertement a preechier le non nostre Signor et a feire pluiseurs beaus miracles . 
En la meson a cele dame qi Susane estoit apelee auoit un home qi deruez estoit et liiez de chaïnes de fer ne ne l  osoit nus desliier ne aproismier . 
Qant ele oï parler et uit les hauz miracles qe seinz Marceaus fesoit  ele li proia mout docement q  il sanast celui qi a sa meson estoit malades aussi com il fesoit les autres . 
Seinz Marceaus li respondi  Dame  uos auez foi et creance  uos uerroiz la gloire Deu et son miracle . 
Lors ala la ou li deruez estoit  si fist sor lui s  orisson et le signe de la seinte croiz . 
Et meintenant derrompi la chaine et cil fu gueriz et sanez et reuint a droite memoire . 
Qant la haute dame qi Susane estoit apelee uit cest miracle  elle cheï au seint home as piez et si li proia q  ele fust molt hastiuement baptizie . 
Dont le baptiza seinz Marceaus et li et sa fille qi auoit non ualerie et si proia por eles a nostre Signor q  Il les lessast pleinement perseuerer en ses comandemenz et Il si fist  car puis furent eles ambesdeus del seint Esperit replenies . 
Qant eles furent baptiziez  tuit cil qi en la meson estoient se baptizierent aussint li haut come li bas  si en i ot . 
. 
cenz﻿ par nombre . 
Aprés ce s  en ala seinz Marceaus et si deciple au theatre  ce est la place ou li paien s  assembloient  por preechier et anoncier l  euangile del regne Deu . 
Qant li prestre de la mauuese loy les oïrent parler de tieus choses qi contre lor loy estoient  il en furent mout dolenz  si les pristrent et baptirent mout cruelment et puis les mistrent en prisson en une chartre . 
Qant uint lendemein a droite ore de tierce  seinz Marceaus fist s  orisson a nostre Signor et si dist  Beaus Sire Dex  Iesu Criz qi es lumiere﻿ parmenable  donez nos clarté et lumiere el regne qi ia ne prendra fin  si qe cil qi sont fil de teniebres qi nos ont mis en ceste oscure chartre  por ce qe nos annonçons ton seintisme non  ne s  en puissent de nos esleecier ne auoir ioie . 
Tantost com il ot ice dit  une granz clartez resplendi en la chartre  aussi come se la resplendeur del soleil i fust uenue  et totes les chaines dont il erent enchaenez derrompirent et li huis de la chartre ourirent et tuit li home qi les guetoient cheïrent a lor piez  si proierent le seint home q  il les baptizast . 
Et par tote la cité fu terre meüte et granz crolles et effoudre et tonoire et esparz si granz par tout l  air qe li paien s  enfoïrent as temples de lor ydres  por ce q  il i cuidoient estre sauué et auoir garantise . 
Li prestre qi batirent et ferirent seint Marcel et ses deciples furent ocis del coup d  un tonoire  car Dex ne uoloit mie q  il ne le comperassent . 
Dont uindrent tuit cil de la cité qi grant poor auoient a la chartre  si mistrent fors les seinz homes  si se lessierent cheoir as piez seint Marcel et si li distrent  Seinz hom  se tu resuscites el non Iesu Criz ceus qi ci sont morz  nos croirons ueraiement en Lui sanz doutance . 
Dont tendi seinz Marceaus ses meinz uers le ciel et si dist  Beaus Sire Dex qi deïs qe qi auroit autant de foi com un seul grein de senué  s  il deïst a une montaigne q  ele trespassast d  un seul leu en autre  q  ele trespasseroit  beaus Sire  nostre foiz est tele qe nos ice bien creons  comande  se il te uient a plesir ﻿par ta grant misericorde  qe cist soient resuscitez ﻿par les meins de tes seinz angeles . 
Et qant il ot ce dit  il ala a toz ceus qi la gisoient morz  si lor dist  Ie uos comanç el non nostre Signor Iesu Crist qui li Iuif crucefierent et au tierz ior resuscita de mort a uie qe uos uos leuez et a cest pueple qi ici est assamblez dites et ensigniez ce q  il doiuent fere . 
Meintenant se leuerent cil tot droiz tot en estant et puis si se lessierent cheoir as piez des seinz homes et si distrent  Nous pechames en uos par ce qe nos ne sauions que nos fesions . 
Si com il disoient ce  toz li pueples qi la estoit assemblez et meesmement li dui prestre qi la estoient resuscité dont li uns auoit non Aureliens et li autres Andrius  si comencierent a escrier a une uoiz et a dire  Il n  est autres Dex en ciel ne en terre qe Cil qi cis seinz hom preeche et anonce . 
Einsi passa ce ior et la nuit tote tresq  a lendemein . 
Dont conmanda seinz Marceaus a tot le pueple granz et petiz q  il deuant lui s  assemblassent et eus si firent et il les sermona et mostra la uoie de uie parmenable . 
Et aprés ce en baptiza bien . 
. 
mile el non del Pere et del Fil et del seint Esperit  si come l  escriture raconte . 
Aprés ce qe ensi fu fet  il prist tot le pueple qi baptiziez estoit  si s  en ala au temple  si i troua l  ymage de Iupiter et de Mercurie et de Dyane et de uenus . 
Celes fist il totes defroiscier et destruire et le temple depecier et abatre . 
Et puis si fist fere une mout bele eglisse en l  oneur seint Estieuene le premerein martyr aprés nostre Signor . 
Aprés ce la bone dame seinte Susanne se de﻿parti de cest siecle  si fu enfoïe et enseuelie par les meins seint Marceau et l  ame de li emporterent seinz angeles en la compaignie nostre Signor . 
Et bien saciés  uos qi ci m  oez et entendez  qe la bone dame dona au seint home mout de riches dons d  or et d  argent et de granz possessions de terres et de uignes et si li dona mout de serz . 
Tot ce fist ele por ce qe  qant il fust trespassés de ceste uie  q  il fust seruiz d  eus dignemnent  si com droiz estoit . 
Qant la haute dame fu trespassee de cest siecle  si come ie uos ai dit  sa tres boneeüree fille qi ualerie estoit apelee uint a seint Marcel  si s  otroia a lui et dist q  ele uoudroit toz les iorz de sa uie parmanoir en uirginité  des ore mes en auant ne ne prendroit mie celui qi l  auoit pleuie et iuree a auoir en mariage . 
Et ce estoit uns dux qi Estienes estoit apelez et tote la terre tenoit de la riuiere del Rosne tresq  a Loire  et si com cez . 
. 
riuieres porportoient iusq  a la mer  et tenoit tot le regne d  Aqitaine et de Gascogne et de Nauare tresq  as porz d  Aspre  et auoit la poesté d  aual et d  amont tresqe as mons d  Espire . 
La seinte damoisele qi uoloit garder ce q  ele auoit uoé aloit chascun ior au sermon del seint home por oïr et por retenir les seintes paroles et si estoit raemplie del seint Esperit qe ele estoit nuit et ior en orissons et en ueilles et en geunes et bien demostroit ﻿par totes bones oeures q  ele uoloit de cuer et de cors estre uirgene toz les iorz de sa uie . 
Qant ele oï cez noueles qe Estienes li dux qi ses barons deuoit estre uenoit a la cité  ele sot bien q  il se corroceroit et serroit mout dolenz de ce qe ele auoit uoé q  ele parmanroit uirge  si prist totes ses richesces  si les dona as poures  car ele auoit oï seint Marceau preeschier que uns iouenceaus auoit a nostre Signor demandé q  il feroit por auoir ﻿parmenable uie et nostre Sires li dist q  il n  oceïst nului ne ne bleçast ne ne portast faus tesmoignage . 
Li iouenceaus dist qe de tout ce s  estoit il bien gardez toz les iorz de sa uie . 
Nostre Sires respondi s  il uoloit estre parfez  dont uendist tot ce q  il eüst  si le departeïst et donast por Deu a poures  si en aqerroit tresor el ciel et si l  ensiuroit . 
Cel preeschement entendi la glorieuse uirge seinte ualerie et si l  aempli bien  car quanq  ele auoit en ses tresors et q  ele pot auoir si com d  or et d  argent et de pierres precieuses et de uesteüres de﻿parti ele tout et dona as poures . 
Quant tot ce fu fet  li dux qi ses barons deuoit estre uint en la cité . 
Il coumada a lui uenir la damoisele q  il deuoit auoir a espose . 
Et qant ele i fu uenue  il sot bien et proua a certes par li et par pluseurs autres q  il n  en auroit mie en mariage  si en ot molt grant doel et molt grant ire et si deruez en deuint q  il ne uout ﻿parler a li longement  einz comanda q  ele fust fors menee de la cité et decolee . 
Si com l  en enmenoit la damoisele por decoler  ele parla et si dist au tyrant  Chetis  tu morras en ceste nuit . 
Qi porra sosfrir les males auentures qi te sont appareillies  Qant ele ot ce dit  si tendi ses meins uers le ciel  si fist s  orison en ceste maniere  Beaus Sire Dex  ie te comanç m  ame  car por ce me meine l  en decoler qe ie t  aime . 
Beaus Sire  auirone moi de ta seinte grace et si enuoie en m  aïde tes seinz angeles  qe li deables ne puisse m  arme aproismier  qant ele istera de mon cors . 
Et por ce ne uoel ie mie terrien baron prendre qe ie ne fusse fors close de ta chambre et qe ie ne perdisse la foi de ma uirginité qe ie t  auoie promise  por ce me meine l  en decoler  qe ie aime miuz a morir qe estre departie de ta seinte foi et deseuree . 
Si com ele disoit ce  la uoiz del ciel fu oïe qi dist  ualerie  n  aies nule poor  car li angele nostre Signor t  atendent qi te porteront en la clarté qi ia nul ior ne sera oscure . 
Dont fu lie la glorieuse uirge  si regarda uers le ciel et si dist  Beaus Sire Dex  ie te comanç mon esperit en tes seintes meins . 
Et lors estendi elle le col et cil qi la deuoit decoler li trencha a un seul coup le chief . 
Et li crestien et Sarrazin qi la estoient assamblez uirent l  ame de li  qant ele issi de son cors  ausi clere come un rai de soleil et si uirent les angeles qi l  emporterent uers le ciel et tout chantant et disant  ualerie  martyre Iesu Crist  tu es beneüree  car tu as gardez les conmandemenz nostre Signor et tu en seras en parmenable lumiere deuant lui qi ia ne prendra fin . 
Quant ce oï li escuiers Estienon qi decolee l  auoit  il corut molt hastiuement au duc et si li dist et conta tot ce q  il auoit oï et ueü . 
Et qant il ot sa parole finee  il li dist encore qe la seinte uirge li auoit dit  si com il l  amenoit decoler  q  il morroit encore anuit . 
Et tantost com il ot ce dit  il cheï morz as piez del duc . 
Qant li duz le uit  il ot grant poor et tuit cil qi le uirent et qi ensamble o lui estoient . 
Lors uesti li duz une heire et si proia qe l  en feïst seint Marcel a lui uenir . 
Qant il i fu uenuz  li duz se lesça cheoir a ses piez et si li comença a dire tot em plorant  Seintismes hom  ie ai pechiet qi ai fait espandre le iuste sanc  mes ie te proi qe tu resuscites cest mien escuier et si me fei croire en ton Deu . 
Seinz Marceaus li respondi  Se tu uius ueraiement de ton cuer croire en Deu nostre Signor  ie le resusciterei . 
Lors apela seinz Marceaus deuant lui tot le pueple des crestiens et si parla en tel maniere a eus  Proions tuit ensamble nostre Signor q  il comande par sa seinte misericorde qe cil hom soit resuscitez a uie . 
Lors se teürent tuit et si firent silence  si distrent lor proieres . 
Et seinz Marceaus li beneoiz confessor dist  Beaus Sire Dex  peres toz puissanz qi uenis el monde por les homes qi entenebrés estoient ramener a la lumiere de uerité  nos deprions ta grant gloire qe tu resuscites cest home  si qe totes les genz conoissent qe tu ies urais Dex et sires sor tote creature . 
Qant il ot ice dit  il ala au cors qi la gisoit morz  si le prist par la mein et si dist  Nostre Sires  li toz puissanz cui li iuif crucefierent et qi au tierz ior resuscita de mort a uie  te puist resusciter . 
En son seintisme non te comant ie que tu relieues sus toz drois seur tes piez et si parole . 
Meintenant se leua cil qi morz gisoit  si se lessa cheoir as piez del seint home et si dist  O tu beneürez confessor Iesu Crist  i  ai pechié qi ocis la damoisele ualerie  mes ie te proi qe tu me doinses le baptesme de seinte penitance par coi ie puisse auoir pardon et indulgense . 
Qant li duz Estienes uit ce miracle  il se mist as piez de seint Marcel et si li proia mout docement q  il li feïst pardon et remission de toz ses pechiez et des felonies q  il auoit fetes . 
Et li seinz hom li charga peneance por la mort a la seinte uirge  tele q  il le baptiza et toz ses contes et ses duz et totes ses genz et toz li pueples de la cité  homes et femes  si en i ot par nombre . 
. 
mile . 
Et li duz dona meint beaus dons d  or et d  argent au seint home  por ce q  il en feïst fere beles eglisses en l  oneur Deu  et chastiaus et uignes et terres et quanq  il ot en la contree de Limoges le dona au seint por enrichir les eglisses q  il feroit et por metre clers qi a nostre Signor feroient le seruice . 
Et aprés si comanda li duz a faire un ospital por l  amor a la glorieuse uirge ualerie et si mist bones rentes assises por doner chascun ior a mengier a . 
. 
cenz poures . 
Et un autre ospital fist il encore por l  amor seint Marceau ou il a . 
. 
garisons por herbergier et por doner a mengier as poures qi i uendroient  se plus de . 
. 
cenz n  en i uenoient . 
Aprés ce proia li duz a seint Marcel qe  qant l  ame li seroit del cors issue  q  il lessast fere sa sepouture ioste la seue . 
Li seinz hom li otroia por ce q  il l  amoit mout  car il le ueoit retorné a seinte foi de la mauueise creance ou il auoit esté . 
Aprés ce fist li duz une molt bele eglisse seur la tombe seinte ualerie  la glorieuse martyre et si la fist aorner de toz precieus aornemenz . 
Qant tot ce fu fet  auenture auint qe li em﻿pereres de Rome enuoioit ses lettres et trametoit par bons messages a Estiene le prince de France et si li mandoit et comandoit q  il uenist en Lombardie atout . 
. 
legions de cheualiers et d  omes hardiz em bataille et si i uenissent si garniz de uiandes et d  autres choses qe nus n  i eüst besoing ne sosfrete ne mestier de corre en proie et si i demoerroient . 
. 
mois entierz en son seruice . 
Encore comanda li empereres qe nus n  i uenist  tant fust ne bas ne hauz ne riches ne poures  s  il toloit a autrui riens nule ne ne coroit en fuerre  n  i leiroit autre membre qe la teste . 
Qant li duz Estienes oï cez lettres et le comandement l  empereor  il assembla sa gent et sa cheualerie  si s  en ala en Lombardie  tout einsi atorné come Noirons li empereres li auoit dit et comandé . 
Qant il uint a lui  il le serui tresq  au terme qi deuisez estoit es lettres et puis demanda congié a l  empereor de raler ensamble o sa grant gent en sa contree . 
Qant li em﻿pereres li ot doné molt amiablement  il uint a tot son pueple qi ensamble o lui estoient  si dist  Alons tuit ensamble a monsigneur seint Pere  le prince des apostles  si prendrons sa beneïçon  si qe nos puissons auoir remissions de nos pechiez . 
Tuit cil qi ensamble o le duc Estiene estoient auoient receü baptesme de seint Marcel et creoient en nostre Signor solonc la loy crestiene  por ce lor plot mout la parole qe li duz auoit dite . 
Lors s  en alerent tuit ensamble o le duc Estiene tant q  il uindrent en la cité de Rome  si trouerent le seint apostre en une place ou il preechoit et anonçoit la seinte Euuangile et la loy nostre Signor a mout granz torbes de genz qi deuant lui estoient assamblez . 
Qant li duz le uit  il se deschauça et tuit cil qi ensamble o lui estoient uenuz aussi  si s  en alerent molt humlement a lui et si se lessierent cheoir a ses piez par bones pensees . 
Qant seinz Peres uit si beau pueple  il parla et si dist  Dont uenistes uoz cha et de qel contree  Li duz respondi  Nos uenimes cha de la terre de France et si somes de seinte foi et de seinte parole enluminé ﻿par seint Marcel . 
Li apostres dit  Coment estes uos enluminez  Li duz respondi  Nos somes ensigniez de la seinte Euuangile nostre Signor et baptiziez en la remission de nos pechiez . 
Qant ce oï seinz Peres  il beneï et rendi graces a nostre Signor  si dist  Beaus sire Dex  ie te proi qe tu soiez ses aidierres et ses conseillieres  car por ton seintime non essaucier est il alez en estranges contrees et lontaignes et si a sosfert meintes tribulations por obeïr a tes comandemenz et por fere ta uolenté . 
Por toi a il esté enchaïnés et mis em prisson et batuz si cruelment qe sa char en a esté meintes foiz desciree et route . 
Beaus Sire  done lui ta beneïçon et ta grace qi ensamble o lui puist parmanoir sanz fin . 
Quant seinz Peres ot ceste orisson definee  il se torna uers le duc  si li demanda coment li seintismes hom se meintenoit en la terre de France . 
Et li duz li respondi q  il auoit pluiseurs morz resuscitez el non nostre Signor Iesu Crist et quanq  il demandoit a Deu auoit il sanz atargier . 
Qant li duz Estienes ot ce dit  il se lessa cheoir as piez del seint home l  apostre nostre Signor  si li proia merci et pardon et q  il l  asousist de la mort ualerie la glorieuse uirge . 
Dont le regarda seinz Peres  si uit alumé le uiaire et les lermes qi li descendoient de la fonteine des euz contreual la face  si en ot pitié et misericorde  si l  assoust de ses meffez . 
Tantost com li dux fu assouz  si fist aporter a seint Pere . 
. 
liures d  or qe Noirons li auoit donez li empereres de Rome  mes li seinz apostres n  en uout noient prendre  einz comanda au duc q  il les donast a seint Marcel qi en feroit feire beles eglisses ou departiroit as poures . 
Dont prist li duz la beneïçon de seint Pere l  apostre et toz li pueples qi ensamble o lui estoit  si se partirent de la cité de Rome et se mistrent a la uoie uers lor contrees . 
Qant il orent tant erré q  il entrerent en France  dont parla li duz a totes ses genz en tel maniere  Conte  cheualier et li autre tuit qi ensamble o moi estes  entendez mes paroles . 
Nus de nos ne doit reperier en sa propre terre  tresq  a tant qe nos aions esté a nostre bon signor seint Marcel  car ie sai bien qe par ses seintes paroles auons esté secoruz en pluiseurs perius et par ses proieres . 
Qant il ot ce dit  tuit l  otroierent mout uolentiers et si se mistrent a la uoie . 
Li tens estoit chauz  car li solauz resplendissoit clerement et alerent tant q  il uindrent a un chastel qe l  en apeloit Iogonse . 
La trestrent a la riuiere qi Garre auoit non  si tendirent lor trés et lor tentes por la chaleur qi molt estoit granz et desmesuree . 
La auoit un iouene bacheler qi molt hauz hom estoit  Hydebres auoit non . 
Ses ﻿peres estoit cuens de Poitiers  si estoit apelez Archades . 
Cil Hydebres entra en la riuiere por lui refroidier  si com pluiseurs autres fesoient et tant ala par l  eue q  il uint deseure une fosse et la l  asfondra li enemis qi par sa grant felonie le trest au fonz . 
Si compaignon qi ce uirent comencierent a crier . 
Et duz et contes et princes saillirent des paueillons fors et autres genz qi estoient uenuz de pluiseurs terres par la riuiere de uiane  si pristrent a querre le damoisel a nes et en totes manieres qe il sorent  mes il n  en porent point trouer . 
Archades ses peres qi molt l  amoit comença a feire molt grant duel  si prist ses genz  si se parti del duc et ala tant tot plorant q  il uint au seint home seint Marcel qi preechoit en la terre de Lymoges et molt auoit granz genz anssamblé o lui de diuerses terres et assamblees por oïr la parole del salu qu  il mout uolentiers ooient et molt i auoit granz torbes de genz et de Gascoigne et de Nauare qi baptizier se uoloient et estre parçonier de la seinte foi crestiene . 
Tantost com li seinz euesqes uit Archade qi ploroit et auoit sa uesteüre depanee  il li dist  Archade  beaus fiuz  ne pleure mie ne ne te demente  car l  ame de ton fil est ia en paradiz portee par les meins des seinz angeles . 
Meintenant se lessa cheoir Archades et tuit cil qi ensemble o lui estoient as piez del seint home . 
Et bien sachiez qe li cuens ploroit molt durement et tuit li autre qi duel li ueoient fere et meïsmes li seintismes euesqes en ploroit . 
Archades li cuens et tuit li autre li proierent mout docement q  il alast ensamble o eus tresq  a la riuiere ou li enfes estoit noiez  si lor enseignast ou il estoit  car il n  en pooient mie trouer . 
Dont s  en ala seinz Marceaus ensamble o eus tresq  a la riuiere  mes bien sachiez q  il les i fist aler deschauz et en langes . 
Et qant il uint deuant la fosse qi parfonde estoit a desmesure  il les fist toz couchier en orissons et il meïsmes fist la seue . 
Et qant il l  ot fete  si dist  O uous felon deable qi estes repoz en ceste fosse por deceuoir l  umeine lignie  ie uos coniur par la uertu nostre Signor qe uos le cors del iouencel qe uos oceïstes par uostre grant outrage raportez ça sus a la riue  si qe tuit cil qi ci sont assemblez uos puissent ueoir et esgarder . 
Qant il ot ce dit  li cors del iouencel fu getez toz a sec  loing ensus de la riue a la terre  et li deable s  aparurent desus l  eue en samblance de porceaus . 
Lors comença toz li pueples a proier le seint euesqe q  il comandast les deables a uenir fors de l  eue en lor plus propre forme si q  il les peüssent ueoir et esgarder . 
Dont parla seinz Marceaus et si dist  Angeles de deable qi habites es parfons leus de ceste eue  ie uos comanç qe uos uiegniez cha fors a seche terre en tel forme qe toz li pueples uos puisse ueoir et esgarder . 
Tantost issirent li deable fors de l  eue et si uindrent deuant seint Marcel qe lessier ne l  oserent . 
Il estoient noirz aussi come Ethyopiens et lez et hisdeus et si auoient granz piez et desmesurez et iols uermeuz molt espoentables  de poor pleins et d  oribleté . 
Lor cheueus estoient noir qi des testes q  il auoient noires et cornues lor issoient et si estoient si lons q  il couroient toz lor cors . 
Granz leures et grosses auoient et par les narines q  il auoient grandes et lees lor issoit bloie flambe tout ardant . 
Il parloient si qe l  en les entendoit  mes miuz sambloit lor uoiz cri de corbel qe d  autre chose . 
Qant seinz Marceaus les uit  il parla a eus et si dist  Enemi  dites deuant toz ceus qi ci sont coment uos estes apelez et par qieus nons . 
Li uns respondi et si dist  Ie sui apelez Engignieres de Mil . 
Li seinz euesqes dist  Por coi es tu einsint apelez  Li deables respondi  Por ce qe i  ai en moi mil engiens de deçoiure l  umeine lignie . 
Dont apela seinz Marceaus l  autre et si li dist  Et tu conment ies apelez  Li deables li respondi  L  en m  apele Nuiton  por ce qe ie ai adés mes en ceste fosse et si ai meint home noié qi sont alez es infernaus peines . 
Li seinz euesqes dist  Et qe portez uos en uos meins cez chaïnes ardanz  Li deable respondirent  Por ce qe qant nos auons les ames des homes deceües  nos les lions de cez chaïnes  si les menons a nostre mestre . 
Seinz Marceaus dist  Et coment est apelez uostre mestre par son propre non  Li deables li distrent  Il est apelez Risoaudus . 
Li seinz euesqes dist  Et por qoi a il einsi a non  Li deable li distrent  Por ce q  il desirre toz tens tençon et ire et male auenture . 
Dont proierent li deable seint Marcel et si distrent  Sire  nos te proions qe tu ne paroles plus a nos en langue latine  mes en ebriu ou en totes autres langues qe toi pleira  car tu sez et entens toz languages . 
Et encore deproions nos ta pitié qe tu ne nos enuoies arrester en abisme ne en la mer d  ocean . 
Dont parla seinz Marceaus  si dist en ebrieu language  Ie uos coniur par nostre Signor Iesu Crist cui li iuif crucefierent qe uos uos en ailliez es deserz leus ou oiseaus ne uole et ou nule creature humeine n  abite et la soiez tresq  au ior del iugement sanz blecier creature uiuant . 
Tantost s  esuanuirent li deable de deuant le seint home ne onqes puis ne s  aparurent a chose qi uie eüst . 
Li duz Estienes et toz li pueples qi la estoient assamblez des diuerses contrees se lessierent tot em plorant cheoir as piez del seint home  si li proierent q  il comandast et feïst repairier l  ame au cors qe li deables en auoient getee par traïsson et par boisdie  q  il ne s  en esleeçassent n  en n  eüssent ioie . 
Li seintismes hom fu esmeüz par la proiere del pueple et par les lermes q  il lor ueoit plorer  si dist  Or proions tuit ensamble a nostre Signor q  il face reuenir l  ame en cest cors si com il l  en conmanda a issir par sa uolenté . 
Lors prist la mein del iouencel et si dist  Hyldebert  ie te comanç el non nostre Signor Iesu Crist qe tu te lieues et si paroles . 
Tantost se leua cil seinz et heitez en uie et parla deuant toz ceus qi nostre Signor Iesu Crist en loerent et gloirefierent . 
Qant ce uit li duz et toz li pueples  il comença Damedeu a loer et a gracier por le haut miracle . 
Aprés ce apela seinz Marceaus Hyldebert qi resuscitez estoit  si li dist  Di nous et conte coment li deable te pristrent . 
Cil respondi  Ie estoie entrez en l  eue por la grant chaleur por lauer la sueur de mon cors  tantost me trebucierent li deable en la fosse  si m  estreinstrent et noierent . 
Et si com il me uoloient liier de chaïnes de fer totes ardanz  uint li angeles nostre Signor et si dist  Lessiez le ester tot em pes  car il n  est mie en uostre poesté ne seur lui n  auez uos signorie . 
Adonc me comença li angeles a mener uers Orient et . 
. 
torbes de deables uindrent encontre nos  si aloit l  une torbe deuant nos et l  autre derrieres et si tenoient saietes totes ardanz q  il lançoient . 
I  en fui molt espoentez et li angeles me dist qe ie nes cremisse noient  car nostre Sires estoit mes deffenderres et q  il l  auoit fet uenir en m  aïde . 
Qant li angeles ot dites ces choses  fet li iouenceaus au seint home  il comença a chanter molt docement et si dist  Benedic anima mea Domino et omnia que intra me sunt nomini sancto Eius . 
Tout en chantant ce uers  alames nos tant qe nos uenimes au feu de purgatoire . 
Qant ie le uiç  ie començai dedenz moi meïsmes a porpenser qe ce estoit infer qe ie t  ai meintes foiz oï preechier  seintismes peres  c  on doit tant cremir et douter . 
Si com ie porpensoie ce en mon cuer  li angeles me respondi isnelement et si me dist  Ce n  est mie infer si com tu cuides  ainz est li feus de purgatoire et saces bien a certes qe ie por ce qe tu ies lauez en la seinte eue de baptesme par seint Marcel le seint euesqe et tu n  ies mie rencheüs en granz pechiez cremineus despuis cele hore  si seras tu ﻿par cest feu purgiez des uiandes dont tu t  ies sorfaiz et des oiseuses paroles . 
Dont raconta li enfes confez li feus de purgatoire estoit a seint Marcel  si dist  Cil feus de purgatoire est uns flueues toz ardanz  si chauz qe nule riens terriene tant fust dure n  i auroit duree et par deseure estoit uns pons mout estroiz et sor cel pont me mena li angeles nostre Signor  si me fist enmi leu arrester et puis me prist par la mein  si me dist  Ci serras tu tos coiz tresq  atant qe tu seras mondés de toz tes pechiés  si qe tu puisses estre parçoniers del celestiel regne . 
Qant tot ce fu fet  li angeles me mena a la porte de paradis et deuant trouames nos granz torbes d  enemis qi la estoient assamblez . 
Dont conmencierent tuit ensamble a l  angele qi me menoit a parler et a dire  Se nostre Sires est droiz iugieres  cist hom sera nostres  car droiz est q  il soit a celui cui oeures il a fetes . 
Si com il disoient ce a hautes paroles  la uoiz del ciel fu oïe qi dist  L  ame de cest enfant s  en uoist et repeire a son cors et si uiue encore par . 
. 
anz . 
Qant ie oï ice  ie parlai a l  angele qi me menoit et si dis  Beaus sire  ie te proi qe tu ne me lesses mie reperier au siecle  car il est molt ueins et molt escoleuriables  si criem qe por la fragilité de ma conuersation ne puisse mie ici si legierement repeirier . 
Li angeles me respondi et si dist  Il ne sera mie einsi com tu ueus  mes ensi qe Cil comande qi tot le monde tient en son poing et gouerne par droite balance . 
Li angeles nostre Signor qi me menoit  fet li iouenceaus  estoit de si tres grant beauté qe nus ne le porroit conter ne dire . 
Et li regarz de s  auision trespassoit tote humeine nature . 
Ie li demandai et dis  Sire  ie te proi qe tu me demostres de qeles merites nostre bons mestres seinz Marceaus est es cieus . 
Il me respondi et dist  De mout grant merite  car puis ce iour qu  il comença nostre Signor a seruir en sa iouenté et a siure seint Pere  ne uout il reperrier a la meson son pere  einz parmest uirges sanz couoitise de feme  por ce couient il et est droiz qe  ausint come il est sanz humeine couoitisse  q  il soit sanz doleur de mort et . 
. 
angeles sont mis en lui garder de par nostre Signor qi toz tens uont ensamble o lui ne ne le lessent alasser ne auoir ne feim ne soif ne nule doleur de membres . 
Et bien saces qe ie sui li angeles qi par le comandement de Deu gardai Iob des temptations au deable et qi le rostai de totes les doleurs et de totes les miseres et si le rarestai a nostre Signor par les repomissions de parmenable uie . 
Tu repaireras a ton cors  mes garde bien qe tu ne soiez trop parliers  si com tu as deuant esté et si criem le feu qe tu ueïs qe tu tant redoutas  n  aemplis mie tes couuoitisses se tu les penses  car tu as ueü ﻿par com grant cruialté li deable se sont trauelliez encontre toi . 
Dex est iugieres droituriers et si couoite a sauuer totes genz et ne uiut qe nus perisse de toz ceus q  il rachata  einz uiut q  il se conuertissent et deguerpissent lor felonies . 
Il ne uout mie que t  arme fust perie por laquele il espandi son precieus sanc . 
Atant lessa li iouenceaus sa parole . 
Et li euesqes et li duz Estienes et toz li pueples qi l  auoient ueü resusciter et qi li auoient oï conter totes cez paroles en rendirent graces et loenges a nostre Signor de sa grant misericorde q  il lor auoit deignie demostrer et beneïrent son seintisme non et gloirefierent . 
Adonc s  en alerent tuit ensamble au mostier Monsigneur Seint Estiene le premerein martyr . 
La chanta seinz Marceaus la messe par grant deuotion et toz li pueples i firent lor orissons et lor proieres a nostre Signor et li iouenceaus qi resuscitez auoit esté se fist roegnier tot entor et si promist a Deu qe ia mes ne se partiroit del seint home  einz le seruiroit a son pooir tote sa uie . 
Il tint bien toz les comandemenz qe li angeles li auoit fez  car onqes puis ne but de uin ne ne menga de char  einz uesqui de pein et d  eue et tieus estoit adés sa uiande et si auoit tot adés heire uesteüe ne n  out onqes puis chaucemente en ses piez . 
Del tout en tout mena si seinte uie q  il fu adés en assiduels orissons et en ieunes et en totes bones oeures et qanc  onqes hom li donoit ne pere ne mere ne autres amis departoit il as poures et a ceus qi mestier en auoient ne ne pensoit a garder nule chose a lendemein . 
Pleinement tenoit les comandemenz de l  Euuangile et les oeures seint Marcel son bon mestre . 
Archades ses﻿ peres dona molt beaus dons et mout riches as clers qi seruoient el mostier Seint Estiene  por ce q  il eüssent plus plenierement lor uiures et lor uestimenz . 
Par les examples de Hyldebert le bon iouencel et par ses bones oeures deguerpirent pluiseurs genz lor propres deliz et mistrent arriere les ueines ioies de cest siecle por pleire a Deu tant seulement . 
Quant totes cez choses furent fetes qe ie uos ai dites  li duz Estienes enuoia messages par tote la marine et tout la ou paien habitoient qi desouz sa poesté estoient et si lor manda par bam q  il debrisassent toz les temples de lor dex et abatissent et lor ydres et lor ymages arsissent et si seruissent et aorassent le seul Deu qui poissanz est sor tote creature et qi c  onqes despiroit le bam ne les mandemenz qu  il lor faisoit seüst bien q  il en prenderoit mout cruelment ueniance . 
Qant li messagier se furent parti del duc qi ces messages porterent par les diuerses genz  li duz et toz li pueples qi la estoit assemblez pristrent congié au seintisme euesqe et beneïçon  si repera chascuns en sa terre et en sa contree beneïssant nostre Signor et son seintisme non . 
Cis duz Estienes auoit la signorie  si com ie uos ai deuant conté et dit  tres le conmencement del Rosne tresqe en la grant mer et tout si come la riuiere de Loire coroit . 
Si tenoit tote Aquitaine et tote Gascoigne et tout Poito et Anio et Normendie ou les genz estoient tuit paien . 
Il n  estoit mie rois apelez  car nus n  estoit rois clamez ne em﻿pereres en cel tens  fors Noirons tant solement qi tenoit l  empire de Rome et la signorie . 
Cil duz coumanda par tote la terre ou il auoit poesté qi mout estoit granz et longue et lee qe totes les genz aorassent Deu et deguerpissent lor mauueses lois et arsissent et destruisissent lor temples et lor ymages . 
Li duz estoit de grant religion  si com ses seintismes mestres li auoit ensignié . 
De char ne gostoit il le mercredi ne ne beuoit de uin et de trestotes uiandes qe l  en li aportoit deuant n  en atouchast il a sa bouche  tresq  a tant qe la disme part en fust as poures donee . 
Il estoit bons aumosniers por l  amor nostre Signor et faisoit totes bones oeures por auoir uie parmenable  et encore dont ne cuidoit il ia tant de bien faire q  il n  eüst poor des poines d  infer  des ce qe il auoit oï parler le iouencel qi resuscitez estoit . 
Helas chetis  Qe feront donc li duc et li conte qi orez sont  Qui poor n  ont de cest afere Tot le bien ont lessié a fere Et l  aumosne ont entrobliee . 
Ailleurs met chascuns sa pensee Ne pensent s  a cest siecle non Ou il n  a fors confusïon  Pouretez de cuer et tristrece . 
Il cuident por la grant richece Qe tot soit lor  mes non sera . 
D  autrui uint et autrui l  aura . 
Mes  ie sai bien  dolent seront  Qant por autrui le lesseront . 
S  il bien n  en font  tot ont perdu . 
Helaz com seront esperdu  Qant il seront confus et mat  Mis en infer sanz nul rachat Que ia parenz lor doie faire . 
Ce dist Gauchiers par seint Ylaire Que ia n  auront por lor amis Noient plus c  autres auront mis . 
Chascuns seit bien qe ce sera Qi bien en cest siecle fera . 
S  il por lui nuire fous seroit  Qi por lui aprés bien feroit  Mes chascuns oeure a sa besoigne . 
Fous est qi infer ne resoigne . 
Mout le doit l  en bien redouter  Car poi uoit l  en mes genz durer Et uiure sanz dolor et paine . 
La mort a son uoloir les maine  Aussi les hauz come les bas  Por ce est mout dolens et las Riches hom qi ne fet nul bien  Onques n  a preu  ia n  aura rien La ou mestier auroit d  aïde  Car il est fors de ceste uie . 
Mes il ne cuident ia morir Ne q  auoirs lor doie faillir  Si fera uoir  tres bien le sai . 
A ma matere reuendrai  Si dirai del duc et de s  ueure Qi or a primes se descueure . 
Bien fist  sel doit l  en bien retreire Por ceus qi bien ne pueent feire Sauoir se example i prendroient Et lor poures cuers torneroient A aucun bien ques secorust  Qant il secorre les deüst . 
Li duz Estienes qi si preudom estoit et si bons aumosniers ne uoloit onqes c  on foriuchast nul home a tort par couoitise d  auoir sa guerison  einz aidoit toz iorz les poures et secoroit et les estranges et les ueues et les orphenins et bien li souint toz tens del uers del Psautier qe Dauid fist et dist par le seint Esperit  Beneüreus sont cil qi gardent iuchement et qi font iustice en toz tens solonc droiture . 
As prestres et as clers portoit honeur et reuerence si grant com il deuoit fere . 
Et qatre foiz en l  an  ce est as Qatre Tens  aloit il a seint Marcel le beneüreus euesqe et mout de hauz homes de sa contree ensamble o lui et mout de uaillant pueple . 
Et qant il uenoit  il estoit par . 
. 
iorz en uelles et en orissons el mostier Seint Estiene  si ooit et entendoit de bon cuer les paroles del seint home  et puis s  en repairoit a grant ioie . 
Nostre Signor seruoit si com il deuoit fere et les paiens tout la ou il les sauoit ratornoit il a son pooir a foi et a creance . 
Il estoit tres sages hom  peres des crestiens et crueus destruisieres de paiens qi conuertir ne se uoloient . 
Et bien sachiez qe tres le tens q  il fu baptiziez  n  ot il charnel compaignie a feme  ainz tint chaesté de cors et de pensee toz les iorz de sa uie . 
Mes or lairons del duc  si repairons a ce qe nos auons lessié  ce est as oeures seint Marcel  as hautes miracles qe nostre Sires fist por lui  tant com il fu en ceste uie . 
En la cité de Bordeaus auoit un conte qi estoit riches hom  si auoit non Soybres . 
Li cuens estoit hauz hom et poestis de grant terre  mes si estoit entrepris del palezin qu  en toz les membres en auoit . 
Quant cis cuens oï parler et dire qe li cuens Estienes auoit comandé a destruire les temples et les ydres et fere eglyses par tout en l  oneur nostre Signor Iesu Crist  il s  esmerueilla mout coment pooit estre q  il pooit estre conuertiz ne en quele maniere  tant q  il li fu conté et dit qe ce estoit par un seint home par cui totes les enfermetez estoient gueries et pluiseurs morz resuscitez . 
Qant il sot ceste chose  il apela a lui sa feme et si li dist  Bele tres doce dame  por coi n  alez uos a l  ome Deu qi ce fet qe onqes nostre deu ne porent faire  Car il rent santé a toz les languereus et resuscite les morz ﻿par ses orisons et par ses paroles  por ce uos proi ie qe uos creez mon conseil et si prenez . 
. 
liures d  or et argent a grant plenté  si uos en alez a lui sauoir s  il auroit ia merci de moi par auenture . 
La haute dame auoit non Beneoite . 
Cele fist einsi com ses sires li auoit comandé et ala tant q  ele uint deuant seint Marcel et si li dist  Beaus sire  ie sai bien qe tu sez l  orisson por qoi ie sui uenue a toi  car ie ai tout plenieremnent oï dire qe tu entens les pensees des homes . 
Seinz Marceaus respondi a la dame  si dist  Ie sai bien qe tu as quis et ta pensee  car ie te di . 
. 
anz sont passez  qe tes mariz a l  enfermeté de palezin sostenue  si q  il en a toz les membres perduz . 
La dame respondi  Sire  einsint est com tu le diz et tesmoignes  car il n  a poesté de nul de ses membres fors de la langue  por ce sui ie a toi uenue  bons paistres  a grant fiance qe ie sei bien a certes qe tu gariz totes les enfermetez qi sont es humeins cors sostenues et resuscites les morz  si com l  en dist et conte par tote nostre contree . 
Ausi puez tu  se tu ueus  mon mari sauuer de l  enfermeté et de la doleur de ses membres . 
Por ce te proi ie  beaus sire  qe tu li rendes santé par ton comandement et q  il et tote sa mesnie puissent a toi uenir por estre lauez et regenerez de la seinte eue de baptesme . 
Seinz Marceaus uit la foi de la dame et la deuotion  si parla a li et si dist  Por ce qe ie uoi ta foi et la foi de ton mari estre ueraie  pren mon baston et si t  en retorne arriere et qant tu uendras en ta meson  si le met sor ton mari et tantost sera sanez de s  enfermeté . 
Lors prist la dame le baston  si uout doner au seint home l  or et l  argent q  ele auoit aporté  mes il n  en uout noient reçoiure . 
La dame se parti del seint home por reuenir en sa contree  mes bien sachiez q  il l  ot einçois baptizie et li et tote sa compaignie . 
En la cité de Bordeaus estoient adonc aorez pluiseurs ydres de deables qi par meinz temples estoient en la uile . 
En la cité auoit un grant temple fet et establi en l  oneur Iupiter  lor grant deu ou il plus se fioient  et la dedenz estoit l  ymage de lui granz et formee en qoi li deables entroit qi parloit et donoit respons au pueple . 
En un autre leu de la cité estoit li temples de Mercurie et l  ymage de lui et en un autre leu estoit li temples Dyane et en un autre leu li temples uenus . 
Et si i estoit aussi li temples del deu nient conneü  ce est Deu q  il ne conoissent ne ne sauoient noient de sa uenue  mes tant sauoient il bien qe ses regnes seroit sanz fin . 
Un ior auint qe li euesqes qi sires estoit deseur toz les euesqes de la loy uint el temple Iupiter et toz li pueples de la cité ensamble o lui por fere sacrefices et por encenser les ydres et les ymages . 
Si com il estoit deuant l  ymage de Iupiter  li deables qui dedenz estoit parla et si dist  oiant tout le pueple  Saces  dist li deables a l  euesqe qi deuant lui encensoit  q  il nos couendra issir de ceste cité par un home ebrieu qui est d  outre mer uenuz en ceste contree qi comande c  on destruise nos temples et nos ymages et si comande a aorer un seul Deu qi fist ciel et terre . 
Li prestres dist au deable  Et qi est cil hom ebrieus  Li deables dist  Il est apelez Marceaus . 
Li prestres dist  Por qoi le cremez uos dont puis qe uos estes deu et si le creons  Li deables respondi  Por ce q  il est amis au Deu tot puissanz et si sont toz tens ensamble o lui . 
. 
angeles qi le gardent ne onqes puis q  il uint d  Antioche ensamble o les autres et o le prince des apostres  ne but de uin ne ne menga de char ne ne uesti drap de lin ne ne fu baigniez ne ne dist oiseuse parole dont gas ne maus puissent nestre ne ne les uout oïr ne entendre  mes toz tens est en orissons et en proieres enuers Deu qi li done sanz atargement qanq  il li demande . 
Li prestres li dist  Nostre contesse Beneoite repeire de lui a grant ioie . 
Li deables dist  Onqes ne soit ele beneoite  mes toz tens maleoite  Li prestres dist  Il me couient aler encontre li a tout le pueple de la cité . 
A cest mot se teut li deables qi auant ne uout parler ne respondre . 
La dame entra en la cité et tuit li haut home et li sage alerent en l  encontre et si li distrent les paroles qe Iupiter lor deu lor auoit dites . 
Lors apela la dame l  euesqe des ydres  si li comanda q  il alast par toz les temples  si les feïst abatre et depechier  fors le temple au deu noient coneü . 
Dont apela toz les crestiens qi entor li estoient et si lor dist  Proions la misericorde Deu q  il degne rendre a mon mari santé solonc la promesse de seint Marceau . 
Qant ele ot ce dit  si uint au lit son signor  si mist seur lui le baston qe li seinz hom li auoit doné . 
Et li membre dont li nerf estoient retrez et failliz s  estendirent et furent tantost sanez  aussi com s  il n  eüssent onques doleur sentue . 
Lors ot grant ioie en la cité et grant leesche  car li cuens estoit bons hom solonc la loy q  il auoit tenue . 
Et il mut meintenant sanz atargier et granz pueples ensamble o lui et alerent tant q  il uindrent a seint Marcel le seint euesqe . 
Et qant il i furent uenuz  li duz rendi graces a Deu et a lui de la santé qu  il auoit receüe et recouree  si se fist baptizier et lui et sa compaignie et uesqui puis cel ior molt longement el seruice nostre Signor bons hom et de uraie creance . 
Or uos dirons d  un autre miracle qi en cele meïsme cité auint par seint Marcel le glorieus euesqe  car il auint une foiz qe feus feri en la cité si granz et si desmesurez q  il sembloit bien q  ele deüst tote ardoir et fondre . 
Li feus estoit si oribles q  il n  estoit nus si hardiz qi se meïst deuant por rescorre le ne nus n  i estoit seurz  einz prenoient lor enfanz tant solement  si deguerpissoient lor autres choses et lor auoirs et s  enfuioient qi mielz mielz fors de la cité por la uie garantir . 
Qant ce uit la contesse Beneoite qi seinte feme estoit et religieuse  ele prist le baston qe seinz Marceaus li auoit presté por saner son baron  si le mist encontre le feu et si dist  Beaus Sire Dex qi sires ies de tote creature  le cui non seinz Marceaus preesce et annonce  deliure nos de cest grant peril et si nos demostre ta grant misericorde . 
Tantost come elle ot ce dit  esteinst si trestoz li feus qe a peines i ot ne charbon ne flamesche . 
Dementieres qe ce fu auenu  si dist l  en a seint Marcel le beneoit confessor nostre Signor q  il alast a un chastel qi Morteigne estoit apelez seur la riuiere de Garone  car la auoit mout de pueple apareillié et assamblé qi en nostre Signor creoient  s  il estoit q  il lor demostrast la foi del seint baptesme . 
La s  en ala li seinz hom  si uit molt de pueple aparellié pour croire en nostre Signor  si demora . 
. 
mois qe onqes ne se mut de la uile . 
La furent a lui menez . 
. 
deruez de la cité de Bordeaus et liiez de chaenes et lor parenz uenoient ensamble o eus qi au seint home uoloient proier q  il lor rendist santez si com il i auoient ueraies creances . 
Tantost com li deruez furent uenus deuant seint Marcel  il cheïrent a terre aussi conme morz . 
Et bien sachiez  uos qi escoutez  qe li deable estoient a cez homes entrez es cors qi chaciez estoient des temples de Bordeaus  si conme ie uos ai deuant conté et mout les tormentoient griement . 
Cil qi amenez les i auoient proierent au seint home tot en plorant q  il en eüst pitié aussi com il soloit auoir des autres . 
Dont fist seinz Marceaus s  orisson en ceste maniere et si dist  Beaus Sire qi deïs a nos qe ti serf somes c  on ne pooit en nule maniere geter ceste mauuese lignie fors des cors humeinz  se par orissons non et par geunes  nous deprions ta grant douceur  qe tu gietes fors des cors qe tu as fez et formés ces escomeniiez deables  si qe ti serf soient restabli en santé et si puissent beneïr ton seintisme non et a toi rendre graces et loenges . 
Encore gisoient li derué a terre  si qe toz li pueples cuidoit q  il fussent morz  mes tantost com li seinz euesqes ot s  orisson finee  il tendi ses meins sor eus et si dist  Maleüreus deable  ie uos coumant el non nostre Signor Iesu Crist cui li Iuif crucefierent qe uos issiez fors de cez cors ne n  aiez iamés congié d  entrer en eus  mes alez uos ent en abisme sanz blecier nule creature et la soiez tormentez tresq  au ior del Iuise . 
Tantost issirent li deable par les bouches de ceus et sanc ensamble et escume ne onques puis ne s  aparurent a nule rien uiuant el monde . 
Et cil furent gueriz et deliurés de lor grant trauail et de leur dolereuses peines . 
Aprés auint en cele meïsmes cité ﻿par nostre Signor uns autres miracles qi fu fez par seint Marceau . 
Soybres li cuens de Bordeaus oï dire qe li seinz hom demoroit a Mortaigne qi chascun ior i conuertissoit granz torbes de genz par ses seintes paroles . 
Il mut a grant compaignie de cheualiers et fist porter ensamble o lui mout de uins et de uiandes et granz apareillemenz  car li cuens couoitoit mout et desirroit ensamble o lui par . 
. 
iorz ou par . 
. 
a estre por oïr ses seintes paroles et sa seinte doctrine si come il l  auoit iadis oïe . 
Si comanda a ses serianz qi peschier sauoient q  il entrassent es nes et alassent peschier en mer  si preïssent poissons de pluiseurs manieres et aprés ses aportassent aprés lui . 
Cil firent son comandement qi es nes entrerent et conmencierent a peschier  car la mer estoit coie et pesible . 
La contesse Beneoite et pluiseurs genz estoient seur le riuage por esgarder ceus qi peschoient qi ia auoient tant peschié q  il auoient poissons pris de meintes samblances  si s  en repairierent et si com il aproismierent le port  uent lor sorst de terre  si com il auient souent  si les regieta arriere en palagre et coumença tant fort a tempester qe lor mast brisierent et la nef croissoit si durement qu  il n  atendoient qe le peril dont il receüssent mort . 
Mout estoient loing de terre et la tempeste par estoit si tres grant et la tormente qe nus n  osoit entrer en mer por eus aidier ne socorre . 
Toz li pueples qi ensemble o la contesse estoient seur le riuage de la mer esgardoient le grant peril ou cil estoient et qant la nef comença a plongier atot les homes qi dedenz estoient  la seinte contesse tendi ses meins uers le ciel  si comença a hautes uoiz a crier  si dist  Dex des crestiens  Dex qui nos auons oï annoncier a seint Marcel  deliure tes sers del grant peril de mort ou il sont . 
Tantost fu la tempeste abessie par la uolenté nostre Signor et la nef a port reuenue et cil repeirierent sein et haitié a totes lor rois et a tout lor poissons au riuage . 
Qant ce uirent cil qi la estoient assamblé  il gloirefierent nostre Signor qi en toz leus socort ses sers et aïde . 
Aprés ce se departi seinz Marceaus de Mortaigne  si s  en ala a Lymoges et li cuens Soybres repaira a Bordeaus a tote sa mesnie . 
Et li duz Estienes fist faire l  eglyse deseure le sepulcre seinte ualerie mout bele et mout couignable  si com ie uos ai deuant conté . 
Et qant ele fu parfete et aornee  li seinz euesqes la beneï et sacra﻿ par grant deuotion . 
Et qant cele sollempnité et cele feste fu parfaite  li seinz euesqes s  en ala a un chastel qe l  en apeloit Anse . 
La auoient li paien une ydre en l  oneur de Iupiter lor deu q  il molt honoroient . 
Deuant cele ymage ou il tant creoient auoit molt de languereus et de malades qi estoient entrepris de pluiseurs maladies . 
Meintenant qe li seinz hom uint el chastel  cil qi i habitoient uindrent a lui et si li proierent q  il comandast a cele ymage a parler . 
Seinz Marceaus comença a sorrire et si dist  Deables  ie te coniur el non nostre Signor Iesu Crist qe tu isses de cest ymage ou tu sieus douner respons as homes qe tu deceuoies et si te demostre en tel forme a cest pueple qi ci est q  il te puisse ueoir et conoistre . 
Meintenant issi li deables fors del ymage et fu deuant eus touz droiz en estant en samblance d  un enfant noir et hisdeus . 
Grant plenté auoit de cheueus noirs et tresq  as piez li uenoient . 
Et par la boche et par les euz et par le nés li issoit feus ardanz et puans flambes . 
Dont parla seinz Marceaus li bons euesqes au pueple et si dist  Beles genz  or poez ueoir et esgarder quel deu uos aorez . 
Bien sachiez q  il ne puet aidier ne uos ne lui meïsmes . 
Lors se torna uers le deable qi la estoit ne ne s  osoit mouoir et si li dist  Ie te comant qe tu combrises cele ymage tote en poudre si com ie t  auoie deuant dit et puis si t  en ua es desers leus ou nus n  abite et la soiez tresq  au ior del Iuise ne ne fai mal a nule creature . 
Tantost combrisa li deables tote l  ymage et froisça en poudre ne onqes puis ne s  aparut a nule rien uiuant par le comandement del seint home et seinz Marceaus fist deuant lui uenir toz les malades et ceus qi diuerses enfermetez auoient  si fist le signe de la seinte croiz sor eus . 
Meintenant furent gueriz et sanez . 
Et lors se baptizierent et tuit cil ensamble o eus qi en la uile arrestoient . 
De la se departi li seinz euesqes  si s  en repaira a Lymoges  si fist fere une molt bele eglisse la ou la meson seinte ualerie estoit et cele eglisse si fu establie en l  oneur de Deu et de ma dame seinte Marie et de monsigneur seint Pere . 
Qant ele fu consomee  li seinz euesqes fist feire en la partie deuers Occident sa sepouture . 
Et derriere en l  autre croute fist feire la sepouture le duc Estiene  si com il auoit proié . 
Et deuant sa sepouture fist fere un autel en l  oneur seint Estiene le premerein martyr molt richement atorné de tables d  or et si i mist . 
. 
corones d  or et . 
. 
lampes d  or . 
Et aprés fist fere un autel en l  oneur seint Pere le prince des apostres et son proisme  si le fist courir de plataines d  or tout entor . 
Et si fist deseure un tabernacle d  or et as . 
. 
angles  si com li tabernacles descendoit as . 
. 
cornes de l  autel  fist fere . 
. 
mout riches corones d  or et de pierres precieuses et deuant l  autel fist metre . 
. 
lampes de tres pur or  por ce q  eles i arsissent adés ior et nuit sanz defaillance . 
Et si fist ferre un encensier d  or et . 
. 
chandelabres d  or et une croiz d  or por seruir a l  autel adés et l  office feire . 
Qant li seinz confessors ot totes ces choses fetes et consomees  il apela le duc Estiene et si li dist  Beneïssons et sacrons ceste meson en l  oneur de Deu et de ses seinz  que qant les ames isteront de nos cors  q  il nos soit puis guerredonieres de nos feiz et de nos diz et de nos oeures . 
Qant ce oï li duz  il comanda par tot son regne qe l  en feïst amener formenz et uins et bues cras et uaches et uoleilles et uenoisons a la cité . 
Et puis si comanda qe l  en tendist tentes et trés et paueillons tot entor la cité et qe tuit cil de la contree ou il auoit seignorie et poesté uenissent lié et heitié a cele dedication . 
Et si comanda qe toz ceus qi i uendroient a riches  a poures et a estranges donast l  en tot ce qe il auroient mestier a grant plenté . 
Qant tot einsi fu fait ce qe li duz ot comandé et ses genz furent uenues et assamblees  seinz Marceaus li beneüreus euesqes les apela et si dist  Beau signor  or soiez demein si aparelliez et si nez et si pur de cuer et de cors qe uos puissiez reçoiure nostre Signor et ses angeles si dignement qe qant les ames istront de nos cors  q  il nos lest habiter ensamble o lui en la compaignie de ses seinz et de ses angeles . 
A lendemein fist li seinz hom la beneïçon de l  eglisse . 
Et si com il chantoit la messe  li deables entra el cors d  un iouencel qi hauz hom estoit et cuens de Tors  Ernous auoit non  et el cors de sa feme qui mout estoit gente et bele et haute dame crestiene entra einsi uns autres deables si qe ambedui furent fors del senz et plein de grant rage et de deruerie . 
Qant li seinz euesqes les oï einsi deuiser  il ne uout mie q  il soffrissent longement ceste peine  einz les comanda a amener deuant lui . 
Et quant il i furent  il parla  si dist  Felon deable  por qoi fustes uos si hardi qe uos entrastes es cors de cez iouenceaus  Li deable respondirent  Por ce q  il ne fesoient mie les coumandemenz qe tu feïz hier  ce est q  il se meintenissent tresq  a hui cest ior netement et chastement . 
Il n  en firent noient  einz ont la nuit demenee en lor charneus deliz aemplir et feire . 
Et por ceste ochoison somes nos entré en eus et si les tormentons . 
Qant ce oï li duz et li pueples qi la estoit assamblez  il proierent le seintisme home tuit a une uoiz q  il deliurast les iouenceaus des deables qi les traueilloient . 
Dont se torna seinz Marceaus uers les deables et si lor dist  Ie uos coniur de par nostre Signor Iesu Crist que uos issiez des cors a ces iouenceaus ne iamés n  i aiez d  entrer nule poissance . 
Tantost aemplirent li deable ses conmandemenz  si s  en partirent  car demorer n  i oserent . 
Li iouenceaus fu sanez et sa feme qi mout en loerent nostre Signor et gracierent et toz li pueples aussint qi le grant miracle auoient ueü . 
Si grant grace dona nostre Sires a seint Marceau qe el ior q  il beneï cele eglisse  aprés ce qe la messe fu chantee  qe si granz clartés descendi sor ceus qi la dedenz estoient del ciel  qe a peines pooit ueoir li uns l  autre por la grant resplendisseur . 
Sour le seint home et enuiron lui auoit si tres grant clarté q  il n  est langue nule qi dire le peüst ne la pooit iols d  ome terrien esgarder ne ueoir . 
L  eglisse seint Pere fu beneïe as sisimes nones de mai el tens Noiron l  empereor de Rome au . 
. 
ime an deuant son empire  ce est au daerrenier an q  il tint la signorie et qe uaspasiens rechut aprés lui le reigne . 
Quant tout ce fu fait et le dediement aussi si com droiz est et costume  seinz Marceaus et li duz Estienes establirent prestres et clers qi le seruice feïssent en cele eglisse chascun ior  si i mistrent Andriu le compaignon Aurelien q  il auoit resuscité de mort et si lor comanda q  il uesqissent religieusement et seruissent Deu si com il auoient uoé et feire le deuoient . 
Et Hyldebert le fil Archade le conte de Poitiers qui aussint auoit esté resuscitez de mort a uie i mist li seinz euesqes et . 
. 
autres clers por ce q  il seruissent nostre Signor assiduelment et fussent adés en orissons et en proieres . 
Li duz Estienes lor dona tant et establi de ses rentes por lor uiure et por lor uesteüres auoir qe de la ne les couint mouoir por nule necessité ne por nule besoigne . 
Et si mist li dus . 
. 
gardes por garder l  eglisse et les uesseaus qi beneïz estoient et si lor establi li duz ou il prenderoient uiandes et uestemenz . 
Et puis si fist feire un ospital ou il comanda chascun ior a reçoiure . 
. 
cens poures et si atorna la rente dont il auroient uiandes . 
Qant einsi fu establi et fet et ce uint au tierç ior de la dedication de l  eglisse  li seinz euesqes fist tout le pueple reuenir et assembler  si conmença a sermoner et lor ensigna la seinte foi nostre Signor et lor uraie creance tres la matinee tresq  a mienuit . 
Aprés si chanterent la messe et qant la messe fu chantee  il lor fist beneïçon et si dist  Omnipotens Deus sua gracia nos benedicat et ab omni malo deffendat . 
Ce fu a dire  li toz poissanz Dex nos beneïe par sa grace et si nos deffende de tot mal . 
Touz li pueples respondi  Amen . 
Et por ce  dist li seinz hom  qe uos en s  onor estes uenuz au beneïr ceste eglysse  uos face li pius Dex perseuerer en boines oeures . 
Tuit respondirent  Amen . 
Et por ce  dist li seinz hom  et qant uoz partiroiz de cest siecle par son conmandement  li pius Dex uos otroit qe uos soiez si parfez qe uos puissiez aler en la compaignie de ses seinz en parmenable uie . 
Tuit respondirent  Amen . 
Ce uos otroit li Peres et li Fils et li seinz Esperiz qi uit et regne  uns seus Dex  par toz les siecles des siecles . 
Touz li pueples respondi  Amen . 
Lors se departi toz li pueples  si s  en ala chascuns a sa propre chose a grant ioie . 
Li euesqe de la loy paiene qi batu auoient le seint euesqe  si com ie uos ai arriere dit  estoient toz tens ensamble o lui et estoient si conuerti a nostre Signor  q  il estoient adés en orissons et en uelles et en totes bones oeures et ieunoient chascun ior tresq  au uespre et adonc ne menioient se pain non et eue . 
Li seinz euesqes sacra et ordena Aurelien  si qu  il fu euesqes aprés lui de Lymoges et Andriu fist il doien de l  eglyse ou il fu enseueliz . 
Et bien sachiez qe nostre Sires dona si grant grace a Aurelien q  il fist pour lui meint bel miracle . 
Et seinz Marceaus li beneürés euesqes s  en ala preeschier par totes les citez et par les chasteaus et ﻿par totes les uiles de France et fist fere em pluiseurs lius beles eglisses et atorna pluiseurs genz a creance . 
Et bien sachiez q  il n  aloit mie sor cheual ne sor asne ne n  auoit en ses piez chaucemente nule  einz aloit a pié toz deschauz si com nostre Sires auoit comandé a ses apostres . 
Et del tout en tout metoit li seinz hom cure et entendement en aemplir les comandemenz nostre Signor et a ensiure les oeures seint Pere l  apostre son mestre . 
Et si atorna li seinz euesqes par tote l  eueschié de Lymoges et par la terre d  Aquitaine et par les proçaines contrees d  enuiron qe cil qi i habitoient uenoient chascun an a l  eglise Seint Estiene le premerein martyr qu  il auoit beneïe por faire lor orissons et si aportoient lor offrendes et lor lumineres . 
Et qant il i auoient . 
. 
iorz demoré  il estoient ensigniez de la seinte doctrine et sermonez  il receuoient beneïçon del seint euesqe  si s  en repeiroient . 
Si grant grace li auoit nostre Sires donee q  il conoissoit tot pleinement les pensees des homes . 
Il sermonoit et preechoit as genz de toz les biens q  il pooit conter ne dire et lor ensignoit tot apertement les paroles de la seinte Euuangile et sa predicaton faisoit bien a dire et a croire  car nostre Sires faisoit por lui mout de beaus miracles . 
Il rendoit as auugles lor ueües  si com ie uos ai assez deuant dit  as sorz lor oïes  as clos lor aleüres  as muez lor paroles et les morz fesoit il resusciter et reuenir a uie et pluiseurs autres choses fist il qi seroient dignes de raconter  s  eles estoient escrites . 
Ie  Aureliens  uous ai raconté ce qe ie ai oï de lui et ueü  puis q  il me baptiza en l  eue del seint baptesme et puis q  il me fist reuenir en uie d  infer la ou ie estoie  et ce qe ie en oï conter ses deciples et de lui meïsmes de sa boche . 
Encore racontast il en eus tieus choses  car il uoloit pluiseurs choses de lui celer qi granz estoient et taire . 
Or ne uos conterai plus de sa uie  se tant non com il trespassa de cest siecle et paruint a la gloire q  il tant auoit deseruie . 
Au . 
. 
ime an aprés la resurrection nostre Signor Iesu Crist  qe uaspasiens estoit empereres de Rome  estoit seinz Marceaus li bons euesqes en orissons si com il auoit a costume . 
La s  aparut nostre Seignor a lui  pleinz de mout grant clarté et molt grant resplendisseur  si dist  Frere  pais soit a toi  Tu seras tempre ensamble o moi en la clarté qui ia ne prendra fin  por ce qe tu as obeï as comandemenz de mes paroles . 
Qant ce oï li seinz confessorz  il fu raempliz de mout grant ioie  si dist  Beaus Sire  ie sui aussint liez de ce qe ie uoi ta face qe donc se ie estoie resuscitez de mort a uie fors de ma sepouture . 
Tu ies Iesu Criz  li fiuz Deu  mes sires et mes mestres cui ie ui  cui ie conui  cui ie ting  cui ie amai  cui ie ai toz tens desirré a seruir et a esgarder . 
Beaus Sire  ta parole m  est si douce q  ele ueint totes les doceurs del monde . 
Beaus Sire Iesu Criz  bons mestres  ie deproi ta grant pitié  qe tu comandes qe ie soie receüz en la clarté qe tu as a moi promise et a toz ceus qi te seruent et aiment . 
Dont li dist nostre Sires  Chiers freres  au sisiesme iour uendrai ie a toi et si te receurai ensamble o mes angeles et ensamble o les prophetes et les martyrs et ensamble o la torbe de uirges et de confessors  si te meterai ensamble o tes freres et serras entiers et parçoniers ensamble o eus de mon regne . 
Atant s  en parti nostre Sires et li seinz euesqes apela toz ses freres  si lor nonça et dist le ior q  il trespasseroit de ceste uie et qe par nostre Signor Iesu Crist le sauoit certeinement . 
Lors prist messages  si les enuoia par totes les regions q  il auoit conuerties . 
Si comanda qe tout le pueple  et un et autre  uenissent a lui et assemblassent  si receuroient beneïçon et absolution de lor pechiez  car il lor donroit ensint com il auoit de nostre Signor receüe ensamble o saint Pere et les autres apostres . 
Qant ce oï li pueples q  il auoit conuerti a uraie foi et tornez de lor creances  il s  esmurent por oïr sa seinte predication et sa beneïçon receuoir  einçois q  il partist d  eus ne de cest siecle . 
Il i uindrent cil d  Auuergne et Poiteuin et cil de Gascoigne et cil del Meine et les genz qi entor lui manoient es diuerses contrees  si assemblerent . 
Li seinz euesqes estoit en ueilles  en geunes et en orissons . 
Et qant il estoit la nuit un seul petit reposez  il se leuoit et rendoit a nostre Signor graces et loenges tresq  a l  eure de tierce et puis si chantoit messe por lui et por toz ceus q  il auoit conuertiz a foi et a creance et puis si preeschoit tresq  au uespre et lors menioit un seul petit de pein et eue  noient el . 
Quant li iors aproisma q  il deuoit trespasser  li pueples qi la estoit assamblez li proia q  il les doctrinast et enseignast encore de ses seintes paroles einçois q  il trespassast de ceste uie et lors issi li seinz hom de la cité a la porte qe on apele Chaucine . 
La lor comença a sermoner et a preechier coment il deuoient croire et aorer Deu . 
Et aprés lor reconta coment Iesu Criz fu baptiziez et coment il ieuna les . 
. 
iorz et coment il soffri qe li deables le tempta et si lor ensigna coment nostre Sires auoit les apostres doctrinez et ensigniez . 
Et si lor demostra com granz chose ce estoit d  umilité  car par humilité pooit l  en uenir la dont li angele par lor orgueil  ce est del parmenable regne  cheïrent et si lor disoit qe humilitez est la uertuz qi totes les autres auoie et garde . 
Et si lor ensigna coment il deuoient uiure seintement et chastement et qe bien seüssent qe de totes lor oeures lor couendroit raisson rendre deuant le droiturier Iucheor et si lor dist q  il en totes manieres haïssent auarice  car ele estoit escomeniee ne ne meïssent mie lor pensees lor esperances en deliz ne en richesces qi tost sont trespassees et desfaillies  mes en Deu doit l  en auoir fiance et doit l  en auoir a memoire l  example de richesces et del riche home dont li Euuangiles parole et del lazere . 
De tieus choses et d  autres parla li seinz hom tresqe au uespre et dont fu il mout constrains d  une maladie de fieure  si lor fist beneïçon  si dist  Nostre Sires Dex uos puist beneïr par sa grace et si puist metre en uos le sens de sa seinte sapience . 
Toz li pueples respondi  Amen . 
Et puis si lor dist encore  Nostre Sires uos gart et beneïe et ait merci de uos et uos doinst pes par sa grant misericorde  ce uos otroit Cil qi uos forma de tere et qi par son sanc uos rachata et qi poesté a par toz les siecles des siecles . 
Amen . 
Et qant toz li pueples ot respondu amen  il se torna uers nostre Signor et si dist  Biaus Sire Dex  Iesu Criz  bons paistres  ie te comanç les brebis qe tu me conmandas a garder par saint Pierre et or les te recomant ie par lui meïsmes a garder qi ies uerais paistres et uerais gouerneres qe tu lor soiez deffendierres et garde si uoirement com tu les rachatas de ton precieus sanc qi Dex ies et Sires par tot le siecle des siecles . 
Qant il ot einsi s  orisson finee et la beneïçon del pueple  il se fist porter en l  eglisse seint Estiene q  il auoit establie et faite . 
La se mist il a ienous deuant l  autel et tendi ses meins uers le ciel et fist s  orisson a nostre Signor et si dist  Beaus Sire Dex  Iesu Criz qi ies mes mestres et qi mon cors as gardé netement tresq  a ceste heure de conchieüre  qi m  enuoias en ceste contree por annoncier ton seintisme non et qi ne me deguerpesis mie en tribulations  encore uousisses tu que ie fusse poures  por ce qe li guerredons m  en fust renduz es cieus  ie te proi  beaus Sire  qe tu adreces si ma uoie qe li deable n  entendent a moi ne ne me facent poor  einz soient si lor iols enobscurci par ta grant clarté  q  il ne me puissent aproismier ne troubler en la uoie qe ie uoeil a Toi faire . 
Beaus Sire  oeure a moi la porte de paradis qe tu m  as promise  si qe cil qi est anemis d  umeine lignie ne se puisse esleecier de moi . 
Qant il ot totes ces choses dites  si dist au daerrein a nostre Signor  Beaus Sire Dex  Iesu Criz cui ia toz tens ame  ie te conmanç mon esperit en tes seintes meins . 
Toz li pueples qi la estoit assamblez de diuerses contrees ploroit mout tendrement et estoient a genous  si tendoient lor meins uers le ciel et crioient a hautes uoiz por lor bon pastor q  il cremoient perdre . 
Il faisoit signe de sa mein a toz ceus qi ploroient q  il se teüssent et si disoit  Beles genz  taissiés uoz  Dont n  oez uos com granz loenges uienent del ciel  Certes nostre Sires uient a moi si com il me proumist . 
Tantost uindrent li apostres et si grant clartez resplendi en l  eglise q  ele passoit de . 
. 
la clarté del soleil et la uoiz nostre Signor fu oïe qi dist  Beneoite arme  is de cest cors  car tu uenis ici de lointaignes contrees et si deguerpesis tes parenz et obeïs a mes conmandemenz . 
Por ce seras tu ensamble o moi parmenablement en la clarté qi ia ne prendra fin . 
Et puis qe cele uoiz fu oïe  se de﻿parti l  ame del seint cors  si s  en ala el ciel ensamble o cele grant clarté qui la estoit uenue  si qe tuit cil qi la estoient assemblez le uirent et nostre Signor en gracierent et loerent . 
Ce fu le ior deuant des kalendes de iuin  si com cil qi i furent le raconterent . 
Dont fu oïe la uoiz des angeles de totes parz qi disoient  Beaus Sire  cil est beneürez qe tu as receü et esleü  Por ce habitera il toz iorz ensamble o Toi es cieus parmenablement sanz fin . 
Quant ce uint a lendemein a ore de tierce  uns palezineus fu aportez en l  eglisse qi ne se pooit aidier de nul de ses membres et tantost com il fu atouchiez a la biere ou li seinz cors gisoit  il fu gueriz et sanez de sa grant maladie . 
Cil qi cest miracle uirent en gloirefierent nostre Signor qi donoit a ses seinz si granz uertuz et si granz poestés . 
Qant l  en porta son cors por enfoïr et por enseuelir a sa sepouture  le ciel aourirent et donerent grant clarté et grant lumiere  tresq  a tant qe li seinz euesqes fu enterrez . 
Mil langues ne porroient mie dire  se ie les auoie  le grant plorement et le grant criee qe li clerc et li pueples i demenerent . 
Qant il fu enfoïz et mis en terre  li derué et li auugle et cil qi estoient entrepris de diuerses enfermetez i uenoient de lontaines contrees et d  estranges regions  si i guerissoient par la merite de monsigneur seint Marcel et par la haute misericorde de nostre Signor Iesu Crist qi uit et regne parmenablement . 
