form Ci conmence la uie de mon signeur seint Brice . 
Quant seinz Brices estoit iouenceaus  il guaitoit mout seint Martin  por ce q  il le ueoit uiel home et de grant abstinence et de seinte uie  et li iouenceaus auoit le cuer iouene  si ne li pleisoient mie les oeures del seint home qi estoit archeuesqes  car il uousist bien q  il se meintenist de dras et d  autres choses plus belement  si com li pluiseur feroient encore  qe s  il ueoient les euesqes et les hautes persones deduire pourement et en uielz habiz et en granz abstinences por l  amor nostre Signor  il les en blasmeroient et diroient qe ce seroit ycrisie  Por ce ne set l  en mes qe fere . 
Nus ne se set au quel chief trere . 
Beghins est qi uiut fere bien Ne nus nul tient a crestien Qi le mal fet apertement . 
Qi se meintient moienement L  on li met sus q  il est escharz  Si est li maus par tout esparz  Qe nus ne set qe deuenir Ne laquel uoie il puist tenir . 
Un iour auint qe uns hom estoit entrepris de grant enfermeté  si aloit querant seint Martin por auoir santé et aïde  car li seint home uiuoient encore adonc . 
Seinz Brices estoit lors dyacres et si estoit en la place ou cil demandoit le seint archeuesqe . 
Qant seinz Brices l  oï  il li dist  Se tu le uius conoistre  regarde de loing  car il est deruez  si le porras bien reconoistre  car il est borgnes  et aussi regarde il uers le ciel com s  il fust deruez . 
Qant li poures hom entendi ce  il ne l  en fu gueres  einz ala tant qerant le seint home q  il l  ot troué  et si fu touz gueriz de s  enfermeté . 
Et seinz Martins uint a seint Brice qi diacres estoit et parla en tel maniere  Brices  dont ne te samble ie borgnes et deruez  Qant il l  oï  si en ot grant honte  si comença a denoier a son pooir ceste parole c  onqes ne l  auoit dite . 
Dont li dist seinz Martins  Mes orelles estoient pres de ta bouche dementieres qe tu le deïs . 
Et bien saces q  a paines m  a otroié nostre Sires qe tu aies aprés moi l  eueschié  mes neqedent tu l  auras  si en soufferras ançois molt d  auersitez et molt de persecutions . 
Qant seinz Brices l  oï  si l  en comença a degaber et a dire  Dont ne disoie ie bien qe cis disoit souentes foiz deruees paroles  En tel maniere leidenga il souent le seint home par paroles  tant q  il fu morz  si com uos auez oï conter arriere . 
Quant la citez fu sanz pastor qi la gouernast  li citoien eslurent seint Brice a arceuesqe  car il estoit de seinte uie  encore fust il orguilleus . 
Au trentisme an aprés ce q  il fu ordenez a arceuesqe et mis en la signorie  li uint uns granz anuiz et uns granz blasmes  car une feme qi les dras lauoit de sa mesnie fu enceinte et si acoucha et ot un enfant et si se meintenoit cele en guise religieuse par le semblant de ses uestemenz . 
Et qant cil de la cité sorent qe cele estoit acouchie d  enfant  il furent molt irié et mout corrociez  por ce q  il lor sambloit qe ele estoit de molt bone uie  si mistrent tout le blasme et tout l  afere seur seint Brice et li uoudrent tuit ensemble corre seure por lapider et por ocirre et si disoient  La pitié del seint home qi clers tu fus a fet celer molt longement tes males oeures et ta grant luxure et Dex ne nos lest mes baisier tiels meins  car eles ne sont mie dignes . 
Seinz Brices respondoit qanq  il pooit encontre et si disoit qe onqes teil chose ne li estoit auenue  mes com plus s  en escondissoit et cil meins l  en creoient  tant qe seinz Brices dist  qant il uit q  il n  i porroit a eus durer en nule maniere  qe l  en li aportast l  enfant deuant lui . 
Li enfes fu aportez qi n  auoit qe . 
. 
iorz . 
Qant il fu mis deuant le pueple qi la estoit assamblez et deuant seint Brice  seinz Brices parla et si dist  Enfes  ie te coniur par nostre Signor Iesu Crist le fil Deu qi est puissanz seur tote creature qe tu dies deuant toz ceus qi ci sont assamblez apertement et sanz atariance se ie t  engendrai . 
Tuit cil qi la estoient se teurent et li enfes respondi par la uolenté nostre Signor a seint Brice et si dist  Tu n  ies mie mon pere . 
Dont conmença toz li pueples a crier a seint Brice et a dire q  il li demandast qi son pere estoit . 
Seinz Brices lor respondi et si dist  A moi n  en tient rien de ce demander ne enqerre . 
Ce q  a moi en apertient ice li ai ie demandé et se uoz en uolez autre chose sauoir  si le demandez . 
Dont dist li pueples qe ce auoit il fait par enchanterie ne plus ne seroit lor pasteur ne lor euesqe . 
Seinz Brices qui mout estoit en grant angoisse de ce que li pueples le demenoit en tel maniere prist charbons toz ardanz deuant lui en sa uesteüre  si les emporta tresq  a la sepouture seint Martin deuant lui bien estreinz et qant il i paruint  il les geta ius ne onqes sa uesteüre ne fu de noient brullee . 
Lors parla li euesqes au pueple et si lor dist  Beaus signors  saciez qe noient plus qe cis dras est empiriez ne maumis par le feu ne﻿ par la flambe qi a lui est aiostee  si com uous auez oï et ueü  noient plus n  est mon cors conciez ne atouchiez par l  atochement de ceste feme . 
Cil ne l  en uoudrent croire por quanq  il auoient ueü  einz le trestrent et geterent fors de la cité . 
Einsint fu aemplie la parole seint Martin qi li dist q  il aueroit mout de paines et de aduersitez en l  eueschié et en la signorie . 
Qant seinz Brices fu einsi getez de la cité de Torz et sachiez  li citoien firent arceuesqe de Iustinien et seinz Brices s  en ala a Rome a l  apostole  si li conta tout em plorant coment l  oeure de lui estoit alee et si li dist qe ce estoit a bon droit q  il auoit cest trauail et ceste peine  car il auoit molt pechié enuers seint Martin le seint home et dites meintes paroles qi li greuerent et la ou il auoit ueües ses uertuz  ne les auoit il mie creües . 
Qant cil de Tors sorent qe seinz Brices estoit einsi a Rome alez  il trestrent a Iustien lor arceuesqe et si li distrent q  il s  en alast aprés seint Brice a Rome  si fust encontre lui del tout  si com por lui meïsmes et s  il ce ne fesoit  bien seüst q  il le desposeroient . 
Dont issi Iustiens de la cité de Tors et ala tant q  il uint a uerziaus en Lombardie et la acoucha il malades  si morut par la uolentet nostre Signor . 
Quant cil de Tors sorent la nouele de Iustien qi mors estoit  il ne deguerpirent mie lor grant felonie  einz remistrent Armense en la chaere et en la signorie . 
Et seinz Brices qi en Rome estoit chantoit messe en la cité et ploroit por les mesfez q  il auoit fez enuers seint Martin . 
Qant uint au septieme an  il s  en repaira par la uolenté de l  apostoile et par s  auctorité a la cité de Tors et ala tant q  il uint au chastel de Lodun  se s  i herberga une nuit . 
Et adonc estoit Armenses molt malades de molt crueles fieures  si q  il rendi l  ame a mienuit . 
Et meintenant q  il fu morz  le sot seinz Brices par auision  si dist a ses compaignons qi ensamble o lui estoient  Leuez sus isnielement  si qe nos puissons uenir a tens a enfoïr l  arceuesqe de Tors . 
Lors s  esmurent et qant il uindrent a la porte de Tors  si entrerent dedenz et a cele eure droit emportoit l  en l  arceuesqe enfoïr qi morz estoit par l  autre porte de la cité et mout de clers et d  autres genz aloient aprés por l  enfoïr . 
Et qant Armenses li arceuesqes fu enfoïz  seinz Brices se rassist en sa chaaire en pes  sanz ce qe nus li contredeïst en nule maniere . 
Aprés ce uesqi seinz Brices . 
. 
anz mout preudom et de mout seinte uie . 
Et qant il morut  si auoit il esté . 
XX . 
anz arceuesqes  encore eüst il ci dedenz eües les persecutions et les peines qe ie uos ai contees et dites . 
Apriés seins Brices  fu arceuesqes de Tors seinz Eustochies qi mout fu preudom et de grant seinteé et maintint l  arceuesqié et la segnorie et son pueple bien et honestement a la loy et a l  onor nostre Signor Iesu Crist de la qui gloire nos puissons tuit estre parçonier  ce nos otroit Cil qi uit et reigne par tout le siecle des siecles  Amen 