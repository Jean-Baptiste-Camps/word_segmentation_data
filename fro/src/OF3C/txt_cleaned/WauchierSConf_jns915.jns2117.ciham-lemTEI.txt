form Ci coumence li dialogues que Postumiens et Gallus distrent de seint Martin et des moines d  Egypte si com Seuerus le raconte qi les oï parler . 
Un ior auint qe ie  Gallus  et mes chiers compains qi deciples fu seint Martin estions ensamble la ou nos parlions de pluiseurs choses  Postumiens  uns miens tres chiers amis  uint deuers Orient et deuers la terre d  Egypte ou il auoit . 
. 
anz demoré . 
Qant ie le ui  ie fui mout liez de sa uenue  si l  acolai et baisai et conmençames a plorer li uns uers l  autre de ioie  et un pou aprés si nos asseïmes . 
Dont me regarda Postumiens et si dist  La ou ie estoie es daerrenieres parties d  Egypte  il me plot et uint en uolenté qe ie m  en alasse a la mer . 
Qant ie i uing  ie i trouai une nef chargie de pluisors auoirs qi s  aparelloient a mouoir por aler a Nerbone . 
En cele nuit si com ie estoie couchiez me uint en auision qe tu uenoies deuant moi et si me sambloit qe tu me uoloies par la mein en cele nef treire  por ce qe ie i entrasse et qe ie ça uenisse . 
Qant la nuiz fu trespassee et li iors fu uenuz et ie fui leuez del leu ou ie auoie geü  ie me pensai de cele auision qe ie par songes auoie ueüe  si fui meintenant espris d  une si grant amor uers toi qe ie entrai sanz demorance en la nef . 
Et lors meümes  si uenimes tant par la uolonté nostre Signor q  al trentime ior ariuames a Marselle  et de la uing ie ci au uintisme ior . 
Or est reison qe tu me faces grant feste  puis qe i  ai por toi tante terre et tante mer trespassee . 
Ie  Seuerus  respondi a Postumien qi tieus choses m  ot contees  La ou tu estoies en Egypte et tu i demoroies  pensoie ie le ior et la nuit a toi . 
Mes or te prie ie qe tu nos racontes totes les auentures de ta uoie et conment la foi nostre Signor est en Orient gardee  et qele riule et qele institutions i est as moignes donee et quels miracles et quels uertus nostre Sires Iesu Criz i fet por ses serz qi l  aorent et seruent et croient . 
Et por ce qe la uie est molt annieuse a pluisors genz en ceste region et en ceste contree  uoudroie ie de toi mout uolentiers oïr et entendre s  il fait bon uiure et son tens user en l  ermitage . 
A ces paroles respondi Postumiens et si dist  Ie ferai ce qe ie te uoi desirrer por ta uolonté acomplir . 
Mes ie te pri qe tu me dies se li euesqe de ceste contree sont d  autel maniere qe ie les lessai qant ie me parti de ceste contree . 
Lors respondi ie  Onqes ne demande tel chose  se tu l  as uraiement oï et seü  car aussi bien le ses tu conme ie  si com ie cuit  et se tu ne le ses  nule chose n  est miudre a oïr ne a entendre . 
Ce ne puis ie mie tere qe ie ne te die et raconte tant solement de la chose tant com il en est . 
Un i ot des euesqes qi plus aspres fu d  ensiure seintes oeures qe li autre  si com ie le sai bien  car ie fui ensamble o lui adés  et si l  amai sor totes creatures . 
Et qant il me souient de lui et de ses oeures  grant dolor me point au cuer  por ce qu  il nos a deguerpiz et lessiez . 
Et ie m  esmerueil conment il fu si nostre amis et puis si nous deguerpi en tele maniere . 
Mes por ce q  il n  est ore mie ne leus ne tens de conter choses qi facent a plorer  te prie ie qe tu nos racontes ce qe tu nos auoies promis a dire  si l  orrons et entenderons . 
Postumiens respondi  Ensi uoel ie q  il soit . 
Qant il ot ce dit nos nos teümes et feïmes pes  si escoutames  et il trest son siege seur qoi il seoit plus pres de moi . 
Si comença a parler en tel maniere  Or a . 
. 
anz qe ie me departi de toi et ie t  oi salué  qe ie entrai en mer a Nerbone  si corumes tant a droites uoiles croisies a propre uent bon et droit qi nos feroit en la pope de nostre nef sanz torment et sanz tempeste tant qe au quint ior getames nos ancres el port d  Aufriqe . 
De la si nos plot par la uolonté de nostre Signor a aler en Cartage et uisiter les lius des seinz et meesmement la sopouture de seint Cyprien por aorer et feire noz orissons si com resons est et droiture . 
Et quant uint au quinzieme ior qe nos eümes la demoré  nos reuenimes au port  si entrames en noz nef . 
Et qant nos fumes departi de la terre et noz uoiles estoient estenduz por corre en Alixandre  uns uenz trauersains nos uint qi a molt pres nos ot tormentez et periz . 
Mes li marinier qi sage estoient geterent lor ancres  car la terre nos aparoit auques proçaine . 
Quant la tempeste fu trespassee  nos issimes en l  isle de Caphse ou nos ne trouames guaires de garisons qi bones nos fussent . 
Et ie qi plus fui ententis des autres as choses de l  isle a enqerre me parti de mes compaignons et si alai . 
. 
bones liues ensus del riuage por cerchier et enqerre se ie aucune auenture i troueroie . 
Ie n  oi mie loing alé  qant ie i trouai un petit habitacle . 
Ce est une petite meson qi d  ais estoit fete et couerte  non mie por ce q  ele doutast pluie  car onqes ne plut en la contree  mes granz uens i uenoient par pluiseurs foiz et hisdeus . 
Il n  i auoit arbres ne blez qi semé i fussent qe li uenz n  esrachassent . 
Mes en l  une partie de la terre auoit montaignes deuers la mer qi les uenz arrestoient . 
La encontre croissoit herbe dont les brebiz de la contree auoient pouture . 
Et cil qi en cele terre habitoient uiuoient de let et de pein d  orge . 
Et la costume si estoit tele en cele isle qe qant la semence estoit sor la terre espandue q  ele estoit au trentiesme ior meure . 
Et cil qi habitoient en cele terre n  i arrestoient por autre chose qe por ce q  il i estoient cuite de toz treus et deliures . 
Et cele terre estoit la daerriene de la contree de Cyrene . 
Et si estoit molt procheine de l  entree des deserz qi sont entre Aufriqe et Egypte par ou Chatons s  enfoï ensamble o son ost  qant il deguerpi sa contree por Cesar qi uoloit a force auoir l  empire de Rome dont Pompeus fu morz si com Lucans tesmoigne . 
Lors m  en alai a l  abitacle qe ie ueü auoie  si trouai un uiel home uestu d  une pelice  si moloit orge a une mein mole . 
Qant ie et cil qi ensamble o moi estoient l  eümes salué  il nos reçut mout benignement  et si fu mout liez de nostre uenue . 
Et nos li deïsmes qe uenz nos auoient amenez en cest riuage et q  encore atendions uent couignable por entrer en mer et raler en nostre uoie . 
Aprés ce li demandames la nature de la terre et de ceus qi i habitoient et s  il i auoit nul crestien  car nos estions crestien aussint . 
Qant li uielz hom oï ce  il conmença a plorer de ioie  si se lessa cheoir a nos piez . 
Quant il nos ot mout besiez  il nos conmanda a fere nos orisons a nostre Signor . 
Aprés s  i estendi sor terre piaus de moutons  si nos fist asseoir deseure et puis si nos aporta a mengier tel uiande com nostre Sires li auoit donee  la moitié d  un pein d  orge et un faisselet d  une erbe dont i  ai oublié le non  mes douce chose estoit et de la saueur de miel . 
Nous qatre i estions et li preudom li quins . 
Si meniames et fumes repleni et saoulé par la douçor de cele herbe qi mout estoit bone et delitable . 
Qant ie  Seuerus  oï dire Postumien tel chose  ie començai a sorrire  si dis a Gaullum mon compaignon  Galle  qe t  en samble  Dont ne fu ce bons demi peins d  orge et bone herbe dont . 
. 
home furent saoulé en tel maniere  Dont en ot Postumiens un pou de uergoigne  por ce q  il me uit sorrire  si nos dist  Ie m  estoie pensé qe ie uos raconteroie les uiandes qe cil hom nos auoit donees par . 
. 
iorz qe nos ensamble o lui fusmes  mes ie m  en targerai ore qe Gallus n  en soit anuiez par trop longue parole et si uos conterai aprés ce qe nos feïmes . 
Aprés ce qe li iorz et la nuit fu trespassee et li autres iorz fu uenuz  ne sai qanz de cels qi en cele isle habitoient uindrent a l  habitacle del preudome por nos uisiter . 
Et cil nos distrent qe nostre ostes estoit prestres  car il le nos auoit bien celé ne fet ne nos en auoit demostrance . 
Aprés en alames a l  eglisse qi pres de . 
. 
liues estoit loing de son habitacle et si estoit tote auironnee d  une montaigne et enclose et faite si basse de oeures de uerges q  a paines i pooit nus hom ester droiz en son estant . 
Qant li seruices fu fez et nos l  eümes oï et entendu  nos en repeirames ensamble o nostre oste et ses compaignons . 
Si demandames des costumes des genz de la terre et il nos distrent q  il ne uendoient ne n  achatoient ne n  auoient or ne argent ne ne sauoient riens de larrecin ne de boisdie ne ne uoloient ne ne desirroient a auoir ne deniers ne monoie  car qant ie uoil doner a nostre oste . 
. 
besanz  il n  en uolt nul prendre  einz iura qe por or ne por argent ne porroit eglisse en la terre fete ne estoree . 
Mes se il estoit dedenz mis  elle en seroit destruite . 
Dont donames a nostre oste ce qe nos peümes soffrir de nos uesteüres et il les reçut mout benignement . 
Lors nos remanderent li notonier au riuage et nos partimes de nostre oste  si nos en ralames a nos nes . 
Qant nos fumes dedenz rentré  li marinier traistrent lor ancres  si drecierent lor uoiles es mas . 
Li uenz si feri qi tost nos ot esquipez de la contree . 
Einsint en alames tant q  au ior uenimes en Alixandre . 
La auoit entre les euesqes et les moignes de la terre granz tençons et granz desputisons des liures Origene et por cele ochoison me departi ie d  Alixandre . 
Si alai tant qe ie uing en Bethleem  un chastel qi est a . 
. 
liues pres de Ierusalem . 
Adont en gouernoit l  eglisse seinz Ieromes et estoit prestres et mestres  car ce est une parroce al euesqe de la cité de Ierusalem . 
Et cil Ieromes estoit molt preudom et mout seinz hom et ensigniez et endoctrinez de latin et de greu et d  ebreu  si q  il n  estoit nus qi se peüst aparellier a sa science par clergie . 
Et ie me merueil mout se uos n  auez oï de lui parler par les escritures q  il a feites . 
Gallus dist  uoirement en auom nos bien oït parler et si le conoissons  car encore n  a mie . 
. 
anz qe ie liuç en un sien liure q  il auoit tretié et fait ou il reprenoit molt toute la nascion des moignes et Belguisuns nostre compains se soloit molt corrocier de ce qe li liures disoit qe li moignes mengoient trop . 
Mes ce disoit il de ceus d  Orient  einçois qe de ceus d  Occident . 
Et neqedent il reprenoit toutes autres genz et d  auarice et d  orgueil et de toz autres uices . 
Postumiens dist  Ie fui ensamble o lui . 
. 
mois  si q  il auoit souent bataille encontre les malués homes et li herite le haoient  por ce q  il lor blasmoit tot adés lor malueses errances . 
De la me departi ie  si m  en uing en Alixandre . 
Qant ie i oi mes freres uisitez qi i arrestoient  ie m  en alai es daerreinieres parties d  Egypte . 
La trouai ie es deserz en l  ermitage pluisors moignes qi i manoient et preudome et seint home estoient . 
Longe chose seroit de raconter et de dire ce qe ie i ui . 
Mes neqedent ie uos conterai un petit de pluiseurs choses qe ie i ai ueües . 
Pres de l  ermitage sor la riuiere del Nil  si a pluisors abeïes . 
Tele i a ou il a cent moignes  en tele i a meinz  en tele i a plus . 
Et si uiuent solonc le conmandement de lor abé  et quanq  il font ce est par lor abé  tele est lor riule . 
Et cil qi plus grant uertu ont en eus et qi lor cuers ont mielz esprouez ne s  en puent partir ne aler en l  ermitage por mener uie solitaire se par le conmandement non de lor abé . 
Et c  est lor premeraine uertu q  il leissent lor uolentez por autrui uoloirs aemplir et feire . 
Et qant aucuns en est issus par uolenté de son abé por aler en l  ermitage manoir  li abbes li enuoie pein et autre uiande tele com lui plest dont ses cors puist estre sostenuz . 
Adont qant ie fui la uenuz en cele terre  ie i trouai par auenture un d  eus qi en l  ermitage estoit alez manoir nouelement . 
Si auoit son habitacle fet et establi pour mener uie solitaire loing de l  abeïe dont il estoit issus pres de . 
. 
luies . 
Et li enuooit li abbes et trametoit pein par . 
. 
enfanz  si com il estoit lor usages . 
Li enfant qi la estoient uenu et le pain aporté auoient n  estoient mie de grant aage  car li ainsnez n  auoit qe . 
. 
anz et li autres . 
. 
anz . 
Si com il s  en repairoient la uoie q  il estoient uenuz  uns granz serpenz lor uint a l  encontre qi molt estoit hisdeus et oribles . 
Qant li enfant le uirent  il n  en orent nule poor . 
Et li serpenz uint tresqe deuant lor piez  si bessa le col et la teste aussi conme s  il fust enchantez par charmes . 
Lors le prist li mendres  si l  en comença a mener ensamble o lui et si li fist porter s  asfubleüre . 
Qant il entra en l  abeïe  il demena grant ioie aussi conme s  il eüst la beste ueincue . 
Et dont le deslia de s  asfubleüre qi sor li estoit  si l  en lessa aler deuant trestoz ses freres qi l  esgardoient . 
Dont comencierent tuit li frere de l  abeïe a dire li uns a l  autre que li enfant estoient en grant uertu . 
Qant li abbes sot ceste chose  il ne uout mie qe li enfant s  en orguellesissent  si les bati de uerges molt durement . 
Et puis si lor dist  por ce q  il auoient demostré l  oeure qe nostre Sires auoit por eus fet et bien lor dist q  il seüssent qe cele oeure n  estoit mie par lor fet  mes par la diuine puissance et bien entendissent qe l  en doit nostre Signor seruir en humilité  non mie gloirefier es signes ne es uertuz . 
Qant ceste chose fu einsint trespassee et li seinz hom le sot a cui li enfant auoient le pain aporté  il fu mout dolenz por ce qe li abbes les auoit batuz por le miracle qe nostre Signor auoit pour eus fait  si desfendi a l  abbé qe des ore en auant ne li enuoiast ne pein ne uiande . 
Einsi fu li seinz hom . 
. 
iorz qe onqes ne menga . 
Si conmencierent ses membres molt a amaigrir por la famine  mes sa uraie pensee n  alaschoit onqes qi a nostre Signor estoit ententiue . 
Ses cors alassoit por ce q  il n  auoit uiande  mes la foi qi ert uraie en lui et ferme duroit sanz ochoison . 
Dont uint li abbes par la uolenté del Seint Esperit a lui por demander qel uie il uoudroit mener  q  il ne lessoit qe peins li fust aportez par nul home . 
Qant cil uit l  abbé uenir  il couru encontre  si li rendi graces de ce q  il le uenoit uisiter  si l  en mena a sa celle . 
Et si com il entroient dedenz ambedui ensamble  il uirent un corbellon pendre a l  entree del huis et si sentirent qe odeurs de chaut pein en issoit . 
Puis si regarderent  si le trouerent aussint com s  il fust meintenant trez hors del feu . 
Mes il n  auoit mie forme ne samblance de pein de la contree  dont furent andui esbahi . 
Et si sorent bien et conurent qe ce estoit dons de nostre Signor . 
Dont dist li seinz hom a l  abbé qe nostre Sires li auoit enuoié por sa uenue  et li abbes disoit qe non auoit  einz estoit por la uertu et por la foi q  il auoit en lui . 
Lors s  assistrent  si mengierent par grant ioie cel pein qe nostre Sires lor auoit enuoié . 
Aprés prist congié li abbes  si s  en reuint en l  abeïe . 
Il raconta a ses freres cest miracle q  il auoit ueü . 
Dont furent il si esmeüz en lor corages de l  amour nostre Signor q  il distrent q  il estoient molt chetif  qant il ensamble se tenoient ou il auoient humeine compaignie . 
Dont s  en partirent pluisor et alerent en l  ermitage por mener uie solitaire . 
Et ie me departi de la  si m  en entrai en la premeraine partie del desert ou li hermite habitoient  et ce estoit loing de la riuiere del Nil  pries de . 
. 
liues . 
Si auoit ensamble o moi un des freres de la contree qi molt bien sauoit les deserz et l  ermitage . 
Cil me mena par toz les leus qi diuers estoient ou nos ueïmes plusors choses . 
Tant alames qe nos trouames un uiel moine qi habitoit en une fosse au pié d  une grant montaigne et la auoit un puis dont il i auoit petit en trestoz les deserz  car ie ne cuit que il en i eüst . 
. 
autres en tout l  ermitage . 
Cil uielz hom auoit un buef tant solement qi ne faisoit autre chose en toz tens qe trere l  eaue del puis par l  engien d  une roe qi atornee i estoit  et a ce feire auoit li bués assez trauail  car li puis auoit plus de mil piez de parfont . 
Deuant cel puis auoit un cortil qi toz estoit pleinz d  erbes qe li uielz hom auoit semees . 
Et ce meesmes estoit contre la nature del desert et del hermitage  car la grant chaleur del soleil et la terre qi estoit arse et seche n  i lessoit uenir nule semence ne autre chose qi uerdeur euïst ne racine . 
Mes li granz trauaus del seint home qi la manoit et de sa beste donoit a la terre norreture  par ce q  il l  arosoit tout adés de l  eaue qi del puis estoit traite . 
Et nous nos esmerueillames mout qant nos ueïmes le cortil si repleni et si charchié de beles herbes de uerdes couleurs . 
De ces herbes tant seulement uiuoit li seinz hom et sa beste  et de ce meïsmes nos dona li seinz hom a mengier . 
Et la uiç ie tel chose  Galle  qe tu par auenture ne creroies mie  car ie ui le pot a totes les herbes qe nos deuions mengier bolir sanz feu  car la force del soleil i est si granz et la chaleurs qu  ele sousfiroit bien a cuire les uiandes de ceste contree . 
Qant nos eüsmes mengié et uespres estoit ia auques aprochié  il nos demanda se nos uolions aler esbanoier a un arbre qui pomiers a non  qi pres d  iluec estoit a . 
. 
liues et del fruit de cel arbre mengoit il a la foie . 
Dont nos meümes tuit troi  si nos en alames a cel arbre por esbanoier et por ueoir sa maniere  car autres arbres n  a il en l  ermitage et de ceus meïsmes mout petit . 
Neqedent se ie uoeil dire dont il uienent ne coment  se il naissent de la nature del soleil et de la chaleur ou se nostre Sires qi seit les choses ançois q  eles auiegnent les i faissoit nestre a oés les seinz hermites qi si serf estoient qi en ces leus habiter deuoient  car granz parties des seinz homes qi habitent es parfons deserz uiuent des fruis de ces arbres . 
Et qant nos fusmes uenuz a celui arbre ou nos seinz ostes nos menoit  nos i ueïmes un grant lion qi desoz estoit arrestez por le serain et por la froidure . 
Qant ie le ui et mes compeinz  nos en eümes si grant poor qe nos en tramblames tuit . 
Et li seinz hom  nostre ostes  ala auant sanz dotance et nos le conmençames a siuir mout poorosement . 
Donc conmanda li seinz hom a la beste q  ele se departisist d  iluec  et ele se trest loing del arbre et donc s  arresta tant qe li seinz hom eüst cuelli del fruit . 
Et tantost com elle l  en uit tenir en sa mein  si acorut auant et li seinz hom l  en dona et la beste le prist aussi belement com une autre beste bien dontee . 
Et qant ele en ot mengié  ele s  en parti et tint sa uoie . 
Nous qi çou esgardames tuit pooreus peümes bien sauoir et entendre qe el seint home auoit mout de uraie foi et de uertu  et qe en nos auoit molt d  enfermeté de la char humeine . 
Dont nos departimes de la . 
Quant uint a la matinee  si nos en alames . 
Si trouames un autre seint home samblant a cestui  si com ie uos conterai par brief parole . 
Cil seinz hom manoit el desert en un petit habitacle si estroit qe dui n  i peüssent mie gesir ensamble . 
Une leuue s  i estoit acostumee q  ele uenoit toz tens au seint home a l  eure q  il mengoit ne ne pooit onqes de l  eure deceüe estre q  ele n  i uenist a point et a tans . 
Et lors se couchoit a l  entree de la maissoncele tresq  a tant qe li seinz hom li donoit les mietes de pein aussint conme de relief qi remanoit . 
Et qant il li donoit a mengier  la louue li lechoit les meinz  si s  en departoit . 
Mes un ior auint par auenture qe li seinz hom conuoia un sien frere qi uenuz l  estoit ueoir  si ne repaira tresq  a tant qe la nuiz fu uenue . 
Et ci dedenz reuint la beste a l  eure q  ele estoit acostumee  si ne troua mie de son signor dedenz l  abitacle . 
Ele le quist par tout et qant elle ne le pot trouer  elle uit un corbellon d  une part en un angle pendre en qoi il auoit . 
. 
peins qi si conme ie croi estoient d  orge . 
La louue em prist l  un  si le menga . 
Et qant elle ot fait cele felonie  si se departi de la cele  si tint sa uoie . 
Li hermites repaira  si uit son corbellon deslié de la ou il l  auoit atachié ne ne troua mie de son pein le conte . 
Dont sot il bien c  on li auoit fait damage  mes il ne sauoit qi . 
Et si troua il les mietes la ou la loue auoit mengié del pein a l  entree de la cele . 
Mes qant uint lendemein  la beste qui sauoit bien q  ele auoit mesfeit  ne fu tant hardie q  ele reuenist ne au secont ior ne au tierz . 
Li hermites si en fu molt dolenz por ce q  il auoit perdue sa compaignie . 
Au daerrein en fist il s  orisson a nostre Signor q  il li rendist  s  a lui plaisoit  s  ele estoit en uie remese . 
Qant uint aprés le septime ior  la beste reuint au mengier del seint home  si com ele estoit deuant acostumee . 
Et qant ele uit le seint home  uos peüssiez ueoir  se uos i fussiez  q  ele auoit uergoigne de ce q  ele mesfet auoit et q  ele s  en repentoit . 
Ele n  osoit auant aproismier ne amont esgarder  einz auoit sa ueüe uers terre abessie et si sembloit q  ele reqeïst pardon par le signe q  ele faisoit . 
Quant li hermites la uit si dolente  il la conmanda auant uenir  si li conmença a sa mein a aplanoier la teste  et puis si li dona . 
. 
tans de pein q  il ne soloit . 
Einsi ot le leuue le pardon del seint hermite . 
Et por ce qe ne samble chose mal creable qe ie uos ai dite  ie uos conterai plus grant merueille et plus grant miracle . 
Et ce sace Dex qe ie ne uos controuerei nule chose ne ne uos conterai se ce non qe ie ai ueü ou oï dire et raconter des seinz homes qi l  en doit bien croire . 
Pluiseurs hermites habitoient en l  ermitage qi n  ont mie celes ne habitacles ou il arrestent onques et cels apelent il anacorintes . 
Cil uiuent d  erbes et de racines et si n  arrestent onqes por manage en un seul leu  por ce qe il ne uoelent qe nules genz les hantent  mes la ou la nuit les prent arrestent il tresq  a lendemein a l  aiorner et sont adés en orissons et en proieres . 
Un en auoit en cel desert de cele maniere qi molt estoit seinz hom  cui dui moine de la contree de Nitre qi molt estoit diuerse terre et loing assise uindrent qerre por les uertuz et por la seintee q  il oïrent de lui raconter et dire  car il auoit esté molt lor compeins et lor amis en lor abeïe . 
Qant il uindrent en l  ermitage  si le conmencierent a querre molt longement  tant q  a . 
. 
mois le trouerent es daerraines parties des deserz . 
La auoit li seinz hermites habité . 
. 
anz par ces parties qi molt estoient oribles et sauuages . 
Et ia fust ce q  il n  eüst cure de la conpaignie de nul home  il ne s  enfui mie qant il uit cels q  il conoissoit  einz fu ensamble o eus par trois iors et leur conta pluiseurs choses . 
Au qart ior qant il orent pris congié  li seinz hom les conmença a conuoier par la grant desertine et si com il aloient ensamble  il uirent une lionesse a eus uenir qi mout estoit grande a desmesure . 
Qant la bieste uint deuant eus  elle se lessa cheoir as piez del seint hermite  si conmença a plorer et a muire et a gemir  aussi conme se ele li reqisist aïde . 
Li moine en orent grant pitié et cil plus meesmement qui elle auoit requis d  aïde . 
Dont se leua la lionesse de la ou ele gisoit deuant eus  si s  en ala auant et il la suirent . 
Et si com ele s  en aloit  si arrestoit molt souent et regardoit arriere  par ce sauoient il bien q  ele uoloit q  il la siuissent . 
Que uos diroie ie plus  Tant les mena la beste q  il uindrent a sa fosse ou elle auoit . 
. 
lionceaus norris qi ia estoient auques granz  mes auugle auoient esté nez ne encore n  auoient il point de ueüe  et por ce en estoit la mere tristre et dolente . 
Dont prist la mere ses lionceaus  si les aporta ius de la roce  si les mist deuant les piez del seint hermite . 
Lors sot bien li seinz hom qe la beste uoloit et demandoit  si fist s  orisson a nostre Signor . 
Et puis mist sa mein as iols des lionceaus et tantost orent il ueüe qe onqes mais n  auoient eüe . 
Lors se departirent li moine del seint hermite q  il auoient uisité et si raconterent cest miracle q  il auoient ueü . 
Mes encore uos conterai ie plus grant merueille  car si conme ie oï conter  la lionesse uint au chief de . 
. 
iorz au seint home et si li aporta une pel molt bele de ne sai quel beste  si li dona por le gueredon q  il li auoit fait et por le seruice . 
Et li seinz hermites le prist qi ne desdeigna mie le don de la beste  einz couri son cors de la pel de totes parz . 
Et cest miracle oï ie conter et dire . 
En cele region auoit un autre hermite qi autele uie menoit  com cil dont ie uos ai conté et dit . 
Et si habitoit en une autre partie del desert ou pou uenoit nule creature humeine . 
Qant cil seinz hom uint premiers en l  ermitage  il uiuoit d  erbes et de racines  si conme la costume estoit  mes il ne sauoit eslire ne connoistre les queles estoient saines ne les qeles nuisables  et legiere chose n  est mie a conoistre par la force la sauor des herbes ne des racines  car eles estoient ouelment doces  mes n  estoient pas d  une meïsme nature  einz en i auoit assez de teles qe mortel uenim portoient . 
Li hermites qi n  en conoissoit nules mengoit aussi bien les unes conme les autres tant qe grant mal l  em pristrent et si en fu tormentez de griés doleurs dedenz son cors  car par les malueses herbes q  il mengoit ne l  en pooit nules des bones demorer el uentreil q  il ne les rendist par uomite . 
Tant soffri il ceste malaise q  il lessa tout le mengier  tant resoignoit les doleurs qe les herbes li faisoient soffrir . 
Einsi ieuna . 
. 
iorz tant qe pres aloit q  il ne defailloit par la famine . 
Dont uint a lui une beste  si s  arresta en sa presence  si esgarda un fais d  erbes qe li hermites auoit cuellies un ior deuant  mes il nes osoit atouchier ne mengier  et la beste les conmença a sa bouche a eslire et a deseurer et torner d  une part les malueses . 
Par cest example aprist li seinz hom qeles herbes il deuoit mengier et les qels non et einsint eschapa il de la famine par l  enseignement de la beste  et ce fu assez beaus miracles . 
Mes longe chose seroit de raconter et de dire les oeures qe ie ui en l  ermitage et qi i habitent et qe ie i oï dire autrui qui ueü l  auoit  car ie i fui un an et . 
. 
mois . 
Et plus m  esmerueilloie ie des miracles et des uertuz qe ie i ueoie et qe ie i ooie conter et dire qe ie ne feïsse de ce qe ie auoie en si haut proposement com de la aler et de ce com ie i pooie mener si grief uie . 
Et mout souent de tant com ie i fui  habitai ie ensamble o le uiel hom qi auoit le puis et le buef et le cortil as bones herbes  car ce estoit ma miudre uiande . 
Ce sont les paroles Postumien a Gaullum et a Seuerum  les deciples seint Martin qi les escoutoient . 
La fui ie  dist Postumiens  a . 
. 
abeïes qe seinz Antoines li hermites fist  et encore i sont si deciple et habitent . 
Et si fui el liu ou seinz Pols li premiers hermites habita en sa uie et si uiç la roge mer qi pres est d  icele contree  et si monte el mont de Synaÿ  mes ce ne fu mie tout en som  car il est si hauz qe nus humeinz hom ne porroit paruenir a la hautece . 
La entor habitoit uns hermites de cels qi estoient apielé enacorinthe qui ne uiuoit se d  erbes non et de racines et qi ne uoloit auoir conpaignie de nule humeine creature . 
Celui quis ie mout longuement  mes onqes ne le poi ueoir ne trouer en nule maniere . 
Mes il me fu conté et dit q  il auoit en cel hermitage habité . 
. 
anz ne onqes n  i auoit eüt uesteüre  einz estoit si couerz de poil qui de lui issoit et de ses cheuels q  il en couroit sa nuece . 
Meint religieus homes l  alerent querre  por ce q  il uoloient a lui parler  mes tantost com il les aperceuoit  si s  enfuioit le grant cours par les derrubans de la desertine . 
Et dedenz cez . 
. 
anz ne se lessa il onqes ueoir ne a parler de nul home fors q  a un tant solement et ie croi qe cil qi a lui parla l  auoit deserui par sa uraie foi et par boines oeures . 
Et entre pluisors autres paroles qe cil hom parla a ce seint hermite li demanda il por qoi ce estoit qe il s  eschiuoit einsi de toz homes . 
Li seinz hermites li respondi qe cil qi estoit hantez d  omes et auoit lor solax et lor compaignie ne pooit mie estre legierement hantez des seinz angeles . 
Et por ceste chose disoient li boen home de la contree qe li angele uisitoient souent cel seint hermite . 
Quant ie me fui departiz del mont de Synaÿ  ie m  en repairai arriere a la riuiere del Nil ou il auoit pluisors abeïes d  une part et d  autre et ie alai partout ueoir lor leus et lor afaires . 
La en uiç ie une ou il auoit . 
. 
freres si com ie uos ai deuant dit et en un autre leu . 
. 
mile et el tierz . 
. 
mile qi toz uiuoient par ruile et tenoient obedience . 
Et si ne cuidiez mie qu  entr  eus qi estoient ensamble eüst meinz de uertu qu  en pluisors autres qi partiz s  estoient des humeines conpaignies  car ce estoient tuit seint home et esleü . 
Et lor premeraine uertuz si estoit obedience qi mout est grande  ne nuz n  i estoit receüz de l  abé por arrester en compaignies  s  il n  estoit premierement essaiez et bien esprouez q  il fust de bones meurs et de bone uie . 
Dont ie uos conterai un mout biau miracle d  obedience qui la estoit nouelement auenuz . 
Uns hom auoit deguerpi les seculers conseus et cest siecle pleinement  si estoit uenuz a un abé qui ia auoit un couent assamblé de seinz homes  si le conmença molt a angoissier et a priier q  il le receüst ensamble o eus en lor confrarie . 
Li abbes li conmença a metre meintes choses deuant et li dist qe li trauaus de l  ordre estoit molt griez a soffrir et ses conmandemenz estoient si dur qe molt li couendroit auoir grant pacience qi les uoudroit acomplir et faire  mes esleüst un autre liu ou il se uenquist par plus legiere ordre  et si ne conmençast mie chose q  il ne peüst parfaire . 
Mes cil ne se uout onqes mouoir por parole qe li abbes li seüst dire  ainz dist q  il garderoit si del tout obedience  qe se li abbes li conmandoit a entrer en un feu  q  il ne le refuseroit mie  ainz i enterroit . 
Qant li abbes l  oï parler si hardiement  il se pensa q  il l  esproueroit s  il disoit uoir ou non . 
A cele heure eschaufoit l  en le for par auenture et si estoit ia pleinement espris li feuz dedenz  si conme por le pein cuire . 
La conmanda li abbes celui q  il i entrast  s  il ses conmanz uoloit aemplir et feire . 
Qant cil oï ce  par la grant foi et par la grant uolenté q  il auoit a nostre Signor et por ce q  il ne uoloit mie trespasser obedience ne resoigna il mie les flambes ne la grant chaleur desmesuree  einz i entra dedenz sanz atargement et meintenant perdi la grant chaleur sa force  aussi com elle fist iadiz  qant li troi enfant furent mis en la fornaise et la nature sormontee  quant il meïsmes qi cuidoit ardoir n  ot nul autre mal qe se il fust arrosez de doce rosee . 
Qant li abbes le uit  il fu molt dolenz  por ce q  il li auoit ce conmandé et liez d  autre partie por le haut miracle . 
Einsi fu cil beneürez et prouez par les conmanz q  il auoit aempliz d  obedience . 
En cele abeïe meesmement auint ce miracle qe ie uos conterai ia . 
Et adont qant ie i fui  estoit nouelement auenu  si com l  en le me conta et dist  q  uns autres hom estranges uint a celui abé meïsmes  si li proia mout de lui reçoiure . 
Et li abbes dist q  il le receueroit  s  il uoloit aemplir les conmandemenz d  obedience . 
Cil li dist et ot en couuent q  il ne li conmanderoit ia chose q  il ne feïst mout uolontiers et sanz male pensee et qu  il en lui aueroit pacience uraie . 
Qant ce oï li abbes  il se pensa qu  il l  esproueroit par sauoir s  il auroit pacience . 
Adont tenoit li abbes une uerge q  il portoit en sa mein  et grant piece auoit q  ele estoit sechiee . 
Cele bouta li abbes en terre  si conmanda a celui qi la estoit uenuz q  il tant l  arrosast d  eaue qe ele fust rauerdie . 
Et ce estoit tout contre nature  car la uerge estoit grant tens auoit toute seche . 
Einsint prist cil le grief conmandement  si conmença la uerge a aroser q  il aportoit chascun ior seur ses espaules de la riuiere del Nil qi ensuz de la estoit pres de . 
. 
liues . 
Or esgardez uous qi ce escoutez  se ce n  estoit grief penance qe cil auoit entrepris a feire por aemplir les conmandemenz d  obedience . 
Einsi esploita cil tout le premerein an  qe onqes ne cessa d  eaue aporter et d  arroser la uerge  mes onqes ne se pot aperçoiure q  ele en rauerdeïst de noient  mes la uertu d  obedience duroit par son trauail . 
Et einsi passa l  autre an qe onqes ne fina de traueillier et le tierz an ausint tres qe pries de la fin  et adonc conmança la uerge par la uertu de nostre Signor a rauerdir et a florir . 
Et ie meïsmes  fait Postumiens a Seuerum et a Gaulum son compaignon  uiç dedenz l  abeïe le buisson de cele uerge tout uert et portant fuelles  et si l  i let l  en por ce q  il porte tesmoignage com grant chose est de foi et d  obedience . 
Et bien sachiez que ançois seroit li iorz trespassés et la nuis uenue  qe ie uoz eüsse contees et retreites les granz uertuz qe ie ai ueües et oïes conter . 
Et por ce les entrelesserai ie  se ie uoz auoie conté d  un iouencel qi de la contree d  Aise estoit nez . 
Cil iouenceaus  si com ie uos di  estoit nez de la contree d  Aise mout riches  si auoit un fil de sa feme . 
Qe uos diroie ie lonc conte  Il uint en Egypte et uit pluiseurs tabernacles de seinz homes et molt li plot cele uie a mener  car uns seinz hermites  Iehans auoit non  l  auoit mout ensignié et doctriné de la parole de salu . 
Que uos diroie ie plus  Ne demora mie lonc tens q  il entra en l  ermitage por mener seinte uie et solitaire . 
Et en petit de tens se proua il si belement par ieunes  par humilité  par ferme foi q  il fu inguaus de uertu a pluiseurs anciens homes qi mené i auoient bone uie et pure  mes li deables li mist une pensee au cuer au chief de . 
. 
anz q  il ot cele bone uie menee qe plus droituriere chose seroit et plus acceptable a Deu q  il s  en ralast en son païs a sa feme et a son fil et a sa mesnie  qe ce q  il se fust si mis del tout hors del siecle et lessast cels q  il deuoit garder por uiure a doleur et a paine . 
Par ceste fole pensee lessa il sa celle et l  ermitage ou il auoit premiers proposé a estre toz les iorz de sa uie . 
Mes qant il uint a l  abeïe plus proceine et ou il auoit premiers aussi esté  il conta a ses freres l  ochoison por qoi il issoit de l  ermitage . 
Et tuit li conmencierent molt durement a blasmer  et li abbes deuant toz les autres . 
Mes la male pensee qi li estoit entree el cuer n  en pooit partir por chose qe l  en li deïst  car totes eures se departi il de ses freres qi mout grant doel en demenerent . 
Mes il n  ot mie mout loing alé ensus de l  abeïe  qant li deables li entra el cors qi le comença si a tormenter qe il prist lui meïsmes a despechier a ses denz et a gieter escume par la bouche . 
Lors le pristrent li frere  si le reporterent arriere  si li lierent les meinz et les piez si com il li estoit besoinz . 
Aprés ce grant tens q  il ot esté einsi gardé  fu il deliurés del anemi par les orissons des seinz homes . 
Et qant il fu gueriz  si repaira isnelement en l  ermitage  et si fu chastiiés par ceste chose  si dona as autres examples qi aprés lui estoient a uenir  q  il ne fussent mie si souspris par la uanité de lor folles pensees qu  il en deguerpissent les bones oeures q  il auoient conmencié a faire . 
Or uous ai ie ces choses contees et dites de miracles et de uertuz qe nostre Sires fait por ses serz en Egypte  ce uos en sousfisse . 
Mais por ce qe ie uos ai conté ce q  il uos plot a oïr ou plus  ce quiç  qe ie ne uos deüsse dire  ie te proi  Seuere  qe tu me racontes de ton Martin qi arceuesqes fu de Tors aucune chose  car ie desirre mout ses fais a oïr et a entendre . 
Seuerus li respondi  Et qe t  en porroie ie dire dont ne te sosfist li liures qe tu sez qe ie fis des uertuz et des miracles q  il fist et de sa uie  Postumiens respondi  Li liures en qoi sa uie estoit escrite qe tu feïs ne se departi pieça de moi et se tu le reconoissoies  ie le te mosterroie . 
Lors traist le liure desoz sa uesteüre  si l  ouri . 
Si dist a Seuerum et a Gaulum  ueez ici toute sa uie escrite et cis liures a esté mes compeinz et mes confors par terre et par mer et par tout mon pelerinage . 
Et ie te raconterei tot pleinement ou il a esté portez  et si n  est nus leus en tout cest siecle que la matere de si beneüreuse estoire ne soit contee et dite . 
Au premier l  emporta de toi a Rome Paulius uns seinz hom et dont fu il rauiz par tote la cité . 
Et cil qi le liure uendoient l  amoient mout  car il n  en uendoient nul autre tant cier . 
Et qant ie oi la mer trespassee et ie uing en Aufriqe  si trouai ie qe l  en le lissoit par tote Chartage et tuit l  auoient fors uns seus prestres qi auoit non Cyrenenses  mes il l  escrist par moi  car ie l  en prestai l  exemplaire . 
Et qe diroie ie d  Alexandre  La conoist l  en aussi bien et seit con tu meïsmes le ses qi le feïs  et en Egypte et en la terre de Nitre et en la contree de Thebes et par tout le regne d  Inde et meesmement el parfont hermitage trouai ie un uiel home qi le lissoit . 
Et a celui dis ie qe i  estoie mout tes amis et tes famuliers . 
Et il me proia et pluiseurs autres freres  se ie reuenoie ia en ceste terre et ie te trouoie haitié  qe ie te proiasse tant qe tu acompleïsses le liure qe tu as fet des uertuz au seint home qe tu as trespassees . 
Or me di donqes et saces bien qe ie ne uoel mie oïr les choses qi sont escrites  mes celes que tu as trespassees  por ce q  eles n  anuiassent a ceus qi les leüssent . 
Dont respondi Seuerus a Postumien et si dist  Postumien  la ou ie t  oï raconter et dire les uertuz des seinz homes qe tu nos as dites  si pensoie ie qe totes les choses qe chascuns a faites  eüst fait Martins  li arceuesqes de Tors  molt legierement . 
Et encore nos aies tu hautes choses contees et dites  ie n  ai nule rien oï de toi  sauue la pais des seinz homes dont tu as parlé  qu  il n  ait fait plus grandes . 
Mes einsi com il me samble et com ie regehis qe l  en ne doit les uertuz ne les miracles de saint Martin ne ses merites metre a nul home qi ores soit en uie  einsi me samble il qe ce soit felonie qe l  en le merie de nule rien a la condition de hermite ne d  enacorinte  car li hermite sont fors de toz les empeechemenz de cest siecle  et si ne pensent tant solement fors as oeures del ciel  et si ne font riens se ce non qe li angele lor enseignent . 
Mes cil fu enmi la compaignie del siecle et entre la conuersation del pueple et entre les clers qi souent le gaitoient et entre les euesqes qi forsenoient et de lui auoient enuie et chascun ior auoit paines et escandres . 
Et parmi tout ce fu il fondés de si granz uertuz q  il fist auteus miracles ou grignors  com nos oïmes onqes conter  qe hermites feïssent qi deuant lui fussent ne ne soient encore en l  ermitage . 
Qeles uices seroit ce  qi si mal droituriers seroit qi ne diroit qe seinz Martins fust plus puissanz par droit qe nus de ceus dont tu nos as conté  Saces bien q  il fu cheualiers  q  il se combati el felon leu et eschapa ensamble o la uictoire  mes cil sont cheualier iuwel qi sont en l  ermitage  car il font iuelment par eus seus lor batailles . 
Or lessons ester toutes ces choses . 
S  a eus et a lui auoit esté une meesme uictoire iuelment  n  i seroit mie iuel gloire  et encore nos aies tu dites et racontees meintes beles miracles  tu ne nos as mie raconté qe nus d  eus resuscitast onqes nul home de mort a uie . 
Et por ce te di ie que l  en ne doit nul metre ne confermer a seint Martin . 
Et se tu t  esmerueilles de ce qe les flambes ne firent mal al egyptien qi iut en la fornese  saces qe les flambes ne li feu n  osoient trespasser le comandement de cestuy  et se tu dis qe la cruiautés des bestes saluages estoit apaisie por l  anacorinte dont tu m  as conté  saces aussi qe cil curoit et guerissoit de toz les uenins des serpenz et apaisoit aussint les rages des bestes sauuages et curoit et sanoit par sa parole ceus qi estoient entrepris del deable  uoire meesmement par la frange de sa uesteüre  et se tu paroles de celui qui de ses cheueus estoit couerz ne n  auoit autre uesteüre  et por ce cuidoit l  en q  il fust uisitez des angeles  saces bien qe li angele parloient a cestui cascun ior . 
Et por ce est il reisons qe tu reiehisses qe totes cez uertuz q  il firent et qe tu as racontees furent en seint Martin et il ne furent mie puissanz de totes celes faire qe seinz Martins fist . 
Postumiens respondi et dist  Tu paroles ausint a moi come se ie ne seüsse qe tu me contes . 
Si faz  ie le sai bien  mes toz tens loerai ie les moines d  Egypte et les anacorintes et les hermites  et deuant toz cels loerai ie seint Martin ne ie n  oseroie mie a lui comparer euesqes ne moines qe ie conoisse  ce tesmoigne Egypte et toute Syre et tote la contree de Ethyope et Inde  et par tote la terre des Turs en est ia la nouiele alee et le set l  en par tote Hermenie et par Bosfore qi est daerreine des parties d  Inde  et si le seuent et conoissent tuit cil qi habitent es daerreines parties d  occean  ce est la grant mer qi tot le mont auirone . 
Et en cest leu ou il habita le conoist l  en meins q  en totes autres regions  prestre et clerc et roi et conte et prince et li pueples ne le uoelent conoistre  car s  il le conneüssent et creüssent ses granz uertus et ses grans miracles  il deguerpeïssent lor uices et lor males oeures . 
Encore ai ie grant honte de ramentoiure ce qe ie oï l  autre ior a un maleüreus dire  car il dist qe el liure qe tu feïs auoies tu menti de pluiseurs choses  et ie sai bien qe ce qe ie li oï dire ne fu mie uoiz d  ome  ainz fu uoiz de deable  ne par ce n  en abessa seinz Martins de noient  mes il fu par sa parole encontre la foi de la seinte Euuangile  car nostre Sires meïsmes dist qe les oeures qe seinz Martins acompli et fist de noient aconplir et feire tuit cil qi feel estoient . 
Mes li maleüreus qi en nostre Signor ne croient ne en lui fiance n  auoient auoient honte et ont encore des miracles qe nostre Sires fait et faisoit por les seinz homes  por ce q  il n  en uolt nules por eus feire . 
Mes por ce qe nos uolons d  autre chose traitier et parler  lessons de ceus le memorie et la parole et si me raconte auant les oeures de seint Martin qe ie ai molt desirré . 
Seuerus respondi a Postumien et si dist  Tu deueroies mielz demander  si com ie cuiç  solonc droiture ce qe tu me rueues conter et dire a celui qi tout adés fu ses deciples  car li deciples seit mius les oeures de son mestre qe nus autres . 
Et ce est Gallus qi ensamble o lui fu tres s  enfance et por ce qe ie ai le liure fait qi ia est racontés et leüs par pluiseurs terres  si com tu meïsmes me racontes  por ce est il drois q  il auant nos raconte l  estoire  car si come ie ai dit deuant  il le doit feire . 
Et si ne li doit mie greuer ne anuier de raconter les feis de seint Martin ne les examples . 
Lors respondi Gaulus et si dist  Encore ne soie ie mie si dignes de raconter si grant oeure  li example d  obedience qe Postumiens nos raconte me constreint a ce qe ie ne refusie mie ce qe uos mes rouez et proiés qe ie die  mes ie me criem molt qe mes paroles ne soient mie si bien assises com les pluisors qe uos auez oïes  mes nonporqant ie uos conterai ce qe ie en aurai ueü a la plus bele maniere qe ie porai et saurai . 
Dont dist Postumiens  Galle  di et parole seürement  car ie reiehis et croi qe se tu estoies mus et sanz parole et tu de seint Martin parler uoloies et ses fez raconter  qe tu ta parole raueroies  aussint conme Zacharie le rot por demonstrer le non seint Iehan baptiste . 
Mes or conmence heitiement et si nos raconte ce qe tu en sez et ueïs  car nos auons auqes de tens gasté en autres paroles et la nuiz aproche qi nos semont qe tu de conter ne targes mie . 
Adonc conmença Gallus en tel maniere a parler et si dist  Il me couient el conmencement garder qe ie ne reconte mie ce qe Seuerus en a conté et dit en son liure et si me couient trespasser ce q  il fist qant il fu cheualiers au siecle et qant il fu moines et ce qe li autre en uont contant q  il ont as autres oï conter et dire  einz uos dirai ce qe ie en ai ueü a mes iols tant com ie fui ensamble o lui et en sa compaignie . 
Aprés ce petit de iorz qe ie oi deguerpi le siecle et qe ie fui uenuz en sa compaignie  il auint q  il aloit au mostier et ie et pluiseur autre clerc o lui ensamble . 
En la uoie uint uns poures hom a lui qui auoit mout peu de dras et si fesoit mout froit si com el tens d  yuer  si li proia molt doucement por Deu q  il donast aucune uesteüre . 
Li seinz hom ot pitié del poure home  si apela son archediacre qi de ses choses estoit procureres  si li proia et coumanda q  il uestist cel poure home sanz atargier . 
Aprés ce entra el mostier  si ala seoir el secretaire toz seus  si com il auoit a us et a costume  car ia tant li prestre ne li clerc ne parlassent el mostier de lor bebesoignes ne ne seïssent por lor afaires qe li seinz hom s  en mellast et q  il fust ailleurs qu  en liu solitaire . 
Et bien sachiez qu  en l  eglisse ne li uit onqes nus seoir  ne enz el liu secretaire ou il seoit seuz  ne seoit il mie seur chaere  mes seur une selete a . 
. 
piez . 
Mes ie uos di et iure par Deu et si en ai ie grant honte de ce qe ie le conte qe ie le ui seoir en l  eglisse en haut aussi come sor un roial siege et si n  estoit ne fez ne atornez par oeure humeine . 
Mes ce uos en uoel ie lessier  si uos dirai del poure home qi tant fist q  il uint ens el secretaire  la ou li seinz euesqes estoit en orissons et si li dist qe li clers qui il auoit conmandé ne li auoit pas doné sa uesteüre . 
Quant li seinz hom l  oï  il osta sa cote desoz sa uesteüre si coiement qe li poures hom ne le uit mie  et puis li dona et se li conmanda q  il se departisist d  iluec isnelement . 
Aprés ce un petit reuint li arcediacres au seint euesqe et si li dist qe li pueples l  atendoit por chanter si com il estoit acostumé . 
Il respondi et si dist q  il couendroit premiers le poure uestir et q  il ne porroit aler a l  eglisse  se li poures n  auoit uesteüre  tout ce disoit il de lui meïsmes . 
Li archediacres qi n  entendoit mie a la parole dist a la fin q  il n  auoit onqes puis ueü le poure . 
Li seinz hom li dist q  il li aportast la uesteüre q  il auoit aparellie et li poures n  en remanroit mie longement a uestir . 
Dont fu li clers constreinz de la parole et par besoing et par ice s  en corut erranment a la tauerne qi plus estoit del mostier proceine  si acheta une noire uesteüre dure et corte . 
. 
deniers  si l  aporta deuant seint Martin  si li mist toz iriés a ses piez  si li dist  ueez ici la uesteüre  mes li poures n  i est mie . 
Lors la prist li seinz hom sanz corrocier  si dist a l  arcediacre qi aportee l  auoit q  il alast fors de la secretaire un petit  et ce disoit il  por ce q  il uoloit coiement uestir cele uesteüre el leu de cele q  il auoit donee au poure  si com il fist  car il estoit desnuez desoz s  affubleüre  et si se penoit mout qe l  en ne peüst aperceuoir ceste oeure q  il auoit fete . 
Mes conment peüst estre celee ceste chose qe li seinz hom auoit faite par grant misericorde  Ce ne puet estre qe les oeures des seinz soient si reusees qe l  en nes sace  car il uoellent ou non  lor conuient dire a ceus qi lor demandent . 
Si com li seinz hom ala a l  autel por chanter la messe  toz reuestuz deseure cele uesteüre  et il ot beneï l  autel  nos ueïmes une flambe issir de son chief qi s  estendoit en haut et ce estoit une chose dont nos molt nos esmerueillions . 
Ce uirent pluiseur dou pueple  et non mie grant partie  et une des uirges qi en l  eglisse estoit et uns prestres et . 
. 
moine tant solement  ne plus de genz ne le uirent . 
Et si ne uos sai dire l  ochoison por qoi toz ne le porent ueoir ne la raisson  car nos ne sauons mie iuchier des oeures nostre Signor et ce fu haute oeure et bel miracle . 
En cel tens meïsmes auoie ie un oncle qi Euanchius estoit apelez et crestiens baptiziez estoit  mes au siecle se tenoit  si estoit ensigniez des aferes de cest monde  si conme meint autre preudome sont . 
Celui prist une si granz enfertez et si orible qe tuit cil qi le ueoient cuidoient q  il deüst trespasser de cest siecle . 
Si com il estoit en tel point  il manda seint Martin q  il uenist a lui . 
Li seinz hom i ala erranment  mes ançois q  il paruenist enmi uoie  senti li malades la uertu del seint home et reçut santé meintenant en l  eure si grant q  il uint encontre nos qi a lui uenions . 
Qant uint a lendemein  li seinz archeuesqes s  en uout aler . 
Li preudom li proia mout docement q  il pardemorast tout ce ior  et tant li dist q  il demora a la parfin par sa proiere . 
En cel meïsme ior auint q  uns serpenz poinst un seriant de la meson  si l  enuenima de mortel uenim . 
L  en le uint anoncier au signeur de la meson  si li dist l  en qe uns serpenz auoit enuenimé un de ses serianz  si traioit ia a fin ne n  i auoit nus esperance de uie . 
Qant Euanchius l  entendi  il meïsmes i corut  si le prist a son col  si l  emporta as piez seint Martin . 
Et li uenins estoit ia espanduz par toz les membres  si qe uos ueïssiez le cuir tout enflé et uentre gros et estendu . 
Lors mist li seinz hom ses meins par toz les membres de celui  tant qe son doit uint iosté la plaie par ou li serpenz l  auoit enuenimé . 
Ie uos dirai ia merueilles  car nos ueïmes qi enuiron estions qe li uenins qi estoit espanduz par toz les membres reuint au doit seint Martin et par la plaie rissi fors et sanc ensamble a si grant foison et en tele maniere conme il l  eüst espressé et tout aussi com li lez ist de la mamele a la brebis  qant l  en la tret . 
Dont se leua cil toz haitiez et fu toz gueriz del uenim et de l  enfleüre . 
Et nos fumes tuit esbahi por le grant miracle  si disions entre nos ce qe ueritez estoit q  il n  estoit nus desoz le ciel qi peüst seint Martin ensiure de fez ne d  ueures . 
Aprés ce n  ot mie lonc tens s  en ala seinz Martins et nos ensamble o lui a une uile en s  eueschié por uisiter ceus qi crestien estoient et por mostrer la parole nostre Signor  si com il l  auoit a costume . 
Si com nos alames tote la uoie ensamble  nos demorames arriere  ne sai por quel chose  et il s  en ala deuant nos toz mout grant piece . 
Qant il nos ot mout eslongiés  il garda  si uit uenir une grant torbe de gent qi uers lui uenoient a cheual tote cele meïsme uoie . 
Et qant li cheual l  aprochierent et il uirent le seint home qi estoit uestuz de noirs uestemenz et asfublez de noire asfubleüre qi li dependoient d  une part tresqes a terre  qant li cheual les uirent  si en orent grant poor q  il conmencierent a arbrer et a eslancier  et s  en uoloient foïr a force . 
Cil qi desus seoient les tindrent a males peines  et si furent molt corrociez et molt aïrié de ce q  il lor couenoit fere demorance de lor bestes qi si estoient espoentees . 
Lors descendirent par grant ire  si corurent seure au seint home et le conmencierent a ferir et a batre et a laidengier molt durement par parole  mes li seinz hom ne disoit un seul mot  et de ce estoient cil espris de plus grant deruerie  car il cuidoient q  il despisist les cous q  il li donoient et q  il ne les sentist mie . 
Lors uenimes aprés le seint home  si le trouames tout desciré et tout ensanglenté gisant a terre aussint conme tot pasmé . 
Lors le preïsmes  si le meïmes seur son asne et puis si nos en alames . 
Et cil qi laidengié l  auoient uindrent a lor bestes  si s  en cuidierent aler  mes il ne les meüssent por nule peine  car il estoient coies  aussi com se il fussent fichiés en terre . 
Et il les conmencierent a batre de bastons et de uerges  mes riens ne lor ualoit  car il ne les pooient mouoir  noient plus qe se il fussent de pierre . 
Li chetif home ne sauoient q  il peüssent feire  car il pooient ia bien sauoir et ueoir qe ce estoit par la uolenté de nostre Signor . 
Dont comencierent a enquerre et a demander qi cil estoit q  il batu auoient  tant qe par ceus qi la trespassoient sorent il apertement et entendirent qe ce estoit seinz Martins . 
Dont sorent il uraiement qe por ce ne se pooient il mouoir . 
Tout erranment s  en uindrent aprés nos grant aleüre a pié molt repentanz et molt confuz de lor mesfet . 
Et qant il paruindrent deuant le seint home  il se lessierent cheoir a ses piez  si li proierent pardon de lor felonies  car il sauoient bien q  ausi com il fist arrester lor bestes  euïst il puissance qe la terre les trangloutist toz uis ou il fussent pierres deuenuz enmi le champ o lor bestes estoient arrestees . 
Mes por Deu lor donast pooir d  aler lor uoies  et si lor pardonast cest mesfait par sa doçor et par sa misericorde . 
Et einçois q  il uenissent a nos  nos auoit li seinz hom dit q  il ne se pooient mouoir ne partir . 
Et dont lor pardona molt docement et mout benignement . 
Dont reuindrent cil a lor bestes  si s  en ralerent . 
Et de ce me souient bien  fet Gallus a Seuerum son compaignon et a Postumien qi l  escoutoient  q  il soloit dire qe onqes puis ce ior q  il rechut l  eueschié et la signorie  n  ot si grant uertu com il auoit deuant eüe . 
Et por ce poés uoz bien sauoir q  il fist meint bel miracle et pluiseurs granz uertuz dementieres q  il fu moines qe gaires de genz ne uirent  qant il en a tantes fetes en l  eueschié qe noz toz auons ueü . 
Et neporqant molt de ses oeures furent conneües au siecle au conmencement qi ne porent estre celees et tant en fist qe l  en n  en sauroit mie le nombre q  il fist celer et cela por ce q  il n  en uoloit mie aqerre la mondeine loenge . 
Et ie sai bien qe deuant ce q  il fust euesqes  resuscita il . 
. 
morz  si com tes liures  Seuere  le raconte plenierement  et puis q  il fu euesqes en resuscita il un seulement dont ie m  esmerueil molt conment tu ce trespassas qe tu n  en feïs mention en ton liure . 
Et de ce sui ie uerais tiesmoing  se uos uos en doutez  et si uos conteré coment ce fu et en quele maniere . 
Il auint qe nos meümes por aler au chastel de Chartres  ne uos sai mie bien certeinement a dire por quel chose . 
Si com nos en alions  si trespassames parmi une uile qi tote estoit de genz pleine qi i habitoient . 
Aprés encontrames une grant torbede gent qi tuit estoient paien  car en cele uile n  auoit encore adonc crestien en cele hore . 
Mes li paien s  assamblerent de totes parz  qant il oïrent parler de seint Martin  car il auoient souent oï conter et retraire de ses hautes oeures et de ses hautes miracles . 
Qant seinz Martins senti et sot les granz genz por lui assemblees  il senti bien et sot par le Seint Esperit qe iluec porroit il bien ourer aucune chose et esploiter . 
Dont lor conmença a preechier et a anoncier la parole nostre Signor et a gemir et a plorer por ce qe tant de genz com la auoit assamblé ne regnoissoient lor Salueor qi fez les auoit et creez . 
Si com nos estions auironez de totes parz des paiens  une feme uint aportant le cors de son fil qi morz estoit  si tendi ses meins uers le seint home  si conmença a hautes uoiz a crier et a dire  Beaus sire  nos sauons bien qe tu ies amis Deu  ie te proi qe tu me rendes mon fil  car ie n  en auoie plus qe cestui  si en sui molt desconfortee . 
Tuit cil qi la estoient assamblé comencierent a proier le seint home por la feme q  il ueoient si dolente et si tristre . 
Lors prist seinz Martins le cors del enfant a ses meins  si s  agenoilla a terre  si conmença ses orissons a feire et a dire et aprés ce qu  il ot oré  il se leua et la uie reuint meintenant en l  enfant par la uolenté nostre Signor  si le rendi li seinz hom a la mere qi molt en fu ioieuse et lie . 
Dont comença trestoz li pueples qi la estoit a regarder uers le ciel et a reiehir de lor boches q  il n  estoit autres dex qe Iesu Criz . 
Et aprés se lessierent tuit cheoir as piez del seint home et li comencierent tuit a proier ensamble q  il les feïst crestiener  et ne se tariast mie q  il ne meïst a chascun sa mein et si les prensignast toz . 
Et puis se torna uers nos  si nos dist qe ce n  estoit mie sanz reson q  il les auoit prensigniez en la champaigne  car la soloient estre li martir coronez  qant il se departoient de ceste uie et il aloient en parmenable gloire . 
Dont parla Postumiens a Gallum et si li dist  Galle  tu as ueincu  car tout ce qe tu m  as dit sai ie bien et croi fermement et nus des hermites ne des anacorintes ne porent onqes tant conmander a totes les choses de cest siecle ne fere com uostre Martins  non mie tant solement  mes nostres aussint et ce est a bon droit qe Seuerus l  a pareillé as apostres et as prophetes  car ses oeures tesmoignent q  il est a eus samblables de foi et de uertu . 
Mes ie te proi qe tu dies auant  car nos ne porrions oïr meilleur chose  Galle  di auant ce qi remeint de Martin  car de nului ne puet l  en conter plus granz uertuz ne plus granz miracles . 
Gallus respondi  Si ferai ie uolentiers  mes ce qe ie uos uoel conter et dire ne uiç ie mie  car il ert ançois auenu qe ie uenisse en sa compaignie  mes li fez est molt bons a oïr et nos seinz freres qi i furent m  ont l  oeure contee et dite . 
En cel tenz adonqes li fu besoinz  por ne sai qel chose  q  il requeïst le signor de la terre qi ualentiens estoit apelez . 
Qant cil sot qe seinz Martins li uenoit requerre chose q  il ne li uoloit mie doner  il comanda qe l  en ne le lessast mie entrer en son palais . 
Et sa feme qi estoit cruele et de maluese loy li auoit trestorné son orgueilleus corage q  il auoit mout felon q  il ne portast honeur ne reuerence au seint home si com il deüst fere . 
Ensement ala seinz Martin a cel orguilleus prince  une foiz et autre  mes n  i pooit noient esploitier ne feire  tant q  il se retraist a ses leus arriere  si se uesti des heires dures  si esparst cendre sor son chief et si se tint de boiures et de mengiers et si fist iorz et nuiz assiduelment ses orissons et ses proieres . 
Qant uint au septiesme ior qu  il ot tel uie demenee  li angeles nostre Signor uint deuant lui et si li conmanda q  il alast seürement au palez et q  il troueroit les portes de lor gre desfermees et li orguilleus princes seroit amoloiés . 
Dont uint li seinz hom par la parole del angele  si ala tant q  il uint au palés . 
Li huis furent ouert ne nus ne fu encontre . 
Aprés ala tant q  il paruint au roi et qant il le uit uenir  il fu mout corrociez qe l  en l  auoit la dedenz lessié entrer et qant li seinz hom l  aproisma  il ne se deigna encontre lui drecier et feus esprist meintenant par la uolenté nostre Signor le roial siege sor qoi il se seoit et toz les dras  si q  il en senti tresq  a sa char la chaleur . 
Qant li rois uit ce  il sot bien que ce estoit par la haute uertu deuine  si se leua encontre seint Martin  si l  embraça et si fist molt grant ioie ne n  atendi mie tant qe li seinz hom li proiast ce q  il li estoit uenuz reqerre  einz li fist tot errant sanz proiere  et le fist mengier et l  aresna par molt bones paroles et molt beles . 
Et qant il s  en uout partir  il li uout doner pluseurs de ses auoirs . 
Mes li seinz hom ne uout noient prendre  einz se parti de la  si s  en torna arriere  car il ot bien fait sa besoigne par la uolenté nostre Seignor . 
Or uos ai ie molt conté de ses oeures  fet Gallus a ses compaignons  et bien uos deueroit soffire  mes ie uoi bien si uos uolontés et uos cuers ententis a loer et a entendre les oeures del seint home qe ie nel os lessier et ie uos conterei tant com li iors aura duree et bien saciez a certes qe la ou ie uoi orendroit le fuerre en uoz liz  si me reuint a memoire qe li fuerres sor qoi seinz Martins iut fist uertuz et miracles  si com ie uoz conterai sanz atariance . 
Uns chasteaus estoit en la marche de Toreine qi Claudiomas auoit non . 
La estoit une eglisse ou il auoit seinz homes et seintes uirges qi mout doucement seruoient nostre Signor . 
Un iour auint qe seinz Martins trespassa la  si se herberia la  et iut por amonester les seintes damoiseles de bien fere et de mener seinte uie . 
Lendemein qant il s  en fu partis  elles uindrent en la chambre ou il auoit geü et pristrent l  estrein ou il auoit geü  si le partirent au plus droit qe eles sorent et porent . 
Aprés ce un poi de terme ot en la uile un home cui li deables entra el cors qi demenoit grant freor et grant deruerie . 
L  une des damoiseles qi de cel estrein dont ie uos ai deuant conté auoit sa partie le fist prendre  si le fist au derué metre entor la teste et tantost n  i pot li deables arrester  einz issi del uaissel ou il estoit entrez et cil fu gariz et deliurés de la male auenture . 
Aprés ce en cel tens meïsmes auint qe nos repairames de Trieues . 
Si com nos uenions tote la uoie  une uache deruee cui li deables fesoit enragier auoit deguerpi son fouc et sa conpaignie et la auoit pluisors genz naurez a ses cornes et cruelment bleciez et ele nos comença a aproismier de pres . 
Cil qi la siuoient de loing nos conmencierent a hautes uoiz a crier et a dire qe nos nos gardissons . 
Ele nos aprocha  si nos fist molt laide chiere et molt cruele . 
Seins Martins leua sa mein encontre et si li conmanda q  ele fust tote coie . 
Et tantost arresta la uache  si coie q  ele ne se mouoit ne ne crolloit . 
Dont regarda seinz Martins  si uit qe li deables li seoit sor le dos en mout laide figure . 
Lors li dist li seinz hom  Morteus enemis  depart toi de ceste beste  et si garde qe tu plus ne la tormentes . 
Meintenant s  en departi li deables qe plus n  i arresta ne n  i osast demorer par la parole de seint Martin et adonc ne defailli mie sens en la beste q  ele n  entendist bien et seüst qe ele estoit par le seint hom deliuree . 
Meintenant li cheï as piez et li seinz hom li comanda q  ele ralast a son fouc et a sa compaignie et ele si fist et fu plus pesible de toutes les autres . 
Et ce fu fet el tens qu  il se mist encontre les autres flambes del temple qi ardoit por la meson rescorre  si come Seuerus le raconte en son liure . 
Et tu  Postumien  l  as leü par pluisors foiz si com ie cuit . 
Et se tu n  as la parole entendue  tu as le liure  si le liras qant toi plaira . 
Et nos dirons auant les choses qi sont trespassees et qui n  ont mie esté oïes . 
Un ior auint qe nos alions par l  eueschié ensamble por uisiter les prestres et ceus qi crestiens estoient  si com euesqes doit fere . 
Si com nos uenimes enmi une grant champaigne  nos ueïmes uenir une grant compaignie de ueneors et chiens deuant qi auoient un lieure acoilli . 
La champaigne estoit longe et lee  et li lieures ne sauoit ou foïr a garisson  car li chien le siuoient si pres q  il li couenoit par meintes foiz parmi els feire ses tors por la mort eschiuer qi mout li estoit proceine . 
Qant li seinz hom uit en tel peril la bestelete  si en ot grant pitié  si comanda as chiens q  il plus ne le siuissent et q  il l  en lessasent aler et foïr a guerisson . 
Meintenant arresterent li chien a sa premereine parole  et se uos les ueïssiez  uos cuidissiez q  il fussent liiez ou qu  il fussent fermement atachiez a la terre . 
Einsi eschapa li lieures et ala a guerison . 
Or poez uos bien sauoir qe ses paroles auoient grant uertu et grant force . 
Aprés s  en retornerent li chien par son conmandement arriere . 
En cel tens estoit uns cheualiers renduz en une abeïe por estre moine  si auoit en une partie de l  abeïe fete une celle loing des autres  por ce q  il uoloit estre solitaires aussint com uns hermites . 
Quant il i ot esté lonc tens  li enemis qi mout estoit uiseus le mist en pensee qe sa feme qi en une abeïe estoit de damoiseles ou seinz Martins l  auoit mise seroit bone ensamble o lui . 
Si com il habitoit en cel leu seulement  li estoit ia sa pensee esmeüe q  il li uoloit auoir sans falle . 
Dont requist ce li fous hermites a seint Martin et si li dist ce q  il pensoit en son corage et li seinz hom ne li uout otroier en nule maniere  car n  estoit mie resons de metre feme ensamble o moine  car cil n  estoit mie ses mariz ne ele s  espouse . 
Au daerrein qant li cheualiers l  ot mout enchaucié et il li ot dit qe cil proposement ne li pooit noient nuire  car bien seüst q  il ne uoloit se le solaz non de sa feme ne ne cremist mie q  il se deuïst metre en charnele uolentez  car il estoit cheualiers Iesu Crist et ele meïsmes auoit iuré a mener seinte uie  mes soffrist la li seinz euesqes ensamble o lui  car il ne sauroit uiure ne mener seinte uie sanz li  donc parla seinz Martins au cheualier et si li dist  Fus tu onqes en estor n  en bataille  Et cil li respondi  I  ai maintes foiz esté en conroi et en bataille . 
Seinz Martins li dist  Or me di donqes  se tu fus onqes en conroi qe tu ueïsses apareillé et ordené por combatre feme estre ne em bataille ou tu combatisses . 
Qant li cheualiers oï einsi parler le seint euesqe  il s  aperçut q  il auoit pensé et dit folie  si en ot uergoigne . 
Lors rendi graces a nostre Signor de ce qu  il ne li lut mie a fere l  oeure q  il auoit empense . 
Dont se torna seinz Martins uers nos et si nos dist qe feme ne deuoit mie estre ensamble o les homes en batalle ne en conroi ne en compaignies de cheualiers armez  ainz se doit tenir en sa meson toute coie  car se femes estoient assamblees ensamble o torbes de genz armees por combatre a lor enemis  lor enemi les despiroient plus qe se nule n  en i auoit . 
Li cheualiers doit estre mis en conroi et en compaignie et si se doit combatre en la champaigne  et la feme se contiegne dedenz sa meson et la soit tote coie  car la aquiert ele gloire ou elle garde sa chaesté qant li hom n  i est mie . 
Et ce est la premiere uertuz de l  abstinance et si est uictoire de lui de desirrier q  ele ne le uoie . 
Et encore me souient bien  fet Gallus a Seuerum son compaignon  et si cuiç qe tu t  en remembres qe seinz Martins nos soloit preeschier et amonester d  une uirge qi si se traioit arriere de toz les homes del monde  q  ele n  en uoloit nul ueoir  neis seint Martin ne uout elle esgarder qant il l  ala une foiz por uisiter  si uos dirai coment il i ala et par quele auenture  si com il meïsmes le nos raconta et dist . 
Un ior auint q  il trespassa pres del leu ou la damoisele manoit qi menoit molt seinte uie  si se pensa li seinz euesqes q  il iroit cele pucele uisiter et honorer qi estoit de si haute merite uers nostre Signor  car il auoit souentes foiz oï parler de sa foi et de sa religion . 
Nos ensiuimes le seint home et si cuidames qe la uirge se deüst molt esleechier de sa uenue et qe ce fust encore tesmoing de sa grant uertu qe li seinz hom la fust uenue ueoir et uisiter  mes elle n  alascha onqes les forz liiens q  ele auoit a son cuer mis et a sa ueüe  car onqes ne le uout regarder ne ueoir . 
Seinz Martins demanda por quel chose ce estoit qe la damoisele ne se uout a lui demostrer et une autre feme li dist q  ele ne uoloit onqes regarder ne ueoir nul home terrien en cest monde . 
Qant seinz Martins l  oï  il s  en departi mout liez et molt ioieus  ce qe meint autre home ne feïssent mie . 
Or poez uos sauoir et entendre uos tuit qi crestien estes qe cele uirge estoit mout glorieuse qi ne soffroit mie qe nus hom la ueïst  neis seinz Martins qi estoit seintismes euesqes . 
Et seinz Martins fu beneürés qi ne se corroça mie de ce q  ele ne se lessa a lui ueoir  einz loa molt nostre Signor por la grant uertu q  il li auoit donee et de ce q  ele donoit example a celes qi aprés li estoient a uenir . 
Et qant nos fumes de la departiz  la nuis nos uint si proceine q  il nos couint gesir a une petite uilete  non mie molt loing de la ou la seinte uirge manoit . 
Et cele nuit enuoia elle au seint home sa cheinture et il la reçut ne onqes mais n  auoit receü don de feme . 
Il ne refusa nule chose q  ele li enuoiast  einz disoit qe nus prestres ne deuoit refuser ses dons  car elle seroit deuant pluseurs pretres en parmenable gloire . 
Or proi ie toutes les uirges et celes qi uuelent garder continence qe se mauués homes uoelent uenir a elles dont eles se doutent  q  eles cloent lor huis et lor portes meesmement as bons por les mauués fors mettre  ce est q  eles n  entiegent a nus parole . 
Et por ce sace tous li mondes qe la seinte uirge ne lessa mie a li uenir seint Martin . 
Et quels prestres fust ce et quels euesqes qi ne tenist ceste chose a honte ou a outrage se l  en li eüst fete  se seinz Martins non . 
Et qi fust ce qi ne fust esmeüz enuers la seinte uirge en si grant ire q  il ne le tenist a cruauté ou a escomeniee  Ce ne fust nus  si com ie croi  qi fust en tout le monde . 
Mes tant uos dirai ie de li qe li seint angele nostre Signor la uisitoient mout souent et aussi faissoient il le seint home dont ie uos ai conté la uie  si com ie te dirai  Postumien  par uerai tesmoing dont ie aurai garantisse tele com Seuerum nostre compaignon qi ci entent a ma parole . 
Une autre foiz auint qe ie et Seuerus  si com il set bien et bien l  en souient  estions a l  uis de sa celle qi close estoit ne n  i osions hurter ne noise fere  ainz i estions aussi coi et a ausi grant reuerence  com se ce fust une meson d  angeles qe nos esgardissions . 
Et bien saciez qe li seinz hom ne nos i sauoit mie . 
Si com nos seions la et atendions en tel maniere  nos oïmes les uoiz et la murmure de pluiseurs homes  ce nos sambla  qi parlassent et dont eümes grant poor et fumes eshabi  por ce qe nos cuidames qe ce fust aucune diuine chose . 
Aprés ce bien l  espace de . 
. 
heures ouri seinz Martins sa celle  si uint a nos . 
Dont parla Seuerus a lui  si com cil qi plus priuez en estoit qe nus autres et si li conmença a proier q  il li deïst qele poor ce estoit qe nos auions ambesdeus sentue et a qui il auoit parlé dedenz sa celle  car il nos sambloit qe nos i auons oï de defors les huis la ou nous estions sons et uoiz de ne sai quels genz qi parloient . 
Dont se taria il mout de tel chose a nos dire  mes il n  estoit nule chose qe Seuerus qi ci est uousist sauoir q  il ne li deïst de ce q  il li auenoit  si nos dist  Ie uos dirai choses qi mal creables sambleront  mes ce sace Dex qe ie ne uos mentirai mie et si uos proi qe uos ne dites a nului ce qe ie uos dirai . 
Seinte Agniés et seinte Cecile et seinte Marie Magdalene resnierent a moi en ma celle et parlerent . 
Dont nos prist a raconter lor formes et lor beautés de lor uiaires et l  abit de chascune . 
Et bien sachiez q  eles n  i estoient mie tant solement del ior uenues  mes chascun ior i uenoient elles por lui uisiter  si com il nos regehi et dist . 
Et si ne denioit mie qe il n  eüst souent seint Pere et seint Pol  les beneois apostres . 
Et qant li deable uenoient a lui por lui tempter et deçoiure  si com il fissent meintes foiz  il chaçoit chascun et blasmoit par son propre non . 
Et bien saces tu  Postumien  qe s  il n  eüst si grant uertu en lui  il ne peüst mie estre auant mis ne preechiez par nos par si grant gloire . 
Et se pluseurs genz sont mal creables des seintes oeures q  il a fetes  ie ne m  en esmerueil mie  car nos ueons les pluseurs enz el tens d  ore qi ne croient les euuangiles et nos sentimes bien et esprouames par meintes fois qe seinz Martins uit les angeles mout souent . 
Et or uos conterai ie de lui une grant chose et molt meruilleuse  si l  entendez . 
Un ior auint q  a la cité del Mans ot assamblé un concile grant et merueilleus d  euesqes  d  abbés  de prestres  de clers qi uenuz i estoient de totes parz et a cel senne ne uout mie aler li seinz hom  mes neqedent couoitoit il molt qe l  en i auoit fait et dit . 
Adonc estoit Seuerus en une nef ensamble o lui par auenture et si deuions aler en ne sai qel leu par euure . 
Li seinz hom se mist el plus paisible leu de la nef loing des autres . 
La uint a lui li angeles nostre Signor et si li conta et dist que l  en auoit fet au concile . 
Et aprés demandames nos tant et enqeïsmes qe nos en fumes bien certein q  a cel ior auoit esté li conciles . 
Et einsi auoient alé les paroles et les oeures com il les nos auoit contees et dites et com li angeles li auoit retretes et aprisses . 
Or parole Seuerus et si dist  si com Gallus auoit dites cez paroles et il nes par auoit encore mie bien acomplies  uns enfes uint qi estoit nostre acointes la ou nos estions et si nos dist qe Refrigerius li prestres estoit defors les huis de la meson et si uenoit a nos . 
Dont començames nous a douter lequel nos ferions  ou nous orrions encor auant les paroles qe Gallus nos contoit  ou nos irions auant encontre le prestre qi estoit nostre chiers amis et qi uenoit a nos por compaignie . 
Dont parla Gallus et si dist  Se nos ne lessions mie ceste parole por l  auenement del prestre qi ci nos est uenus reqerre  si nos destreint la nuit qi tant est aprochie qe nos la deguerpissomes et por ce qe ie ne puis mie hui pardire totes les uertuz de seint Martin  ce qe uoz en auez oï uos soffisse tresq  a demein qe ie uos en dirai l  autre partie . 
Qant nos oïsmes Gaullum einsi parler  fet Seuerus  nos nos leuames  si nos en departimes . 
Qant la nuiz fu trespassee et la matinee fu uenue  ie dis a Gallum q  il se leuast por parconter l  oeure q  il nos auoit comencie a dire  car la estoit uenus Postumiens et li prestres qi ersoir se departi d  ensamble o nous . 
Si com ie parloie einsi a Gallum et il estoit toz aparelliez por comencier sa parole  une grant torbe de moines i uint et ie lor demandai q  il qeroient et il me respondirent q  il auoient oï dire qe Gallus auoit ier tote ior conté les granz uertuz de seint Martin et qe por ce qe la nuiz qi estoit paruenue li auoit fet deguerpir sa parole  si la deuoit hui recomencier . 
Por ce i estoient il uenuz  car il uoloient et desiroient molt a oïr l  oeure de si haut martyre . 
Si com nos parlions ensi ensamble  si nos dist l  en qe une granz torbe de genz del siecle estoient defors les huis et si prooient molt que l  en les lessast ensamble o nous entrer por oïr les seintes paroles  mes nos n  eümes mie conseil qe nos les i lessissons fors seulement deus  Eucherium et Celsum qi conceles estoient . 
Tuit li autre si furent mis arriere . 
Dont nos asseïmes entor Gallum qui ensint commença sa parole  Biaus signeur  fet Gallus  uos estes ci assamblé por moi oïr conter et dire les uertuz de seint Martin  mes bien sachiez qe ie ne uos en dirai mie ce qe ie uos en diz ier et Postumiens atent a escouter noueles choses et ie li uoeil dire les oeures si com eles auindrent  por ce q  il anoncie et die les choses en Orient a ceus qi i sont et habitent  qe nus ne s  en puet comparer ne ne doit a seint Martin . 
Or uoudrai comencier et dire . 
En la cité de Chartres auint un ior qe nos i estions q  il i auoit une damoisele de . 
. 
anz qui estoit mue  tresce q  ele nee estoit . 
Cele i amena ses peres au seint home et si li conmença a proier q  il li desliast sa langue si qe elle reuist sa parole . 
Seinz Martins respondi au boen home et dist q  il n  estoit mie dignes de fere si haute oeure  mes a . 
. 
euesqes qi estoient iluec assamblé o lui dont li uns auoit non ualentiniens et li autres uictricus proiast et reqeïst ceste chose . 
Qant ce oïrent li euesqe  il li comencierent a proier par douce parole ensamble o le pere de la pucele q  il feïst ce q  il li requeroient . 
Li seinz hom n  ataria mie  einz comanda qe l  en meïst arriere la grant presse des genz qui la estoient assamblez . 
Qant ce fu fet  n  i demora plus ensamble o lui qe li dui euesqe et li peres a la demoisele . 
Dont se coucha li seinz hom en orissons si com il soloit fere . 
Qant il ot s  orisson finee  il demanda un pou d  uile  si la beneï et puis en mist en la bouche de la pucele a son doit . 
Dont li demanda le non son pere . 
Et cele respondi isnelement et puis comença a crier tot em plorant de ioie et li peres por ce qe ce estoit la premereine uoiz q  il auoit de sa fille onqes oïe mes . 
Lors se lessierent ambedui cheoir as piez del seint hom . 
Et cil qi la estoient s  esbahirent toz del grant miracle . 
Or n  i auoit nul de nos  fet Gallus  qi ceste chose mescroie  car Euuagius li prestres qi ci est assamblez o nos en puet porter tesmoing ueritable  car deuant lui fu fete l  oeure et le miracle einsint com ie le uous conté ai . 
Or uous dirai un autre petit miracle qe ie oï conter n  a mie grant tenz a Arpage le prestre qi dist qe la feme Auicien le conte enuoia a seint Martin un pou d  uile en une fiole de uoire por beneïr aueuc les malades  si com il estoit costume . 
La fiole de uoirre estoit de tel maniere q  ele estoit large par le uentre et si auoit estroit tuelet et lonc  si com les pluiseurs ont encore et si n  estoit mie del tot pleine de tant et d  un poi plus qe li estopanz ne portast . 
Li prestres Arpages  fet Gallus  tesmoignoit et disoit qe l  uile crut  si com il le uit  a la beneïçon seint Martin  si qe il ala fors par deseure . 
Et si com li serianz qi l  auoit aporté l  en reportoit  en issoit tout adés li oiles  si qe tote sa uesteüre en fu mollie . 
Et qant il paruint a sa dame  il li bailla la fiole tresq  en som tote pleine  si qe li prestres cui elle fu baillie a garder le tesmoigneroit et diroit encore . 
Et ausint grant meruelle fu ce dont il me souient encore  car qant li uaisseaus de uoirre toz pleins de l  uile qe seins Martins auoit beneïe fu mis en une fenestre por garder  uns serianz qi ne li souint mie gieta un drap deseure qi la fiole abati sor le pauement . 
Qant cil qi la estoient le uirent  il furent tuit esbahi  por ce q  il cremirent qe li oiles qi beneoïs estoit ne fust periz  si i corurent tuit ensamble et qant il i uindrent  il trouerent la fiole tote entiere  aussi come elle fust cheüe sor moles plumes . 
Et ceste chose ne doit mie estre mise seur l  auenture del cheoir  mes a la uertu del seint home cui beneïçons ne pot perir . 
Et qe uos conteré ie ce qe par son seintisme non fist celui qu  il atieus ci dedenz cui non ie ne dirai mie qu  il le m  a desfendu . 
Et la fu Saturnines li prestres qi bien le tesmoigneroit encores . 
Or oez et ie uous dirai . 
Il auint qe nos alions un ior ensamble  si nos corut uns chiens seure qi molt estoit angoisseus d  abaier et engrés . 
Cil qe ie uos di dist au chien  Ie te comant el non seint Martin qe tu te taises . 
Tantost arresta la uois del chien en son gauion  q  ele ne pot auant issir et si amui en tel maniere qe uos cuidissiez q  il eüst la langue trenchie . 
De ce qe ie uos di me creez aussi qe pluiseurs autres ont meintes beles miracles ueües  par ce q  il apeloient le suen seintisme non . 
Une autre foiz auint q  Auiciens li cuens qi molt estoit cruiels  si com uos auez oï conter et dire  s  en ala sor ceus de la cité de Tors  si emprist pluiseurs q  il comanda a enchaener et a destruire par diuerses peines  et lendemein auoit deuisé q  il destruiroit les autres . 
Qant ceste chose fu noncie a seint Martin  il s  en ala toz seus un pou einz mienuit deuant la messon del cruel prince  mes il ne troua mie qi les portes li ourist  por ce qe tuit dormoient et il se coucha a orissons deuant l  entree . 
Adonc dormoit Auiciens molt fermement et li angeles nostre Signor li dist en auision  Li sers Diu gist a ta porte et tu te reposes  Lors sailli sus Auiciens toz estordiz  si apela ses serianz a hautes uoiz et si lor dist q  il desfermassent les portes isnielement  car seinz Martins i estoit ne ne soffrissent mie qe li serianz Deu i eüst plus ne trauail ne paine . 
Et cil saillirent sus et firent ce qe pluiseurs des serianz font encores  car il despirent le conmandement de lor signor et si distrent qe ce q  il lor auoit comandé estoit toz songes et qe nus ne porroit cele hore ueillier ne ne seroit a la porte ne ne porroient croire qe nus euesqes fust adont a autrui porte . 
Et endementieres s  endormi Auiciens  mes petit i fu reposez  qant il resailli sus  si conmença a crier que Martins estoit deuant sa porte et por ce ne pooit il auoir repos de son cors ne de son corage . 
Si seriant s  atargierent  si com li pluiseur feroient encore qi pereceus sont . 
Et li cuens sailli sus  si s  en corut tresq  as deforeines portes . 
La troua il le seint home gissant  si com il auoit ueü en auision . 
Li chetis cuens fu toz esbahiz por la demostrance de si grant uertu  si dist  Sire  por qoi es tu uenuz a moi  Il ne te couient parler de nule chose  ie sai bien qe tu quiers et demandes . 
Depart toi de moi  qe Dex ne se corroce a moi por toi . 
Et si saces bien qe i  ai esté molt traueilliez por ce qe ie ça uenisse . 
Et lors se departi li seinz hom de la et li cuens apela ses serianz et si lor dist et conmanda qe il lessassent aler cuites toz les prissons . 
Et aprés se departi il de la  si tint sa uoie . 
Dont fu tote la citez mout esleecie  qant ele fu deliuree d  Auicien qi tant les traueilloit et destruisoit . 
Et ce ont oï pluiseurs homes reconter et dire a Auicien . 
Et ce meïsmes oï dire Refrigerius li prestres cui uoz ueez deuant uos a un mout prodome qi Agariduz estoit apelez qi meintes foiz li iura  si conme Refrigerius meïsmes  le raconte qe meesmement Auiciens le raconta molt souent et dist  si com il li estoit auenu . 
Et bien sachiés qe ie uoel qe uos ne uos esmerueilliez mie de ce qe ie ne fis hier ce qe ie uos faz hui . 
Ce est qe ie atrai preudomes a tesmoing de chascune uertu qe i  ei conté et se nus se mescreoit si lor uoist demander  car il sont encore en uie . 
Ce couient il feire a cels qi sont mal creable parler par tesmoins qi les choses aient ueües . 
Or prengent tesmoinz hetiez et uiuanz cil qi le dotent  si les croient  s  il uoelent . 
Ie m  esmerueille coment nus hom de religion qi point a de sens en lui puet cuidier qe nus mente de seint Martin . 
Ie proi a Deu que ceste souspeçon et ceste pensee se departie de toz ceus qi desoz Deu uiuent  car seinz Martins n  a nule besoigne qe nus l  en essauce ne mete auant par mençoignes . 
Et ce sace Dex qe nos n  auons dit ne ne uolons dire nule chose qe nos n  aions ueü ou qe nos n  aions nos meïmes oï pleinement conter ou autres preudomes qi encore le tesmoigneroient . 
Sa ceaille et son mostier ou si moine estoient estoit . 
. 
liues ensus de la cité . 
Et toutes les heures q  il metoit le pié fors de sa celle por aler a l  eglisse  tuit cil qi fors del sens estoient en l  eglisse conmencierent a fremir et a desuer et si trambloient aussint de poor com se lor iustice uenist  si qe li clerc de l  eglisse sauoient bien par les criz de ceus qi fors del senz estoient qe seinz Martins li archeuesqes uenoit . 
Et ie meïsmes uiç un de ceus qui li deables traueilloit en tele maniere qe qant seinz Martins aproisma de l  eglise  qe cil fu leuez en haut en l  air et si tenoit ses braz estenduz aussi com s  il fust penduz par les paumes et si n  auoit pas ses piez a terre . 
Adonc uint seinz Martins uestuz de sa heire et esparz son chief de cendres  si fist fermer les huis  si se coucha en orissons enmi l  eglisse . 
Dont ueïssiez les chetis destreins par dolereuses paines  por ce que li deable ne s  en pooient foïr qi es cors lor estoient . 
Li un i pendoient en haut par les piez aussi com s  il uenissent deuers les nues et por ce n  estoient il mie descouerz de lor uesteüres  qe la daerreine partie de lor cors ne feïst uergoigne a ceus qi en l  eglisse estoient . 
Dont si ueïssiez d  autre part les autres traueilliez de ce q  il regehissoient lor hontes sanz ce q  en lor demandast et si disoient lor nons par qoi il estoient apelez . 
Li uns disoit q  il auoit non Iupiter et li autres Mercurius . 
Au daerrein furent il mout tormenté et batu par le seint home et chacié de l  eglisse et fors des cors des homes ou il estoient . 
Et par ce regehissons nos qu  en seint Martin fu aempli et contrueué en l  Escriture qi dist qe li seint home ueinteront les angeles . 
Aprés ce uos conterai d  un autre miracle . 
En la terre de Senz auoit une uile ou gresiuz et tempeste gastoit chascun an les blez et les auaines et toz les fruis des terres et tant qe li laboureor des terres  ce sont li ahanier qi soffert en auoient meins maus et meintes paines  trestrent a seint Martin et si li proierent et demanderent aïde et li seinz hom uint en un champ qe la tempeste soloit plus degaster qe touz les autres  si fist s  orisson et qant il l  ot fete et dite a nostre Signor  il ot si deliuree toute la contree de la grant tempeste qe onques en . 
. 
anz q  il uesqui aprés n  i cheï tempeste ne orages ne gresiuz n  i fu ueüz par nul home . 
Et por ce que l  en cuidast qe cest don ne fust donez par seint Martin  dedenz l  an q  il morut  reuint enz el païs la tempeste des gresiuz si com il soloient estre . 
Dont se sentirent cil del païs del departement seint Martin et si ploroient de la mort de lui aussint com il s  esleeçassent de sa uie . 
Et se nus nos demandoit tesmoins de ces choses prouer qe nos auons dites  sache bien qe ie ne l  en amenroie mie un home tant seulement  mes mout de milliers  car tuit cil qi de la region de Senz qi bien esprouerent la grant uertu et le miracle le tesmoigneroient et meesmement Refrigerius li prestres qi est ici en presence le tesmoigneroit  si com cil qi l  a meintes foiz oï conter et dire a ceus qi i furent et cil qi le nos contoit en plora meintes larmes por l  amor del seint home  car il auoit grant domage del fruit de sa terre par la tempeste qi reuenue estoit  si com ie uos ai conté . 
Or uos reuendrai a Auicien le conte dont ie uos ai deuant conté et dit qi sa cruiauté n  auoit encore mie perdue  einz la demenoit molt grant en toz les leus et par totes les cités de la contree fors tant solement en la cité de Tors . 
Or poez uoz sauoir qe ce estoit granz uertuz del seint home qe cil estoit si cruielz a toute creature et auoit deuant lui tote sa cruiauté perdue . 
Un ior auint qe seinz Martins ala a lui parler  si entra dedenz sa porte c  onqes ne li fu adon desfendue et ala tant q  il le troua seant en sa chambre . 
Et tantost com il entra en la chambre uit il derriere le dos Auicien droit serrant a ses espaules un deable seoir qi estoit de trop merueilleuse grandeur . 
Qant seinz Martins uint de loing  il le soffla aussi un petit com s  il parlast a lui . 
Dont cuida Auiciens qe ce fust a lui  si dist  Seinz hom  qe me regardes tu  Seinz Martins li respondi  Ce n  est mie a toi  mes a celui qi est apoiez a tes espaules . 
Dont s  en departi li enemis molt dolenz et si deguerpi le leu ou il estoit qe il n  i osa plus demorer . 
Et tres ce ior en auant sot l  en bien qe Auiciens fu plus douz et plus deboneire qe onqes n  auoit esté deuant  si ne sai se ce fu por ce q  il sot et entendi bien q  il auoit fete la uolenté au deable qi toz tens estoit ensamble o lui ou se ce fu por ce qe li deables auoit perdue sa poesté de lui ensignier  par ce qe seinz Martins l  en auoit chacié et mis arriere . 
El chastel d  Embaise auoit une ydre grant et merueilleuse dont ie uos conterai l  auenture . 
Li paien qi l  auoient faite auoient fait de beles pierres polies un mur haut et espes et massis a guisse de tor et la deseure auoient establi un trosne ou cele ydre estoit mise et aoree  mes li seinz hom l  en auoit ia abatue et li sieges et la tor i estoit remesse . 
Seinz Martins manda meintes foiz a Marcel qi dont estoit prestres de cel leu q  il destruisist cele tor et abatist  por ce que encore i auoient fiance cil qi encore adonc n  estoient mie atorné a uraie creance . 
Li prestres n  en fist noient  por ce q  il n  auoit pooir del abatre . 
Aprés ce petit de tens reuint seinz Martins au chastel  si blasma mout le prestre de ce qe li sieges de l  ydre estoit encore en estant . 
Cil respondi qe a peines seroit il abatuz por toz ceus de la uile  Et conment le porroient il dont abatre par moines qi enfermé estoient ne par clers qi gueres n  auoient de puissance  Dont fu seinz Martins en orissons tote le nuit et en ueilles . 
Qant uint la matinee  une tempeste leua si grant et si orible et une foudre qu  il abatirent le meson de l  ydre et les fors murs tres qe el fondement . 
Et ce tesmoigne Marceaus li prestres qi uit la chose si com ie la uous ai contee et dite . 
Aprés ce uous conterei ie un autre miracle qi n  est mie granment dessamblables a cestui et si le tesmoignera Refrigerius li prestres qi ci est empresent . 
Une coulombe ot mout haute et molt grant en un chastel et deseure cele colombe si auoit un ydre . 
Ce est une ymage de Sarrazinz ou il auoient grant fiance . 
Qant seinz Martins l  aperçut et uit  il se pensa coment il le porroit abatre  mes ne pot ueoir engien conment elle fust abatue . 
Qant il uit ce  il se coucha en orisons si come sa costume estoit . 
Tantost com il ot definee s  orisson  une colombe grant et merueilleuse uint deuers le ciel trebuchant seur cele meïsme colombe et seur l  ymage si q  ele l  abati et debrisa trestote en poudre . 
Et ce uirent cil qi la estoient  fet Gallus  et Refrigerius li prestres qi ci m  escoute et entent . 
Une autre foiz auint qe nos estions sor la riue d  une eue et uns serpenz uint descendant d  une roche  si se mist en l  eue por nos trespasser d  autre part la riue ou nos estions . 
Qant seinz Martins la uit uenir  il tendi sa main uers lui  si li dist  Ie te coumanç el non nostre Signor qe tu t  en repaires arriere . 
Tantost retorna li serpenz a la parole del seint home et si reuint a la riue dont il estoit uenuz si qe nos le ueïsmes . 
Si com nos esgardions cest miracle  li seinz hom conmença molt haut a gemir et si dist  Li serpent m  oient et entendent et li home ne me uoelent entendre ne oïr . 
Aprés auint une autre foiz par uns iorz Pasqueres que li seinz hom demanda a celui qi le seruoit s  il auroit point de poisson  car es iorz de Pasqes mengoit il poisson par costume par les . 
. 
iorz tant solement  et bien sachiez q  il en mengoit molt petit . 
Dont respondi cil q  il n  en auoit nul pris  car il meïsmes sauoit peschier et si estoit dyacres et si auoit non Chatons ne en tout le ior n  en pot il nul trouer a uendre . 
Qant li seinz hom l  oï parler  il li respondi et si dist  Or ua et si met ta roiz en l  eue  tu prenderas aucune chose . 
Dont s  en ala li serianz  si fist si com li seinz hom li auoit dit . 
Et nos alames aprés por ueoir l  auenture  car li habitacles estoit pres de l  eue . 
Cil mist la roiz en l  eue  si prist au premerein tret un grant poisson  si s  en repeira molt liez a l  abeïe  si le mostra a seint Martin qi a nostre Signor en rendi graces et loenges . 
Or poez uos ueoir qe cis seinz hom mostra molt bel exemple a pluisors genz par les granz uertuz qe nostre Sires demostroit por lui qi le gloirefioit de diuerses graces qi en lui estoient de pluisors miracles . 
Arborius meesmement tesmoigne qe il uit meintes foiz  ce li sambla  qe la ou il estoit ioste le seint home  qant il estoit apareilliez a l  autel  qe ses meins resplendissoient aussint come precieuses gemmes et la ou il les atouchoit  q  il li sambloit q  il auoit souentes foiz oï le resonement des pierres precieuses . 
Et ceste chose en tesmoigne Arborius qi ci est en present  mes or uendrai a ce q  il cela tant com il pot a totes genz  mes a nos ne le pot il celer qi de sa compaignie estions . 
Et en ce qe ie uos uoel conter porrez uos sauoir et entendre qe li angele nostre Signor parla a lui face a face . 
Meïsmes li empereres de Rome fist en cel tenz Ytace euesqe de Trieues aprés la mort Priscillien qi euesqes en auoit esté . 
Et cil Ytaces et si compaignon dont il n  est encore del nomer besoing auoient toz iorz esté encontre Priscillien cui l  en auoit tenu a seint home  mes toz tens estoient tenu al empereor et meintenu par lui . 
Entre cez choses uint seinz Martins a Trieues et la estoient pluseurs euesqes assamblez qui ensamble Ystace se tenoient . 
Tantost com la nouele fu a eus uenue qe seinz Martins uenoit  il furent molt espoentez et si tramblerent de poor del seint home . 
Le ior deuant auoit li empereres deuisé par les sentences des euesqes q  il enuoieroit ses preuoz et ses homes toz armez en la terre d  Espaigne qi par tout prenderoient les hermites et qant il les auroient pris  si lor toudroient les auoirs et les uies . 
Or n  est il mie grant dou tance qe granz torbes de seinz homes ne fussent degastees par cel afaire  entre la maniere de pluiseurs autres genz  car as euz esgardoient tant solement cil qi les qeroient et as semblances . 
Et la ou il ueoient les uesteüres et ceus qi empali estoient  si cuidoient q  il fussent hermite mielz qe fermement creable . 
Ceste chose sauoient bien li euesque qi la estoient assemblé qe a seint Martin ne pleiroit mie et por ce si en estoient il dolenz q  il ne se tenist mie a cel proposement q  il auoit proposé a fere et de ce aussi qu  il n  ensiuissent mie les oeures qe li seinz uolsist  q  il alassent solonc droiture par la uictoire de Celui qi en lui estoit . 
Por cez . 
. 
choses dont il auoient doute alerent il a l  empereor  si li distrent q  il enuoiast encontre seint Martin et si li deffendist q  il n  aproismast la cité  s  il ne uoloit estre a la pes et a la concordance des euesqes qi iluec estoient assemblez . 
Qant li seinz hom l  oï  il fu deceüz par uoisdie et si regehi et dist qe par pes i uoudroit il uenir . 
Aprés si entra en la cité par nuit  si s  en ala a l  eglisse por ses orissons feire . 
Au tierz ior aprés s  en ala al palez et entre moltes choses q  il auoit a feire a l  empereor et a requerre estoit s  entention souraine qe cil ne fussent mie enuoiez en Espaigne qi aler i deuoient . 
Piteuse entention estoit au seint home de ce meïsmement q  il ne uoloit mie qe li crestien fussent deliuré par sa proiere tant solement  mes li herite aussint . 
Mes li uoiseus empereres qi uoloit q  il ne reqeïst mie ceste chose nomeement les sospendi . 
Ce est q  il le fist a lui parler dés le premier ior et entendre et le secont q  il le uenoit reqerre qe onqes ne uout a lui parler et ce fu por ce q  il uoloit q  il ensiuist les autres qui d  une concordance estoient ou por ce qe li seinz hom li estoit durs et cruiels par paroles ou por ce qe li empereres baoit a auarice  car il uoloit auoir de l  or et del argent des malués homes qi enuers lui se rachatassent  aussi come pluseurs feroient encore qi par lor grant couoitisse dont il sont espris a deuise  font tieus choses q  il lesseroient  se il l  oeure seint Martin creoient . 
Mes ce sacent tuit qe au iugement ou chascuns son loier atent  la n  aura nul mauués loier  car Dex lor fera droit plenier . 
Et a ce baoit Mausimes li empereres et neqedent n  estoit il mie en cel afaire mout couoiteus  einz le faisoit por la besoigne de son regne et par ce s  en cuidoit il escuser se il auoir en preïst  car il auoit tot son tresor despendu et l  auoir de ses homes en pluiseurs batailles . 
Entre cez choses ralerent li euesqe a l  empereor par grant poor et se compleinstrent a lui et distrent q  il estoient dampnés  se seinz Martins estoit deuers Theoniste qi toz seus les blasmoit apertement et tel home ne deuroit l  en mie reçoiure dedenz les murs qi la chose porroit faire a mal torner a cest afaire et si distrent encore qe la mors de Priscillien qi encontre eus estoit ne ualoit nule rien  se Martins se penoit de lui uengier . 
Qant il orent tot ce dit a l  empereor  il li cheïrent as piez et si li proierent tot em plorant q  il iurast et ouurast sa force encontre le seint home . 
Mes bien saciez q  il ne l  apieloient mie seint home  einz disoient qe li empereres esprouast sa force encontre un seul home . 
Dont failli mout pou qe li empereres ne fu a ce menez par les maluez euesqes  qe seinz Martins ne fust dampnez ensamble o les herites . 
Mes encore fust il deuers les euesqes  il sauoit bien qe seinz Martins estoit de grant foi et de grant seinteé et de grant uertu enuers tote humeine nature  si se porpensa por totes choses q  il le ueinteroit par autre maniere qe par force  s  il pooit  si q  il seroit a la cort des euesqes . 
Dont trest li empereres a seint Martin et si li dist ﻿par mout beles paroles c  on deuoit bien les herites dampner par droit et qe Theonistes auoit plus ensiui la maluese loi qe nus autres  mes lessast totes ces choses et si se tenist a la comunité et a la compaignie des euesqes . 
Qant seinz Martins oï ensi parler l  em﻿pereor  riens ne li fu de quanq  il disoit ne por ce ne se uoloit il mie metre a la cort des euesqes  q  il les sauoit felons et de maluese maniere . 
Adonc se parti li empereres molt corrociez de lui  si conmanda a ses serianz et a ses preuoz q  il alassent toz cels ocirre dont seinz Martins li auoit proié  car il le uoloit corrocier  por ce q  il ne uoloit riens faire por lui . 
Qant seinz Martins sot ceste chose  il estoit ia nuiz tote noire et a cele heure s  en ala droitement au palés l  empereor et se li dist qe se il le comandement q  il auoit fet delessoit  si qe cil s  en repairassent qi en Espaigne s  en aloient por les eglisses destruire  il feroit ce q  il li prioit . 
Qant Maximiens li empereres l  oï  il l  otroia uolentiers et si pardona son mautalent a ceus q  il uoloit destruire . 
Au tierz ior aprés fu ordenez a euesqe Felices qi fu molt seinz hom et preudom . 
En la compaignie des autres ala ce ior seinz Martins  por ce qe mielz li sembla ce a fere qe cels lessier ocirre qe li empereres auoit comandé a destruire . 
Aprés ce qe einsi ot esté  il s  en repaira et si com il uint a la uoie  si coumença a estre mout dolenz de ce q  il auoit fet  si s  en prist molt a compleindre . 
Et si com il estoit assis pres d  un chastel qi estoit auironez de granz forés et il se complegnoit par grant doleur d  icele compaignie q  il auoit tenue as mauués euesqes  li angeles nostre Signor li uint deuant et si li dist  Martin  tu doiz bien par droit auoir ceste doleur et fere  mes tu ne t  en peus autrement del empereor partir . 
Or repren ta uertu et si ne te desespoire mie . 
Lors se parti de lui li angeles et il remest auqes reconfortez de sa pesance . 
Et bien sachiez  fet Gaulus  qe puis cel tens  s  eschiua il tout adés de la coumunité et de la compaignie des euesqes qi a cele assamblee furent . 
Et encore auint un ior  fet Gaullus a ceus qi l  escoutoient  q  il mist plus longement q  il ne soloit a un derué garir et deliurer del deable . 
Ie li oï dire tot em plorant qe par cele compaignie ou il auoit esté par besoigne non mie de cuer sentoit il qe sa uertuz estoit amenuisie . 
Aprés ce uesqui il . 
. 
anz ne onqes puis n  ala a senne ne a assamblee de uesqes  ainz s  en atint tant com il pot et tant com il uesqui puis  et de lor compaignie aussint . 
Mes puis q  il fu reuenuz a la cité de Tors  recoura il  si qe nos ueïmes bien et esprouames  tot pleinement sa grant uertu et si li fu doblee  car ie uiç un derué amener a s  abeïe et einçoiz qu  il uenist a l  uis del mostier ne q  il entrast dedenz  fu il mondez et gueriz . 
Aprés ce uiç ie un home qi me conta et dist qe si com il et pluiseurs autres de ses compaignons naioient en la mer et il s  en uenoient a granz uoiles tendues  uns estorbellons lor uint et une granz tempeste qi lor mast fist ploier et lor uoiles derrompre et leur nef croistre en tele maniere q  il auoient toute esperance perdue de uiure . 
En cele nef auoit un marcheant d  Egypte qui encore n  estoit mie crestiens . 
Cil conmença a hautes uoiz a crier et a dire  Li Dex qe Martins aeure  aïde nos et seqeur et deliure de cest peril  Tantost fu la mer apesie et la tempeste departie et cil s  en uindrent a sauueté au port q  il desirroient . 
Une autre foiz auint qe li preuost  uns molt preudom et uicaires estoit Maximes l  em﻿pereor de grant baillie  manda au seint home par ﻿ses letres mout docement q  il li feïst aïde et secors  car sa mesnie tote estoit si entreprisse de grant doleur et de grant maladie q  il gisoient tuit contre lit . 
Et si estoient tuit si entrepris de roigne et de grant porreture q  il sembloit q  il fussent tuit peri . 
Qant seinz Martins oï ce  il li remanda qe ce seroit trop grief chose a feire  car il sauoit bien qe par la uolenté nostre Seignor estoit cele mesnie tormentee . 
Et nonporqant il se coucha en orissons uers nostre Signor et si fu en geunes ﻿par . 
. 
iorz et par . 
. 
nuiz et en ueilles  qe nostre Sires entendist sa proiere . 
Adont uint li conceles a lui et si dist et conta q  il et toute sa mesnie estoient deliuré de cel torment ou il estoient . 
Dont li fist aporter cent liures d  argent et li seinz hom nes reçut ne escondi  einz se pensa q  il en rachateroit les chetis  se il em prison estoient . 
Dont trestrent a lui li frere et si li distrent q  il en gardast aucune chose auec les despenz de l  abeïe  car li pluiseur auoient pou uiandes et li aucun pou uesteüres . 
Il respondi et si dist  L  Eglisse nos pesse et ueste  car nos ne querons mie ne ne demandons les terriens auoirs a oés nos despenses . 
Einsi dist Gallus a Seuerus qe li seinz hom en respondi . 
Puis auint une autre fois q  il estoit en sa ceaille et si com il seoit seur un siege de fust q  il auoit fet fere  si uit . 
. 
deables ester desus la roche qi desus s  abeïe estoit et si disoient a haute uoiz et crioient  Heteia te  Brictio  heteia te  Brictio  Et ie croi  fet Gallus  q  il ueoit la rage et la deruerie q  il auoient el chetif mise  car il ne demora mie mout aprés qe Brices uint au seint home toz deruez  si le coumença a ledengier en plus de mil manieres et a peines se retenoit il q  il ne li coroit seure et li seinz hom l  apaisoit qanq  il pooit par doces paroles  mes li deables li estoit si entrés dedenz le cors q  il ne se pooit tenir del seint home laidengier  einz li disoit qe par maluestié auoit il lessié la cheualerie et par fantosmes et par fauses auisions disoit il ce q  il feisoit et disoit . 
Et qant il ot cez choses dites et autres qi bien font a teire  il s  en rala tout courant  aussi com cil qi estoit saoulez de grant forsenerie . 
Mes en la fin  si com ie croi  fet Gallus  furent chacié li deable de son cors par les orissons del seint home . 
Et dont repaira Brices a seint Martin  si li cheï as piez et si li prioa merci et pardon de ses oeures q  il auoit fetes et q  il l  en charchast penitance  car il sauoit bien qe ce auoit esté oeure de deable . 
Grief chose n  estoit mie a seint Martin q  il li pardonast le meffet a celui qi merci li queroit  ainz le pardonoit mout uolentiers sanz delaiance . 
Lors pardona a Brice les hontes q  il li auoit dites . 
Dont conta a lui et a nos li seinz hom q  il auoit ueüz les deables qi crioient en som la roche qe des laidenges qe Brices li auoit dites ne s  estoit il meüz en son cuer ne corrociez  por ce q  il li sembloit q  eles greuoient plus celui qi les disoit qe lui meïsmes . 
Ne onqes tant Brices ne li sot dire des hontes ne des felonies q  il s  en corrouçast ne q  il en uousist ueniance prendre si com il peüst faire  einz disoit mout souent en sa pensee  Se Iesu Criz sosfri qe Iudas li dist meintes choses et ie por qoi Briscon ne sosferroie  Dont respondi Postumiens et si dist  Mout fu cil maus hom qi par reison et par tens ne se uout apeisier au seint home et mout se doit l  en doloir de la chetiue condition et de la grant pestilence qi en Briçon estoit  dont il laidengoit le seint home . 
Mes ore leissons ce ester  dont la parole n  est mie bone a meintenir  si nos conte auant Galle de seint Martin les oeures . 
Gaullus respondi a Postumien et si dist  Postumien  uespres aproche et li solauz resconse et tens est a toz ceus qi ci sont qi mout uolentiers ont oïes les paroles et les oeures d  aler a la ceine . 
Si n  en uoudroie plus conter ne dire  mes saces bien qe tu ne doiz mie entendre a paruenir a la fin de ses oeures ne de ses miracles  car il n  en i a nule et si n  est nuz hom nez de mere qi par paroles les peüst conter ne dire  mes ce qe tu en as oï porteras tu en Orient et si espart la gloire de lui et le non par les diuerses regions es pueples ou tu iras et es parties estranges et es leus et es pors de mer et es bours et es diuerses citez et si te ramembre bien et souiegne qe tu ne trespasses mie compaignie qe tu ne les i dies et racontes . 
Et se tes cuers et ta uoie est d  autre part  ne lesses mie qe tu ne uoises a Paulin qi hauz hom est et qi mout fet a loer et a lui te proi ie qe tu racontes les oeures qe nos auons hui et hier dites . 
A celui diras tu tout et raconteras tu tout  car par celui seront meintenant a Rome coneües les oeures del seint home  car par lui fu seüz nostre premerainz liures par toute Lombardie et par tote Puille et par tote Sezile et par tote la terre de Grece . 
Cil n  a mie enuie des granz uertuz ne des granz miracles del seint home  einz les aime molt . 
Et se tu te deparz de la et tu t  en uas en Aufrique  si le raconte en Cartage  et encore conoissent il  si conme tu nos as dit  les oeures del seint home  si en conoisteront il plus ore  si ne loeront mie tant solement seint Cyprien lor martir . 
Et se il auenoit par auenture qe uenz te tresportassent a senestre en Achaïe  si les i racontasses et en Chorinte et en Atheines . 
Et encore fust Grece beneüreuse de ce qe ele fu conuertie par l  apostre qi la preescha Iesu Crist  ne deguerpi mie France Qi li dona seint Martin por li conuertir a creance . 
Et qant tu reuendras en la terre d  Egypte  encore i ait il tant de seinz homes dont elle s  enorguellist ﻿par lor uertuz et par lor miracles  raconte i les choses qe tu as ueües  si c  on les sache en Aise et en toute Europe . 
Et se tu paruienz en la terre de Ierusalem  ie t  enioing et proi qe se tu ariues au port de Cholomaide  qe tu uoises a la sepouture Pomponie nostre compaignon qi la fu enseueliz  si com l  en m  a dit et conté  et si fai as os tant d  oneur com tu puez  si espant deseure beles fleurs et herbes soef flairanz encore soient ce ueines donés . 
Et si li diras mout docement non mie par aspres paroles qe s  il te uousist croire  tieuz iorz fu ia  ou moi aussint  ou ensiui seint Martin mielz qe celui qi ie ne uoel nomer ne dire  il ne fust mie de moi partiz ne morz en mer ne getez es ondes  si q  a peines uint il a terre ou il eüst sepouture  ne fust il mie enfouiz en estrange region . 
Or puent ueoir s  oeure cil qi me cuidierent nuire par le departement de lui . 
Or ne s  esioïssent mes ne ne demeinent leesce . 
Dont se teut Gallus  qant il ot a Postumien cez choses dites . 
Et si com il ploroient tuit por Pomponie lor chier compaignon dont il auoient tuit la ﻿parole ramenteüe  il se leuerent tuit et departirent  car ia estoit pres de la uespree . 
Or uos ai l  ueure consommee des miracles de seint Martin si com ies trouai el latin qe Seuerus fist et treita  mes Gauchiers qi les translata en romanz auant nos raconte de Namur son signor auant la uie de seint Brice sanz seior qi fu esleüz a archeuesque del païs aprés la mort de ce seint home dont contee uous ai la some . 
Or aiez pais et si aiez et uos cuers bien apoiez  Car pou puet li biens profiter Celui qi nel uiut escouter . 
A enuiz fet bien  ce m  est auiz  qi le bien escoute a enuiz . 
