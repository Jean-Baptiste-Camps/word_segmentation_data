form Ci comence la uie de saint Ierosme . 
Seinz Ierosmes fu nez de haute lignie  d‘ un chastel qi fu apelez Stridons  si estoit en la marche d‘ Almasse et de Pannonie  mes il est destruit grant tens a  si come sont pluseurs autres uiles qi ia furent de grant noblece . 
Li peres seint Ierome eut a non Eusebius qi mout fu preudom et sages . 
Li filz l‘ ensiui mout bien de science  si com uoz porroiz oïr et entendre . 
Qant seinz I﻿eromes fu enfes  il deguerpi son pere  por ce q‘ il uoloit ensiure la seinte Euuangile . 
Il uint au riuage de la mer par la uolenté nostre Signor  si entra en une nef qi a droit cours le porta a la cité de Rome . 
Et qant il i fu uenuz  il ala au mostier monsigneur seint Pere et seint Pol  les apostres nostre Signor . 
La aprist il premiers greu et latin par grant diligence et si ensiui la loy nostre Signor del tout en tout molt benignement et fu ordenez a prestre et fez chardonaus en la cité de Rome . 
Et en sa iouenece fu il ensigniez et apris et doctrinez de toz les hauz mestres qi i estoient adonc . 
Il sot greu et latin et ebreu et araboi et caldeu  plus c‘ on ne porroit conter ne dire . 
De Rome se departi il  si s‘ en ala en Ierusalem . 
La fu il petit de tens  si s‘ en ala  car il se pensa q‘ il uoudroit uiure en tel maniere qe s‘ arme ne fust dampnee et estre pres de la ou nostre Sires fu couchiez et leuez  si uint a l‘ euesqe de la cité  si li requist q‘ il li donast la parosse de l‘ eglisse de Bethleem por la estorer une eglisse ou il peüst arrester toz les iorz de sa uie . 
Li euesqes li otroia molt benignement  si com il ot droit . 
Dont fist seinz Ieromes une eglisse en Bethleem ou il mist preudes omes ensamble o lui en confrarie qi uesquissent ensamble o lui desouz la riule des apostres . 
La translata il les liures ebrieus en latin et Daniel de caldeu en latin et le uiez testament et le nouel  si com nos l‘ auons encore escrit . 
Mout fu seinz Ieromes preudom et de grant science et mout enlumina seinte eglisse  car il translata d‘ ebreu en latin les . 
. 
prophetes et le psautier aussint et mout mena seinte uie . 
Ne porroit estre qe nuz hom racontast toz ses fez  car trop seroit longue chose  mes ie uos dirai un miracle q‘ il auint en l‘ eglisse ou il arrestoit ensamble o ses freres  si com ie uos ai deuant dit  en Bethleem si com ie l‘ oï raconter as religieus homes qi i furent et einsint comence  Un ior auint qe  la ou messires seinz Ieroimes estoit a la leçon c‘ om list deuant les freres si com il est encore costume  qe uns granz lions entra en l‘ encloistre  la ou li frere seoient qi clochoit a trois piez por le qart q‘ il auoit malade . 
Qant li frere le uirent  il furent mout espoentez et por la poor q‘ il en orent  s‘ en tornerent il li pluiseur en fuies . 
Seinz Ieroimes ne le dota mie  einz ala encontre aussint com se ce fust uns hostes qi li uenist por herbergier et li lions uint deuant lui  si li mostra la plante de son pié ou il auoit la bleceüre . 
Dont apela seinz Ieroimes ses freres  si lor conmanda q‘ il li lauassent le pié mout docement et si quisissent por quel chose il clochoit  si trouerent qe li lions estoit bleciez d‘ un estoc  si estoit li fuz remes dedenz la plaie . 
Seinz Ieroimes li fist treire et si l‘ asouaga et gueri en meïsmes l‘ eure . 
Li lions deguerpi tote la maniere de sa felonie et si demora en la meson aussint come une beste dontee . 
Qant ce uit seinz Ieroimes  il parla a ses freres et si dist  Beaus signor  or esgardez qele oeure cis lions nos porroit faire qi a nostre Signor fust plesans et pourfitable  car  si com ie croi  nostre Sires qi puissanz estoit de lui guerir ne l‘ enuoia mie ci tant seulement por la garisson de son pié com por la demostrance q‘ il nos aidast en nostre seruice . 
Dont respondirent li frere mout humlement et si distrent  Beaus peres  tu sez bien qe nostre asne qi la busche soloit aporter auroit mestier d‘ une garde qui a lui fust ententiue  car nos resoignons mout qe aucune cruele beste ne le deuore qi nos en face damage . 
Et por ce  s‘ il te plest  comande a cest lion q‘ il prenge garde a cest asne et si le meint en pasture et si le gart a l‘ aler et au uenir en meson  car ce nos samble la miudre chose a fere . 
Einsint le fist seinz Ieroimes  car il comanda au lion q‘ il gardast l‘ asne par grant diligense . 
Et il si fist a guise de bon pasteur et en quel c‘ onqes leu qe li asnes alast em pasture  estoit li lions ensamble o lui et si li fu bons desfenderres et bons aidierres s‘ il en eüst mestier  qant li asnes reuenoit en meson por fere s‘ oeure qi ia l‘ auoit a costume mout bien  et li lions ensamble o lui . 
Tant ala einsi la chose qe li lions remena son asne en pasture un ior q‘ il auoit ia ceste oeure grant piece demenee . 
Dont auint qe granz talenz de dormir prist au lion q‘ il se coucha et endormi mout fermement si come sa nature li aportoit et ensignoit . 
Si com li lions dormoit en tel maniere  il auint qe marcheant passerent par iluec qi por huile acheter s‘ en alerent en Egypte . 
Qant il uirent l‘ asne tout seul en la pasture et sanz garde  il le pristrent  si l‘ en menerent par felenesse couoitise . 
Aprés ce petit d‘ eure s‘ esueilla li lions qi ne sauoit mot de son domache . 
Et lors comença a querre l‘ asne qi li estoit en garde charchiez . 
Et qant il ne le pot trouer en la pasture  il fu mout dolenz et pleinz de grant angoisse  si comença a aler une grant piece del ior amont et aual  sus et ius  tot muiant por ce q‘ il uoloit trouer la beste q‘ il auoit perdue . 
Et qant il uit qe trouer ne la porroit en nule maniere et qu‘ il en auoit l‘ esperance perdue  il uint a la porte de l‘ abeïe sanz l‘ asne et arresta defors ne n‘ osa mie entrer dedenz por le mesfet q‘ il fet auoit  si com il soloit entrer  qant il ramenoit l‘ asne de la pasture . 
Qant seinz Ieroimes et li frere de la meson uirent le lion arrester a la porte de l‘ abeïe sanz l‘ asne et q‘ il auoit tant atargié q‘ il n‘ estoit reuenuz a droite heure  si com il soloit  il cuidierent q‘ il eüst ocis lor asne et mengié et por ce ne li uoudrent doner tel uiande com il soloient doner  einz li disoient  ua t‘ en et si mengue la partie qi t‘ est remese del asne qe tu as ocis  si raempliz ta glotonie  Et encore deïssent il ce  il ne le sauoient mie certainnement se li lions auoit fet le mal qu‘ il sus li metoient . 
Et por ce sauoir s‘ esmurent ne sei qanz des freres  si s‘ en alerent a la pasture ou li lions soloit l‘ asne mener  si qistrent d‘ une part et d‘ autre  s‘ il ia par auenture trouassent aucune enseigne ou aucune trace del sanc de lor beste  mes onqes tant ne sorent qerre q‘ il en peüssent trouer enseignes ne noueles . 
Dont le noncierent einsi a seint Ieroime . 
Qant il l‘ oï  il parla  si dist  Beaus freres  ie uoz proi qe uos soffrez em pes le domache de l‘ asne et si ne leidengiez ne enchaciez cest lion  mes donez lui sa uiande tele com il la soloit auoir et si le norrissiez q‘ il ne defaille . 
Si alez el bois et tailliez la buische  si com uos soliez  si atelez le lion el leu de l‘ asne  si la noz atrera . 
Einsint le firent li frere com seinz Ieroimes lor conmanda . 
Li lions fu remis en la porte  si rot sa grace et aloit chascun ior au bois ensamble o un des freres ou ensamble . 
. 
et el leu de l‘ asne lor aportoit et atreioit busche . 
Einsint esploita par ne sai combien de tens  tant qe un iour uint q‘ il ot oeure lessie . 
Adont s‘ esmut par la uolenté nostre Signor si com ie cuit . 
Encore fust il mue beste  si s‘ en ala a la champaigne por enquerre s‘ il sauroit ia par auenture noueles de son compaignon . 
Dont cercha par toz les angles del bois et fosses et qarrieres et ala tant q‘ il fu mout lassez et q‘ il uint en un haut leu qi estoit el comun chemin . 
Qant il fu la uenuz mout traueilliez et molt angoisseus de la uoie  il resgarda si loing com il onqes pot enuiron lui  si uit homes qi chameus charchiez amenoient et deuant tote la rote uenoit li asnes et por ce q‘ il estoit trop loing por lui conoistre  se mist il a la uoi encontre . 
Costume est en cele region qe qant marcheant meinent chameus por aporter granz fes de lonteignes contrees  q‘ il ont un asne qui porte en son col une corde a qoi li chamel sont liiez  si s‘ en uet deuant et li chamel le siuent tout soef le pas li uns aprés l‘ autre sanz issir de uoie et einsint siuoient adés l‘ asne li chamel solonc ceste costume . 
Qant li marcheanz uirent le lion et il l‘ aproismierent  il orent grant poor . 
Li lions reconut l‘ asne  si comença a muire mout durement et lors lor corut seure  mes il n‘ en bleça nul ne ne fist mal de lor cors ne greuance  car li marcheanz deguerpirent totes lor choses  si s‘ enfoïrent por la poour de la beste q‘ il ueoient uenir grant et hisdeuse . 
Et si com il s‘ en fuioient  li lions muioit et si feroit la terre de sa keue mout durement . 
Li chamel qi charchiez estoient erent molt espoentez . 
Lors les acuelli li lions  si les enmena deuant lui et chaça tant q‘ il uindrent atout l‘ asne a l‘ abeïe . 
Qant il uindrent a la porte et li frere les uirent  il alerent a seint Ieroime  si li distrent . 
Qant il oï ceste nouele  il issi fors  si conmanda a ourir les portes et puis si dist  Descharchiez nos ostes des fes qe il portent  puis lor donez a mengier et aprés esgarderons qe nostre Sires uoudra a nous demostrer  qi si serf somes  de ceste chose demostrer et fere . 
Li frere firent ce q‘ il conmanda et atornerent mout bien les chameus et aaisierent . 
Li lions comença a aler molt liement par tout l‘ encloistre de l‘ abeïe  si se coucha deuant chascun frere  aussi com s‘ il uousist dire q‘ il n‘ auoit mie faite la felonie c‘ on li auoit sus mise . 
Qant ce uirent li frere  il firent lor peneance por la cruiauté del blasme dont il l‘ auoient reté a tort  car adont estoient moine piu et doz ne ne sauoient mie tant de mal  come il seuent ores . 
Ceus qi or sont het nostre Sire . 
Nus n‘ en porroit conter ne dire Lor maus ne lor malauentures . 
Deu heent et les Escritures Et lor ordre mescest del meins . 
Ia nus preudom n‘ ert lor compeins Qi ne s‘ en plaigne  c‘ est la fins . 
En moine a plus de larrecins Qu‘ en usurier de fauseté . 
Et se li cuens la uerité Sauoit de lor cuers les felons  Ia ne seroit li ans si lons Qe por eus feïst nule rien  Car ie li mant  sel sace bien  Qe por lui feroient petit N‘ en orissons n‘ en fet n‘ en dit . 
Li frere seint Ieroime disoient del lion  ueez ici nostre pasteur qe nos dampnions si cruelment com se ce fust uns deuorrieres et nostre Sires nos a demostré mout beau miracle  por ce qu‘ il fust de cest blasme escusez . 
Seinz Ieroimes qi bien sauoit ce qe a auenir estoit de ceste chose dist a ses freres  Apareilliez qe uos aiez uiandes a oés ceus qi uendront  si qu‘ il soient receüz honorablement  si com l‘ en doit ostes receuoir . 
Il firent einsint com lor seint pere lor conmandoit  car il ne trespassassent mie de legier obedience . 
Qant tot ce fu fet et atorné  uns messages uint qi lor dist et anonça q‘ il auoit hostes a la porte qi uoloient ueoir le pere de la meson . 
Seinz Ieroimes comanda c‘ on ourist la porte  si les lessast l‘ en a lui uenir . 
Cil entrerent enz tot honteus  encore fussent il mandé . 
Et tantost com il uirent seint Ieroime  il li cheïrent as piez  si li proierent merci et pardon del mesfet q‘ il fet auoient . 
Seinz Ieroimes les redreça et si lor dist et amonesta q‘ il une autre foiz ne feïssent tele oeure  mes preïssent lor choses et les autrui lessassent ne ne les couoitassent . 
Dont lor fist rendre lor chameus a totes lor charges qe onques riens n‘ en fu detrete . 
Dont parlerent li marcheanz tuit a une uoiz et si distrent  Beaus pere  nos te prions qe tu a oés le luminaire de l‘ eglisse fere et a oés les besoignes des freres de ceste meson faciez prendre la moitié de l‘ uile qe noz chameus aporterent  car nos sauons bien certeinement qe nos plus alames en Egypte por nostre utilité qe por l‘ utilité de marcheandise . 
Seinz Ieroimes lor respondi et dist  uos n‘ auez mie requis droiture et leide chose seroit qe nos qi deuons auoir pitié des genz et misericorde et aidier a lor besoing et doner del nostre uos greuissions et preïssons del uostre de qoi nos n‘ auons nule soffrete . 
Dont respondirent li marcheanz a seint Ieroime et si distrent  Nos ne mengerons ceenz ne ne prenderons nules de totes nos choses  tresq‘ atant qe uos auroiz conmandé a fere ce qe nos uos proierons  ce est que uos preigniez la moitié de l‘ uile qe nos chameus ont aportee . 
Et aprés uos auons nos en couenant et otroions qe nos et nostre oir donrons a uos et a ceus qi aprés uos uendront a oés l‘ eglisse de ceste meson chascun an une mesure d‘ uile . 
Lors fist seinz Ieroimes ausint conme a force reçoiure l‘ uile qe li marcheans li donerent . 
Et puis si mengierent li marcheanz et reciurent la beneïçon seint Ierosme . 
Puis pristrent lor choses et lor chameus  si s‘ en repeirierent en lor contrees . 
Ceste chose auint en la cité de Bethleem  si com cil de la uile le racontent . 
Bethleem fu la cité en qoi nostre Sires  li Sauueres de tot le monde  fu nez de la uirge  si com li prophete l‘ auoient deuant prononcié  et la fu mis en la creche . 
Et adont estoit la creche aornee et d‘ or et d‘ argent  si com seinz Antoines le raconte . 
Et la seruoit seinz Ieroimes et si frere par grant deuotion nuit et ior . 
Et adés i auoit luminaire . 
La creche estoit en une fosse a l‘ entree estroite et a cele entree fist messires seinz Ieroimes fere a son oés une sepouture en qoi il fu mis et enseueliz qant il parti de cest siecle . 
Ce fu as secondes kalendes d‘ octembre . 
Et adonc auoit il aempli nonante anz de son aage . 
Honoires estoit empereres a Rome qui . 
. 
anz auoit tenu le reigne par le coumandement de Celui qui uit et reigne parmenablement . 
