form Ici coumence la uie mon signeur seint Alexis . 
En cel tens qe la loy nostre Signor estoit creüe et essaucie et qe les genz se penoient donques plus de bien fere qu  il ores ne font  estoient empereor a Rome Honoires et Archades qi piu estoient enuers nostre Signor Iesu Crist et enuers tote creature fermement de cui tuit li bien uienent et nessent . 
Adonc auoit en la cité de Rome un haut home . 
Eufamianus estoit apelez . 
Cil auoit la poesté et la signorie desoz les empereors de tote la cité et de tote la contree et mout estoit riches d  auoir et de granz possessions et de cheualiers qui le seruoient et de beles mesnies . 
Et deseure tout ce amoit il nostre Signor et cremoit deuant tote creature . 
Feme auoit de haute lignie  Aglaïse auoit non  mout bone dame et mout amoit Deu et seruoit de tot son pooir et de tote sa cure . 
Nul enfant auoir ne pooient dont mout estoient desconfortés et souent en reclamoient nostre Signor . 
Eufamianus ieunoit chascun ior por l  amor nostre Signor tresq  a ore de none et dont auoit en son palés fet metre trois tables ou il asseoit les orphenins et les ueues et les pelerins  les malades et les poures . 
Et qant il auoient tuit mengié et il les auoit seruiz honorablement  il s  asseoit et si mengoit pein et eue tant seulement . 
Sa feme l  ensiuoit mout bien de fere bones oeures  si com cele qi l  auoit a us et en costume et chascuns fesoit ses orissons a nostre Signor Iesu Crist et si disoit  Beaus Sire Dex  souiegne toi de moi qe ie sui t  ancele et si me done tel fruit de mon mari qi puist conforter m  ame et mon cors . 
Tel uie  com ie uos ai conté et dit  menoit Eufemianus et Aglaïs  la bone dame sa feme  ne n  estoient mie despareil en lor oeures  car se li uns fesoit bien  li autres se uoloit assez plus pener de bien fere . 
Nostre Sires qi mout est pius et misericors et qi ne deguerpist mie ceus qi de urai cuer le reclaiment et apelent oï la proiere de la dame  car ele en charga un enfant qi mout fu de seinte uie  si com uos orroiz auant retreire se uoz uolez oïr et entendre . 
La dame porta son enfant tresq  au ior qe resons fu et droiture . 
Et qant il fu nez  il fu mout beaus  si en ot li peres et la mere mout grant ioie . 
Baptizier le firent et leuer de fons  si li mistrent non Alexis en baptesme . 
Li enfes crut et amenda si com a Deu plot  tant q  il uint en aage de metre a escole . 
Li peres et la mere le firent aprendre par grant cure et par grant diligense  car il l  amoient plus qe chose qi soit el monde . 
Il sot gramaire et rectorique et diuinité  tant q  il fu sages enfes et bien doctrinez de totes bones costumes . 
Il cremi Deu et ama si come son Creatour et son celestiel Pere . 
Il ne se desuoia mie de droite uoie  ce est de bien fere . 
Ainz ensiui del tout en tout la doctrine del Euuangile . 
Quant il fu en plein eage  ce est qu  il fu sages et entendans de tote chose  Eufemianus apela sa feme et si li dist  Donons feme a nostre fil  si acroistra nostre lignie . 
Qant la dame oï la parole de son mari  ele en fu si lie q  ele en cheï a ses piez de ioie  si dist  Nostre Sires te puisse esforcier de fere les noces de mon chier fil et si qe ie le uoie et m  ame s  en esleece et Il li doinst bone uolenté de conforter les poures et les besoigneus d  aumosnes droiturieres  Si com il le deuiserent  si le firent  car Eufimianus fist esposer a son fil une pucele qi de roial lignie estoit et furent assamblez par mariage el mostier Monsigneur Seint Boniface qi encore est en la cité de Rome . 
Qant il furent reuenuz del mostier et menez en la chambre qui mout estoit richement apareillie et encortinee de dras de soie de diuerses manieres  grant feste i ot tout le iour et grant ioie  car Eufemianus et sa feme estoient si liez de ce q  il ueoient lor fil de si grant beauté et de si sage et de ce qu  il estoit de tel aage qu  il auoit pris feme q  il ne sauoient qe fere peüssent de ioie . 
Qant uint a la uespree  Eufemianus dist a son fil  Beaus fiuz  ua gesir en la chambre ensemble o ta feme . 
Dont entra li iouenceaus en la chambre  si troua s  espose seant seur un siege . 
Et il li dona un anel d  or et une cheinture enuolepee en un drap de soie et si li dist  Prenez ces choses  si les gardez et nostre Sires serra entre nous deus tant com Lui plera . 
Ce sera la ramembrance de moi a uous . 
Et encore li dist il une autre priuee parole qe la pucele entendi bien et retint . 
Dont issi Alexis li iouenceaus fors de la chambre  si prist or et argent coiement tant com lui plot et se departi d  entre les genz si qe nus ne le sot et fors de la sale et ala fors de la cité a cele eure . 
Si ala tant q  il uint a Chaples . 
La troua il une naciele  si entra dedenz et naia tant qu  il uint a la cité de Magine . 
Dont issi li iouenceaus de sa nacele  si encontra genz qi bestes menoient chargies  si entra ensemble o eus en la cité et ala tant q  il uint au mostier Ma Dame Seinte Marie . 
La uit il une ymage en forme de crucefis qi onques n  auoit esté fete de meins d  ome  einz l  auoit nostre Sires donee a Agabaron le roi en sa cité . 
Dont uendi li enfes totes les choses qu  il auoit aportees et si departi et dona tout a poures et a besoigneus . 
Et ses dras uendi il meesmement  si acheta plus poures et le remanant departi il et dona  si com il le sot mius emploier por l  amor nostre Signor  et dont ala il en l  atrie nostre Dame ensemble o les autres poures querant les aumosnes et ce qe l  en li donoit repartoit il erranment por Deu a ceus qi mestier en auoient . 
Del tout en tout auoit mis en nostre Signor sa pensee et estoit en orissons et en pensees bones et en ieunes assiduelment . 
La nuit q  il fu issuz einsint de la cité com ie uos ai conté et dit  le qist l  en et demanda ﻿partout  mes l  en ne le pout trouer  car il n  i estoit mie . 
La grant ioie fu retornee en tristece . 
Li peres qi si dolenz estoit q  il ne sauoit q  il peüst fere l  enuoia partout qerre a sa mesnie  tant qe une partie en uint en la cité ou li iouenceaus estoit . 
La le trouerent il et si li donerent l  aumosne ensemble o les autres poures  mes onques ne le reconurent . 
Li seinz hom les conoissoit bien  si en looit nostre Signor et si disoit  Beaus Sire qui l  aumosne me fes reçoiure de ma mesnie proprement por ton seintime non  ie renç graces a Toi qi ies urais Dex pius et misericors et secorables . 
Cil qi le iouencel qeroient retornerent arriere a Rome  si noncierent au signor et distrent q  il trouer ne le pooient . 
Sa mere demenoit si grant duel qe nus ne le porroit raconter ne dire et gisoit toute estendue a terre et disoit q  ele ne s  en leueroit tresq  a tant q  ele auroit de son fil oï aucunes noueles . 
Ses barons n  auoit geü a li tresce qe ses fiuz auoit esté engendrez  einz s  astenoient de lor uolentez fere  por ce qe li enfes fust plesanz a nostre Signor et en ses oeures ententis . 
Einsint fu seinz Alexis en l  atrie nostre Dame en la cité . 
. 
anz ne n  osoit entrer en l  eglisse por ce qu  il cuidoit qu  il n  en fust mie dignez  tant qe ce uint une nuit qe li ymage nostre Dame s  aparut au secretein de l  eglise  si li dist  Fai entrer ceenz l  ome Deu qi la fors est  car il est dignes d  auoir le regne Diu del ciel . 
S  orisson est oïe deuant nostre Signor et li seinz Esperiz repose ensamble o lui et la resplendisseur de son uiaire est aussint deuant les angeles ueüe conme la clartés del soleil est ueüe seur la face de la Terre . 
Qant l  ymage ot einsint dit et parlé  ele se departi de celui et cil issi fors de l  eglisse por querre le seint home . 
Il n  en pot mie trouer  car n  en sauoit le non ne ne le conoissoit par enseigne nule  si repeira arriere et proia a nostre Signor qu  il li demostrast et ensignast par sa misericorde et nostre Sires li fist  car une uoiz uint  si li dist  Cil qi siet defors l  eglisse a l  uis plus proceinz  ce est li hom Deu qe tu demandes . 
Lors retorna arriere cil  si troua seint Alexis defors l  uis fesant ses orissons  si com cil qi a autre chose n  auoit s  entente . 
Dont le prist cil par la mein  si le mena dedenz l  eglisse et puis li demanda mout docement qi il estoit et de quel contree . 
Seinz Alexis li respondi et dist q  il estoit uns mout poures hom pechierres . 
Cil dist qe poures n  estoit il mie mout ne pechierres  einz estoit riches et pleinz de la grace nostre Signor . 
Dont s  assemblerent genz a lor paroles et li secreteins lor conta coment l  ymage de nostre Dame li auoit fet aler qerre cel seint home et amener en l  eglisse . 
Quant seinz Alexis uit et sot qu  il estoit einsint coneüs et depueplez par tote la contree et par toute la cité de ses oeures  il issi fors de la cité qi auoit non Edesse sanz congié prendre  si s  en ala en une autre uile qi Laudesse estoit apelee . 
La ne reuout il demorer  einz entra en une nef par qoi il uoloit aler a Tharse  une cité de Cilicie  et si dist par lui meïsmes qe la iroit il por ce c  on ne l  i conoissoit mie . 
Qant il fu entrez en la nef et li uoiles fu tenduz  uns uens de terre le parti et seura mout tost del port et tant les porta a grant force q  il uindrent a la cité de Rome par la riuiere del Toiure . 
La issi seinz Alexis a terre et si dist  Ce saces nostre Sires qe ie n  enterrai en autre meson qu  en la mon pere . 
Lors s  en ala toute la rue  si com cil qi bien sauoit la uoie . 
Dont auint si la chose q  il encontra son pere qi reuenoit del palés l  empereor et ensemble o lui granz genz de sa mesnie . 
Qant seinz Alexis le uit  il parla a lui et si li dist aussint com uns poures hom  Serz Deu  aies de moi merci et pitié et misericorde qi sui poures et besoigneus et si me herberge en ta meson et done del relief de ta table qe nostre Sires uoelle beneïr ta uie et si te doinst le regne des cius et uoelle garder et raemplir de sa misericorde un fil qe tu as qui est en pelerinage . 
Qant Eufemianus oï parler de son fil  il se pensa qu  il herbergeroit celui qi estranges estoit . 
Dont fist uenir seint Alexi en sa meson por l  amistié de son fil et si dist a ses serianz  Li queus de uous uoudra seruir cest poure home estrange  il sera frans toz les iors de sa uie et li donrai en messon rente assise . 
Li uns respondi et si dist  Sire  ie seruirai uolentiers a cest besoigneus home a uostre uolenté si com uos dites . 
Eufemianus li dist  Fai lui un grabat por son lit fere iluec  desoz ce degré deuant l  entree de ma chambre  si qe  qant ie enterrai dedenz et istrai fors  qe ie le uoie et si garde bien qe tu ne le corroces en nule maniere et si uoel encore q  il siece et menguce a ma table . 
Einsint com uos m  oez conter et dire  fu seinz Alexis herbergiez en la meson son pere . 
Et sa mere gisoit en son lit malade qi onques puis qu  il se parti de lui ne fu leuee  einz ploroit et menoit chascun ior dolor por son fil dont ele ne sauoit nule nouele . 
La feme seint Alexis estoit toz tens deuant la dame et si disoit  Ie n  istrai iamés fors de ceenz tant com ie uiue  einz tendrai chaesté  si com la torterele qui uet querant par bone uolenté son malle par mons et par terres qant ele n  en a mie . 
Aussint garderai ie et atendrai tant qe ie saurai qe li miens mariz est deuenuz . 
Cele uie menoit sa feme  tele uie menoit sa mere . 
Assez ert l  une et l  autre amere . 
Seinz Alexis estoit en la meson et menoit mout seinte uie . 
La mesnie son pere qi ne le conoissoient et qi cuidoient qe ce fust uns poures mendiz li fesoient mout souent mout d  anuiz et de hontes . 
Cil qi les escuieles et les hanas lauoient li getoient les laueüres seur la teste et le cuidoient esmouoir en ire  mes li seinz hom qi tout ce soffroit por l  amor nostre Signor ueoit et sauoit qe ce estoit oeure de deable  si le soffroit a grant ioie et en grant pacience  car s  il uousist  tout ce li fust mout tost amendé  car ce estoient meesmement ses serz qi ce li fesoient . 
Ceste uie et ceste choses souffri seinz Alexis en la meson son pere einsint . 
. 
anz n  onqes nus ne li sot par non ne ne reconut ne ne sot qi il fu  tant qe ce uint au tens qe nostre Sires uout reçoiure la siue arme et metre en ioie parmenable por la paine q  il auoit en la uanité de cest siecle por l  amor nostre Signor sostenue . 
Li seinz hom sot bien le ior qu  il deuoit morir et departir de ceste mortel uie  si apela celui qi le seruoit  si li dist q  il li baillast parchemin et enque et pene por escrire . 
Cil li quist erranment qe nule chose ne li osoit contredire . 
Dont prist seinz Alexis le parchemin  si escrist tote sa uie et conment il auoit alé et esploitié et coment il estoit departiz as noces de sa feme et coment il li auoit doné l  anel d  or et la ceinture enuolepee en une piece de drap de soie . 
Et si escrist les fez de son pere et de sa mere por ce q  il seüssent q  il lor fiuz estoit . 
Qant il ot tout escrit  il rebailla a celui l  enque et la pene  mes la chartre ne li bailla il mie  einz la tint en sa mein tote ploïe . 
Einsint remest la chose tresq  au diemence qe li apostoiles et li empereor estoient au mostier pour oïr le seruice . 
Et qant la messe fu chantee droitement aprés le postcommunion  fu oïe une uoiz qi dist  uenez a moi tuit cil qi traueilliez et qi charchiez estes et ie uos referai et assoagerai de uoz peines . 
Tuit cil qi el mostier estoient orent poor et s  esbahirent . 
Qant il oïrent la uoiz qi parloit en tel uoie et en teil maniere  il se lessierent cheoir a terre de poor  si distrent  Kyrie eleyson  Aprés ce qu  il orent einsint dit  la uoiz recomença a dire  Qerez l  ome Deu et si li proiez q  il proit por Rome . 
Ce remest et trespassa einsint cel ior qant li empereor et li apostoiles meesmement et tuit cil de la cité estoient si esbahiz por la uoiz q  il auoient oïe q  il ne sauoient qu  il peüssent feire . 
Seinz Alexis estoit a la meson son pere malades et rendoit ior et nuit a nostre Signor graces assiduelment et loenges et li requeroit merci et pardon de ses pechiez et qu  il li otroiast a auoir uie parmenable . 
Qant uint au ioesdi a la matinee  il rendi l  ame et li seint angele l  emporterent es cieus a grant ioie et a grant leesche . 
La uespree s  assemblerent li dui empereor et li clergiez de la cité pour aler qerre le seint home  si come la uoiz lor auoit dit et enseignie . 
Si com il s  apareilloient por ce feire qu  il deuoient  il oïrent la uoiz q  il deuant auoient oïe et si lor dist qu  en la meson Eufemien estoit li cors . 
Donc parlerent il a Eufemien et si li distrent  Tu as en ta meson la haute grace et la signorie et si ne la nos as mie demostree  Eufemiens lor respondi et dist  Ce sace nostre Sires qe ie mie n  en i sai . 
Lors apela celui qi deseure tote sa mesnie estoit  si li dist  Sez tu li quieus de ma mesnie a tel grace  Cil respondi  Ie n  en conois mie . 
Dont comanderent li empereor q  en alast a la meson Eufemien qerre l  ome nostre Signor . 
Eufemiens enuoia deuant en sa meson por apareillier les sieges et por fere beau luminaire et embraser encens a oés ceus qi i uendroient  car tele estoit la costume adonc . 
Einsint le firent li seriant com il lor estoit comandé . 
Dont uint Eufemiens et cil qi le seint home qeroient ensanble o lui a sa meson . 
La seinte dame  la mere seint Alexis  sozhauça le sidoine qi deuant une fenestre estoit ou ele gisoit et si dist  Qieus resons est ce et qieus noise et de qoi sont cez paroles  Sa brus qi deuant li estoit li disoit tout ce q  ele ueoit et qe la auoit grant assemblee de genz . 
Li serianz qui seint Alexi gardoit dist a Eufemien son signor deuant toz ceus qi la estoient  Ie ai ueü l  ome qe uos me comandastes a garder fere mout seintes oeures  car il se fesoit acomenier chascun diemence ne ne mengoit de pein chascun ior qe . 
. 
onces et grant abstinence auoit en lui meïsmes d  eue q  il n  en beuoit se mout peu non tote la semeine ne ne dormoit ior ne nuit  einz estoit toz tens en orissons et en proieres . 
Li pluiseur de la iouene mesnie de ceens le gaboient et assailloient par paroles et il ne se corroçoit onques ne ne s  esmouoit en ire . 
Or est morz et trespassez de ceste uie . 
Quant Eufemianus oï ce  il corut mout isnielement la ou li cors gisoit  si le comença a hucier  mes il n  i troua ne uoiz ne parole . 
Lors le descouri  si uit qe li seinz hom auoit le uiaire aussint cler com uns angeles et aussint resplendissanz et en sa mein tenoit une chartre q  il auoit escrite . 
Eufemiens tendi ses meins a la chartre  por ce q  il la uoloit prendre et lire  mes li seinz hom la tenoit si fermement q  il ne li pooit oster ne partir de la mein por chose q  il peüst feire . 
Qant ce uit Eufemiens  il repaira as empereors arriere et si lor dist  Nos auons troué celui que nos querons . 
Dont lor conmença a conter la uie qe li seinz hom auoit . 
. 
anz demenee en sa meson et ore estoit morz et tenoit en sa mein une chartre q  il ne li pooit oster ne auoir tant qu  il l  eüst leüe . 
Qant ce oïrent li em﻿pereor  il conmanderent c  on feïst un haut lit atorner mout richement et si meïst l  en le cors deseure . 
Qant ce fu fet  il murent de la ou il estoient et ensemble o eus li apostoiles et tuit li senat de Rome et granz pueples aussint  si uindrent a la meson Eufemien ou li seinz cors gisoit . 
Dont parlerent li empereor tout em plorant  si distrent  Seinz hom qi ci gis  encore soions nos pecheors  si somes nos empereors et ci est li apostoiles qi peres est as crestiens  done cele chartre qe nos saçons qi tu ies et q  ele senefie . 
Tantost ouri seinz Alexis sa mein et lor lessa aler la chartre q  il deuant ne uoloit baillier a son pere . 
Donc la baillierent li empereor a un clerc  si li conmanderent a lire . 
Tuit cil qi la estoient se teurent et li clers lut la chartre tote outre et esponst oiant touz . 
Quant Eufemiens qi peres estoit seint Alexi oï les paroles qe ses bons fiuz auoit escrites  il se leua toz droiz de son siege  si comença bien a fere semblant d  ome dolent  car il despeça totes ses uesteüres et si detrest toz ses cheueus et se lessa cheoir parmi le cors tout plorant et criant a longue alaine et si disoit  Hee  Mes tres doz fiuz  por qoi auez uos si corrocié m  ame  Et por qoi auez uos mis si grant duel en mon cuer toz les iorz de ma uie  Beaus fiuz douz  ie cuidoie parler a toi por sauoir qi tu fusces  mes  las  chetis  non ferai  car ie te uoi mort ne riens ne me respons . 
Beaus fiuz qi estoiez le confort de ma uiellece  qe dirai ie et quel duel porrai ie demener por toi toz les iorz de ma uie  Lors se pasma et deuint aussi pailes come cendre . 
Aprés uint la mere qi meinte grant doleur auoit demenee por lui et sostenue . 
Qant ele sot qe ce estoit ses fiuz qi la estoit morz  ne fu mie gas de la doleur q  ele comença a fere  car ele coumença ses dras a descirer et a derrompre  aussint com li lions fet la roiz qant il est atrapez desoz par les ueneors et ses cheueus meesmement desrompoit ele a ses meins come forsenee et regardoit a la foïe uers le ciel et a la foïe uers le pueple qi entor li estoit  si lor disoit  Beles genz  car me lessiez por Deu aler ueoir mon fil a cui l  esperance estoit de ma uie et cui ie aletai de mes mameles . 
Qant ele auoit ce dit  ele se referoit enmi le piz et redemenoit une doleur si desmesuree  car ele se rescrioit a hautes uois et si disoit  uous toz et toutes qi ci estes assamblez  et plorez ensemble o moi et demenez doleur  por ce qe mes fiuz a esté . 
. 
anz en ma meson ne ne le conut nus hom qe ce fust Alexis  l  esperance de ma uie . 
Si serf le leidengoient ne ne sauoient qui il estoit ne ne le conissoient . 
Dont se rescrioit a hautes uoiz aprés et disoit  Beaus fiuz qui lumiere estoiez de mes iols  coment te peüs tu celer en la meson ton pere si loing termine  Lors baisoit le cors  si disoit  Beaus fiuz  por qoi auez uos einsint ouré uers moi  uouz ueiés uostre pere et moi chascun ior plorer por uos et si ne uos descouriez mie ne n  auiez pitié ne misericorde de nos  A ceus qi la chastioient et confortoient disoit ele  Lessiez moi ma grant dolor demener  car ie l  ai assez de qoi fere . 
Dont recomençoit sa doleur a fere la feme seint Alexi qi a hauz criz crioit et ploroit et auoit totes ses uesteüres derroutes et si disoit  Lasse  ore a primes sui ie deguerpie  or sui ie ueue  Cui garderai ie  mes ne atenderai nule chose se ploremenz non toz les iorz de ma uie . 
Li peuples qi la estoient assemblez et la genz s  esbahissoient et esmerueilloient mout durement de ce q  il ueoient et si ploroient por la dolor q  il ueoient fere au pere et a la mere et a la feme seint Alexi . 
Dont comanderent li dui empereor c  on aportast le lit sor qoi li seinz hom gisoit enmi la cité et si firent partout noncier et dire q  il auoient troué l  ome Deu q  il auoient quis . 
Tuit reuenoient encontre le seint cors  homes  femes  et cil qi enferm estoient de lor maladies et languereus i guerissoient de lor enfermetez . 
Li muel i rauoient lor paroles  li auugle lor ueües  li liepreus i estoient mondez  li derué i guerissoient . 
Ces miracles ueoient et ooient li dui empereor qi meesmement portoient le cors del seint home  mes si grant presse i auoit q  il ne pooient auant aler ne de la place le seint cors remouoir . 
Dont comanderent li dui piu empereor  Honoires et Archadies  q  on gietast or et argent en la place  por ce qe li pueples entendist au reçoiure et la presse en fust aclaroïe . 
Einsint fu la chose fete  mes onqes a l  or ne a l  argent ne tendirent  einz se traioient pres del cors de quanqu  il pooient  mes neporqant s  efforcierent tant li dui empereor et li haut home qu  a grant peine et a grant angoisse l  emporterent au mostier Seint Boneface . 
La le mistrent tout chantant hymnes et loenges a nostre Signor . 
Dont firent fere le monument seint Alexis et d  or et d  argent et de pierres precieuses en l  eglisse . 
La l  enfoïrent et mistrent a si grant honor  com il deuoient fere . 
Et la a fet nostre Sires meint beau miracle et fet encore tresq  a hui cest ior . 
Ce fu au disieme ior del mois de iulie qe Honores et Archadies estoient empereor de Rome . 
De la sepouture au seint cors issoient unes aussi doces odors com de piument . 
Et se aucuns requiert aïde a nostre Signor par uraie creance  nostre Sires li otroie par la proiere seint Alexi  car li seinz hom aïde a toz ceus qui ont esperance en nostre Signor . 
Et bien est droiz qe qi nostre Signor sert ententiuement et par fin corage qu  il en ait tel merite qu  il i peire  car qi bon signor sert bonne merite atent et qi mauués le siert si s  en repent souent . 
Seinz Alexis serui bon signor  qant il se tint as comandemenz et a la loy nostre Signor . 
Dont la plus grant partie de ceus qi ore sont s  eslongent et seruent autre signor q  il ne deueroient  ce est au deable . 
Et cil qi a tel signor se tienent en auront lor deserte tele qu  il en iront en infer ou il en sofferront tormenz et paines qi toz tens duerront  si com les Escriptures le tesmoignent qi uerité dient . 
Et cil qi nostre Signor seruiront et a ses conmandemenz se tendront  il auront la ioie parmenable ensemble o les angeles  o les archangeles et o les martyrs et o les confessors et o les uirges si grant qe nus ne la porroit conter ne dire . 
A cele ioie deueroit chascuns hom penser tout adés et entendre et la nos doinst paruenir nostre Sires Iesu Criz qi uit et regne parmenablement par tout le siecle des siecles sanz fin . 
Amen . 
