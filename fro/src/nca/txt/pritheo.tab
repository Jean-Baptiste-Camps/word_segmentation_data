mere dieu qui vous siert mout a bon guerredon 
car nus ne vous siert dame longement em pardon 
qui vraiement vous aime vous li querez pardon 
a celi de qui vienent tout li savereus don 
dame car m aprendés que vous sace siervir 
et que je par vous puisse l amour dieu desiervir 
mais je l ai tant coureciét n os mais vers lui guencir 
si me couvient a vous a warant revenir 
pour warant va on dame a la grant fortereche 
dame je ving a vous en me tres grande destrece 
se vous ne m aidiés dame mis iere en tel destreche 
dont jamais n isterai se vos sens ne m adreche 
mais vous estes li voie ki savés adrechier 
ciaus qui a droit se veulent de leur maus esrachier 
dame je sui keus aidiés me a redrechier 
je me veul acorder aidiés me a rapayer 
dame vous estes cele qui les plourans apaie 
je me veul acorder pour diu tailliés ma paie 
mais peu ai repentance c est chou ki plus m esmaie 
et se jou en ai point ne sai s ele est vraie 
dame trop ai estét de grant desmesurance 
de mon tres dolant cors c ainc n i ous atemprance 
sos de cuer sos de bouche outrageus de le pance 
dame proyés vo fil k il me doinst repentance 
le pentance me doinst par coi plour mes pechies 
dont mes cors et mes cuers est trestous depechiés 
tres douche mere dieu ki les cuers radouchiés 
arouse me le mien car il est tous sechiés 
vous estes li solaus ki le mont enlumine 
vous estes li chemins ou on se rachemine 
se vous ne m aidiés dame ancoisque je tiermine 
bien puet dire cis las keus est en le mine 
en le mene est li ame par ma chaz si minee 
c ausi gist empirie con fus en cheminee 
mais se par vous n est dame a droit chemin minee 
bien puet dire cis las en infier ert minee 
dame tant ai couru que ne sai retourner 
li douleurs d icest monde m a fait si bestourner 
que je ne sai mon cuer a nul bien retourner 
tres douce mere dieu veuillés moi aboter 
que jou sache vo fil et vous de cuer amer 
dame se je vous aim dont ai je bien amé 
car dont amerai jou le douch vregie ramé 
que dius a de tous biens et de tous sens clamé 
dame escaufés mon coer car trop l ai enduré 
voirement l ai rimee de glace et de 
froidure 
de pechies engelés de venin et d ordure 
car tout a fait mes las cors de honte et de laidure 
que c est fine mervielle que jhesu cris l endure 
et puisque dius l a tant souffiert et enduré 
que j ai en mes pechies si longement regné 
dame bien doi counoistre ceste larghe bonte 
soyés de men conseil tant que j aie conté 
conté en quel maniere os contre demander 
qui tant ai de maus fait n ainc n en vous amender 
et coument os je dire je me velh acorder 
qui men cors ne puis faire a nul bien atourner 
tres douche mere dieu par vo misericorde 
proyés vostre douch fil qui a tous biens s acorde 
qu il ancoisque je muire m estraigne de tel corde 
que de lui et de m ame soit faite la racorde 
dame au darain jour de men destroit depart 
proyés vostre chier fil qui tous les biens depart 
qu en paradis me doinst un anglet d une part 
car se por vous n est dame jou n i os clamer part 
dame vous estes cele qui portés les messages 
vous portés por les fols vous portés por les sages 
vous estes tours en marche ki wardés les passages 
ki a dieu veut aler a vous est li voiages 
aussi com li chastiaus ki en marche est assis 
est warant et reches au besoing ses amis 
et desfent d autre part de tous ses anemis 
aussi estes vous dame li reches a chaitis 
dame voirs est k en marches sont li parlement pris 
la fait on les acordes de cou c on a mespris 
a vous doit faire pais cuers qui bien est apris 
et ki a vous s acorde dieus le remet em pris 
dame chastiaus en marche doit estre travilliés 
s on vous assaut souvent ne vous en mierveilhiés 
se li chastiaus recete les fuians essilliés 
vous estes li consaus a tous desconsilliés 
voirement s il veulent croire vo conseil vraiement 
c est de laissier les maus tout au commenchement 
repentir et gehir et faire amendement 
amer dieu vivre a droit ne puet estre autrement 
dous chastiaus douce tours tres douce fermetes 
tous tans venra a vous pour mes enfremetes 
dame s il vous anoie proyés dieu si hastés 
tant que de s amour soit mes las cuers visités 
mais amours ne puet voir en mon cuer trover voie 
car ma grans felonnie me destourne 
et desvoie 
ne ja n i enterra pour nul bien que je voie 
se par vous douce dame s amiste ne m envoie 
car vous me poés dame plus que nus sains aidier 
et plus hardiement poés a dieu plaidier 
li saint en de priant me puelent avancier 
mais vous poés diu dame commander et proyer 
vous poés dieu proyer comme sainte puciele 
et com se propre fille et com se propre anciele 
qui yy mois hierbega tout dieu dedans sa duce cele 
or vous proi douce dame par vostre grant doucour 
que vous me secourés a men besoing gregnour 
proyés et commandés vo fil et vo signour 
k il emplisse mon cuer de se tres grant amour 
tours fondee en amour soliaus plains de pitie 
ja n est il nus ki puist nombrer vostre amistie 
vous estes plaine lune tant avés esploitié 
vous n aidiés mie dame vos a moitie 
vous ne vous cangiés mie con de fortune 
vo bontes est tous tans toute entire et toute une 
a tous vrais repentans est vostre amours commune 
ne vous sai mieus noumer ciertes que plaine lune 
vous estes plaine lune et serés sans decours 
cuers ki a droit vous aime il atent vrai secours 
trop i ai atargié metre m esteut au cours 
dame secourés moi car mes termes est cours 
vous n estes mie lune croissans et descroissans 
ains estes de tous biens raemplie tous tans 
qui bien vous ameroit comme loiaus amans 
de vostre amour seroit tous ses cuers sourundans 
si plaine estes de bien que toute en sourondés 
dame par vo mierchi sour moi en respandés 
tant que mes cuers li fel ne puist estre arousés 
c autrement ne puis estre de mes pechies mondés 
vous estes l olifans ki ainc ne se ploia 
se dieus s offri a vous hautement s emploia 
car par vous douche dame ses biens nous desploia 
encore estes vous dame nommee a droit montaigne 
car nient plus c a un mont parroit une castaigne 
n est il bontes el mont ki a le vostre ataigne 
pour cou aporta dius a vous d amour l ensegne 
dame ainsque vos dous cuers fust de dieu aournés 
ert li peules del monde si tres mal atournés 
que ja si tost ne fust hons del siecle tournés 
qu il ne fust en infier conduis et bestournés 
quatre mil ans et plus fu li mons a lagan 
par l orguel del dyable et par son mal engan 
ame n issoit de cors nes l ame saint jehan 
qui n alast en infier par le pechie d adan 
voirs est que dieus estoit a cel tans si 
viers le peuple qui ert si tres maleures 
que angles ne archangeles n osoit pryer pour eus 
mais pour vous douche dame devint dieus amoureus 
tres grans fu li amours ki tant le deporta 
que nos et tous ses biens en vous seule aporta 
yy mois trestous entirs en vous se deporta 
puis vint au felon siecle ou peu de deport a 
tres granz fu li amours ki cruaute venqui 
par amours vint a vous par amours en nasqui 
par amours fu el monde povres tant com ilh i vesqui 
par amours i morut par amours i vesqui 
si granz fu li amours et si aigre et si fors 
que deschi en enfier en ala li confors 
ainc ne l pot contrester crampons ne huis fors 
que dieus par fine amour n en gietast sa gent fors 
amours les en traist fors amours ressuscita 
amours remainst entiere amours el ciel monta 
amours a pentecouste sa gent reconforta 
amours se douce mere ens el ciel emporta 
dont enforcha no joie quant ele fu ravie 
car ele fait pour nous a dieu tant envaie 
qu il nous pardoinst nos maus et nos doinsst se boune vie 
teus dame doit bien estre par fine amour siervie 
dame qui vous saroit a vo voloir siervir 
ver301vous le sariés bien largement desiervir 
mais cis mondes me set men las cuer si ravir 
que j i sierc mius celui ki me veut asiervir 
dame com cis mons est de dolour entechiés 
mierveille est k en abisme n est piecha trebuchiés 
mais vous proyez tant dame vostre fil et huchiés 
que par forche d amour se grant ire adouchiés 
dame vous nous siervés a vo coust voirement 
mais nous le desiervons ver vous mout povrement 
et quant vos fius veut prendre des meffais vengement 
lors metés pour nous dame tout vo cors em present 
dont faites vos prieres saint saintes et pucieles 
et moustrés vo douch fil vo pis et vos mamieles 
et li ramentevés les tres douches nouvieles 
k il vous tramist par l angele qui mout li samblent bieles 
adont l avés vous dame si aert et si pris 
qu il ne se veut deffendre si l avés vous souspris 
et dist " dame vous estes de si glorieus pris 
qui la desous vous siert cha deseure ert siervis 
mere " fait li dous dius " cis peules se desvoie 
par orguel me laidange par pechie me guerroie 
et par fine droiture bien vengier m en poroie 
se vous seule n estiés plus ne le soufferroie 
mais quant vous dites mere biaus fius je te portai 
et jou voi les dous flans ou jou me deportai 
et les douces mamieles mere que j alaitai 
si m avés enivré que respondre ne sai 
fors tant que pour vous dame les deport et atent 
et si sui mout tres lies quant aucuns se repent 
cil qui la desous mainent proient si douchement 
qu il me font atemprer auques mon mautalent " 
ne doit on bien tel dame son sierviche livrer 
qui si set son seignour et son fil enivrer 
pour cou qu ele nous veut des mauvais delivrer 
cuers gentius ki bien l aime ne s en puet dessevrer 
dame dame mil fois et plus que ne puis dire 
nient plus que je poroie tout le mont desconfire 
ne poroit tous li mons vo grant bonteit descrire 
cuers ki aime tel dame doit bien pechie despire 
cuers vilains envieus ne la poroit amer 
vilains cuers l ameroit voist soi noier en mer 
mais cuers qui vilounie ne poroit endamer 
doit amer cele dame et amie clamer 
pour cou ne di ja mie ja cuers n en iert redois 
si noirs ne si mauvais ne si durs ne si frois 
s il ne confiesse a droit et se repente anchois 
que dius et ceste dame ne le fache cortois 
conment amons nous cou ki nos ames hounist 
pour quoi n amons nous donques cou qui l ame warist 
les amours sont si grans des boins en jhesu crist 
qui les a c est mierveille quant il onques en ist 
ha dous dius deboinaires s un petit en avoie 
de cele grant amour qui desvoyés ravoie 
jamais n iroie seus ne par champ ne par voie 
mais ne sai c amours set li vrais dieus m en avoie 
ciertes s enfiers ert niens si diroit on pour voir 
c on doit faire mierveilles pour jhesu crist avoir 
il se mist pour nous tous ains n i mist autre avoir 
on se doit tos remetre pour s amour rechevoir 
ki bien veut dieu amer s aint le virge marie 
qui onques de bien faire ne fu jour esmarie 
cuers qui a li se prent hautement se marie 
et quic onques le suit n a pas voie esmarie 
c est voirs et drois conplaint car ains en li n 
out tache 
et si est nostre escus lassus et nostre estache 
qui par amours le siert et en foi s i atache 
atachiés est a dieu d une amourouse atache 
dous dius com il se fait a vous bien atachier 
et toute amour mondaine de son cuer destachier 
ciertes s on connissoit que dius l achata chier 
s il n iert plus que diervés ne l vaurroit courechier 
or est mierchis et pais ki aquiert a concorde 
et amours qui tout vaint car tous jours bien recorde 
merchi huce amours trait pais la droite acorde 
dieus se veut acorder faus est qui s en descorde 
amoureuse est li corde u a si dous cordons 
en acordant nous proie que nous nous acordons 
se nous en vraie amour ces cordons recordons 
ja dius ne soufferra que nous en descordons 
dame qui les descors en droit point acordés 
acordés mon las cuer qui tous est descordés 
se vous m ame et mon cors envers dieu n acordés 
par mes pecies puis estre en infier encordés 
quel bonte fai jou dame a vo fil se jou l aim 
se s amour connissoie il m aroit pris a l aim 
mais jou vous requir dame et de cuer vous reclaim 
que vous proyés pour mi car par dette a vous plaim 
pour cou vous fist dius dame que aidier nous devés 
roine estes des angeles le pooir en avés 
et vos cuers est si dous que faire le volés 
or faites le besogne car faire le savés 
dame cist yy point sont en vous ce me samble 
pooirs dette et voloirs et savoirs tout ensamble 
dame proyés vo fil ou tous li biens s asanle 
c al jour del jugement de lui ne me dessamble 
encore estes vous dame vraie estoile de mer 
ree plaine de miel ou il n a point d amer 
mere pour gens nourir amie pour amer 
ajue que on doit au besoing reclamer 
estoile estes pour quoi dire le me couvient 
car par vous se radrece cuers ki a vous se tient 
ausi come li nes par l estoile a port vient 
a dieu par vous revienent pecheour mout bien s avient 
ree de miel pour quoi u n a point d amertume 
pour cou que mains chaitis qui par son pechie tume 
est souvent repentans et souvent se ralume 
car vo doucours atempre les durs cuers par coustume 
mere estes pour nourir car vous nous norrissiés 
qui en vostre amour vit il est bien encraissiés 
se n estoit vo pryere dont vo fil rapaisiés 
je croi que tout li mons fust piecha perilliés 
vous estes nostre ajue c est voirs et nos escus 
car par vous douche dame fu l anemis vencus 
encore a en vous dame yy principaus viertus 
dont tous li biens nous vient no joie et nos salus 
vous fustes li vrais thrones ou li fius diu monta 
yy escaillons i out ains nul n en mesconta 
l angeles qui le salu en vo vregie planta 
dont li dous fruis issi qui tous nous racata 
li premiers escaillons se jou bien dire l ose 
ou li fius diu monta pour ataindre le rose 
ce fu cou que li angeles trouva le virgene enclose 
seule de tous pechies et de tous maus desclose 
a chou qu il entra ens et k il le trouva seule 
poons nous bien entendre qu ele n iert mie seule 
de courre aval le vile ne portant sa kenolhe 
ains estoit de tous maus sourde et monde et aveule 
en estre seul pour dieu n a mie grant peril 
car mainte compaignie met maint home a essil 
nes au siecle s en sentent li franc home gentil 
qui tant les ont tenues qu il en sont tenu vil 
li autres escaillons se jou a droit le noume 
c est cou qu ele fu virgine et nete come pome 
c ainc de cuer ne de cors n avoit pensé a home 
bien l avoit dieus eslite a son oes c est la soume 
en estre vraie virgine couvient mout grant purte 
car il couvient c on ait cuers et cors si enté 
en l amour jhesu crist et en sen fermete 
c on ne penst ne ne die ne fache lasquete 
mais les autres el siecle n ont pas virginite 
ains s en tienent par honte autre pour povrete 
autre pour le haine de leur grant parente 
et li autre pour cou k il n ont leur volente 
encore est boin c on laisse mal a faire pour honte 
qui le lait par poverte cil meismes se doute 
qui le laist pour peur asses doi estre en conte 
mais qui pour dieu s astient c est cil qui plus haut 
monte 
mais ceste fu si virgine et si pure et si fors 
c onques vanite n out ne en cuer ne en cors 
ele fu toute virgine et dedens et defors 
pour cou se mist en li li pius misericors 
li tiers escaillons est k ele fu peureuse 
quant vi l angele venir o clarte miervilleuse 
en si tres biele fourme et en si deliteuse 
n avoit nul home apris si fu un peu honteuse 
n est pas grans preus a feme keke nus vous en die 
qui au siecle se moustre trop baude et trop hardie 
feme bien embatans est plus tost envaie 
que cele qui se warde par fine couardie 
li quars escaillons est ce que ele fu sage 
volentiers entendi et oi le message 
doucement dist a l angele sans parole volage 
" sire conment ert chou sans estre en mariage " 
mout par fu ore sage ki respondi premiere 
" sire conment venra a moi ceste lumiere " 
et li angeles li conte trestoute la maniere 
qu ele de diu seroit et dame et tresoriere 
chou ke li dist li angeles forment li abieli 
tantost que dit li out fu dieus mis dedens li 
qui le cuer et le cors de tout bien li empli 
s ele ne fust bien sage ele i eust fali 
a che mot l ont pierdu les sotes et li sot 
qui font les grans outrages et dient maint lait mot 
bien pueent pierchevoir cil et cele qui m ot 
que par sens a on diu ki tout bien voit et ot 
li quins des escaillons ce fu que li puciele 
par fine humilite dist qu ele estoit anciele 
ne se clama or mie dame ne damoisiele 
ne ne fist l orguilleuse pour si haute nouviele 
a cest mot l ont pierdu je cuic li orguilleus 
qui sainte humilite ont chauchie ensus d eus 
soient clerc soient lai il sont vain glorieus 
ja dius ne montera en ces maleureus 
le sisime escaillon doit on bien avant traire 
ce fu obedience dont ele ert debounaire 
" sire " dist ele a l angele " vos dis me puet mout plaire 
or face dieus de moi selon ton essamplaire " 
volentiers otria cou que dius avoit dit 
a ce mot l ont pierdu li felon contredit 
qui sainte obedience ne prisent nes un petit 
mais s il sont en ce pris il en seront maudit 
seignour dius nous sueffre ore mout deboinairerment 
mais quant venra au jour de son grant jugement 
la ert cascuns jugiés si tres estroitement 
c on ne l en receveroit a nul amendement 
he las com cil serra malement deceus 
qui a cel jour n en ert a mierchi recheus 
mar ara les pechies ne les maus creus 
par qu il ert as diables ne en lor mains cheus 
ciertes mout ert hounis ki charra en lor mains 
car ja n es trouvera de nul bien faire humains 
et car nous repentons sangnor si pechons mains 
et travaillons nos cors et as soirs et as mains 
ki son cors ne travaille pour dieu et pour sa mere 
et ki d aumosnes n est as besogneus semere 
merite en avera si et si amere 
k infiers en ert tous jours de mal faire l amere 
tres douce mere dieu dame sainte marie 
ma pensee est souvent et vaine et esmarie 
car li fel anemis me semont et tarie 
par quoi ma conscience et mes cuers se varie 
dame se mes pechies et mes maus recordés 
et de mi a nuisir de riens vous acordés 
a vostre fil serai si tous jours descordés 
k es loyens d infier iere loyés et encordés 
dame se vos chiers fius et vos peres recorde 
les grans maus que j ai fais ou il pas ne s acorde 
destrains iere en infier de le vilaine corde 
s envers li ne m ait vostre misericorde 
maisque je croi et sai et teus est mes recors 
que vostre mierchis ne m aide et vostre acors 
a celui qui tous venge les maus et les descors 
que ja n iere pierdus en ame ne en cors 
dame theophilus a dieu se descorda 
si k es loyens d infier se mist et encorda 
mais vostre tres dous cuers ou tant de misericorde a 
puisk il se reconnut bien tost le racorda 
dame mout ai esté pechieres et encore sui 
et de cou me repent que jou onkes le fui 
car cil ert trop hounis a qui dieus dira " fui 
tu n as em paradis ne reches ne refui " 
dieus com ert dolereus et tres crueus cis dis 
a ceus qui dieus dira " fuiés mon paradis 
et entrés en enfier ou vous serés tous dis 
la ert pour vous li feus toz ardans et espris " 
mar aront tant leur cors aaisiés et refais 
cil pour qui cis grans feus ert en infier refais 
car au grant jugement trouveront leur fourfais 
dont li cors et les ames soufferront les grans fais 
les grans fais soufferront et dolereus manoir 
cil ki par leur outrage iront laians tous jours manoir 
et si leur couvenra a tous jours remanoir 
en liu ort et vilain lait et hideus et noir 
ostel auront vilain plain de feu et de flame 
cil qui pour euls aisier renoieront lor ame 
pour cou vous proi mierchi biele tres douche dame 
c anemis ne m i tiegne conduie ne adame 
dame qui tous li mons doit siervir et amer 
et qui a tous besoins il couvient reclamer 
ne me laissiés illuec destruire ne dampner 
ou tant a de mauvais ne ou tant a d amer 
tant i a de mauvais et d amer et de sur 
que tous li miudres clers qui soit de chi qu a sur 
ne vous poroit descrire tant seulement le mur 
dont cil seront enclos ki n ierent net et pur 
par foi bien ert hounis qui cil murs enclora 
car ja par nul pooir fors ne s en esclora 
et ki pour diu penitance soustenir ne vora 
de son cors et de s ame mauvaisement gora 
" je ne puis " font li un " penanche maintenir 
ne villier ne juner je ne l puis soustenir 
ne des pechies a faire ne me puis astenir " 
et ensi ne puet on em paradis venir 
ki ne pora veillier souffrir le juner 
et eskiver les maus et les biens auner 
je li di oiant tous haut et cler sans runer 
que dius son paradis li vaurra eschiuer 
e n est bien drois que dius son paradis eschiue 
a celui qui est plains d envie et de rancune 
boines gens ja n est il de toutes joies qu une 
et si iert a tos ciaus qui le vauront conmune 
conmune est a trestous ki avoir le vaurront 
mais c iert por un couvent que ja n i enterront 
desque por diu siervir premiers le comperront 
car ja en si grant joie pecheour ne manront 
ja en si grande joie n enterront pecheour 
se de leur maus ne sont premiers repenteour 
dont seront bien houni cil laron lecheour 
traiteur userier larron et trecheour 
pour quant je ne di mie que nus soit si pechiere 
maisque par repentance soit de mal repentiere 
et par confiession en vuelle estre adrechiere 
que dius ne le recuelle et fache biele chiere 
ja n ara tant fourfait que dius ne le recuelle 
maisqu il a son sierviche se ratraie et racuelle 
et confiessions vraie raverdist comme fuelle 
l ame del pecheour maisque croire le veulle 
par confiesion vraie est l ame raverdie 
ja tant n ara esté de mal faire escandie 
dont est boin que cascuns ses maus en tel point die 
que s ame ne deparche fors de son cors mendie 
