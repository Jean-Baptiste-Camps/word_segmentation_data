ore oez tuit communement 
gardez qu i n i ait pallement 
la passion dieu entendez 
comment il fu pour nous penez 
ne le doit oir creature 
n en ait dolor ja tant n iert dure 
pour quoi il ait entendement 
au roi del ciel omnipotent 
la lestreure vous ai dite 
que raconte l esvangelistre 
mes ne seusmes que monta 
se bien vous plest si l orez ja 
la feste aus juis aprismot 
ce dit li livres mot a mot 
qui pasques estoit apelee 
sus toute riens estoit gardee 
li mestre prince de la loi 
qui n ont cure de dieu le roi 
et li provoire et tuit li mestre 
querent moult destre et senestre 
comment peussent jhesum prendre 
et par boidie en la croiz pendre 
chies l evesque sont assemblé 
qui kaiphas iert apelé 
ilecques fu conseil tenu 
la parole fu de jhesu 
com faitement le trairoient 
pour les torbes que il cremoient 
ce dient tuit ' lessiez aler 
puis en porrommes mieuz parler 
ceus qui venu sont a la feste 
tost em porroit issir moleste " 
li uns a dit ' bien est isi " 
chascuns des autres respondi 
' issi le poons bien loer 
et tuit ensemble acreanter " 
cel jor que dieus fu la venuz 
et a cel feste receuz 
fu li peuples en tel esfroi 
par les menistres de la loi 
que cil qui conjoui l avoient 
le soir herbergier ne l vouloient 
ains s en issi de la cite 
lui et sa gent forment lassé 
li deciple si orent fain 
de jeuner furent tuit vain 
de jerusalem s en issirent 
un figier devant eus choisirent 
cele part pristrent a aler 
el figier cuidierent trouver 
fruit qu aucun d eus peust mengier 
pour leur grant mesese estanchier 
mes onques n i trouverent rien 
fors fueilles dont fu chargié bien 
' maleoiz soit " dient il tuit 
' li arbre qui ne porte fruit " 
jhesus crist et sa compaignie 
d ilec s en vint en bethanie 
yy liues i conte len 
de la cist de jerusalem 
quant jhesu crist vint en betaine 
si ala chies la madelene 
marie et marthe leur sereurs 
lazaron fu frere a eus yy 
a joie furent receu 
marie sist as piez jhesu 
qui ses paroles escostoit 
et marthe l ostel atornoit 
et lazaron moult sont joieus 
que jhesu crist fu ovec eus 
marthe dist a nostre seigneur 
' sire commande a ma sereur 
marie qu el me viengne aidier 
a ces choses apareillier " 
jhesus li dist sanz arester 
' marthe lesse ta suer ester 
del tout a elleu marie 
devers soi la meilleur partie " 
marie tot son cuer avoit 
a ce que jhesu crist disoit 
quart jor apres paques florie 
estoit jhesus em bethanie 
la ou il de pitie ploura 
quant le ladre resuscita 
et l ostel symon le liepreus 
povez savoir ne fu pas seus 
des deciples i ot assez 
judas i fu li forsenez 
li ladres et sa suer marie 
moult i ot bele compaingnie 
moult par estoient sainte gent 
vaillanz et preus et de granz gens 
donc se sont au mengier asis 
judas i fu li anemis 
et damedieu trestot nu piez 
a marie em prist grant pitiez 
que moult les avoit descrevez 
mes ce fesoit humilitez 
ainsi vous vouloit demostrer 
com nous devons a lui aler 
la magdalaine a porpensé 
com le porra servir a gre 
par quoi porra avoir laschance 
de ses pechiez dont a pesance 
que en son cuer li est avis 
filz est au rois de paradis 
qui descendi del ciel pour nous 
il est nostre verais secors 
ele avoit d un chier oignement 
une livre tot egalment 
forment iert chier et precieus 
porpensa soi que au glorieus 
le chief et les piez en oindroit 
bien tost pour ce merci auroit 
tot souavet s en est venue 
qu ele ne fust aperceue 
en sa main tint son oignement 
qui mieus valoit qu or ne argent 
aus piez jhesu se lesse aler 
forment commenca a plorer 
granz soupirs geta de parfont 
toz ses pechiez en lermes font 
de l oingnement desus geta 
a ses cheveuz les essuia 
bien les bessoit et mieus ploroit 
a damedieu forment plaisoit 
la grant fleireur de l oingnement 
empli la meson et la gent 
li deciple qui l ont veu 
auquant l ont en desdaing tenu 
et moult s en sont esmerveillié 
il n en estoient mie lie 
li traitres judas i fu 
qui tot le sens avoit perdu 
son felon cuer ne pot celer 
a son seigneur prist a paler 
puis li a dit tele reson 
qui bien sembla d omme felon 
' pour qu as soffert tel gastement 
de cest precieus oignement 
il valoit bien yy deniers 
et plus assez car moult ert chiers 
moult mieuz venist qu il fust donnez 
as povres genz qu il fust gastez " 
pour ce ne l dist judas neient 
qu eust cure de povre gent 
mes li lerres amoit deniers 
sus toute riens les avoit chiers 
jhesus li respont simplement 
et sanz nis un corroucement 
' diva lessiez ester marie 
or a tant fet qu ele est m amie 
des povres auroiz vous assez 
bien leur feroiz se vous voulez 
mes longuement ne m aroiz mie 
ainz guerpire voz compaignie 
ce qu ele a fet moult l aim et pris 
ainzque je soie encevelis 
mon cors aromatizera 
de l oingnement mieuz li sera 
ci li pardon toz ses pechiez 
touz les nouviaus et toz les viez 
moult a bonne euvre fet en moi 
pour voir vous di em bonne foi 
en memoire tenu sera 
trestoz jorz mes ce que fet m a 
oinz a mes piez les doulereus 
bon l a fet sien en est li preus " 
judas escariot l entent 
par un petit de duel ne fent 
li traitres fu moult iriez 
sachiez de fi ne fu pas liez 
entre ses denz dist bellement 
sique un seul d eus ne l entent 
' ceste perte restorerai 
mar l avez fet je l vous rendrai 
as faus juis qui m en dorront 
de bons deniers et vous pendront " 
li traitres plus ne demeure 
einz s entorme meisme l eure 
aus princes vint et a la gent 
qui dieu n amoient de noient 
' dites moi " fet il ' a delivre 
que me dorrez se je vous livre 
mon seigneur que vous haez tant " 
il li mistrent en couvenant 
yy deniers ' gagiez les moi 
nous le t afierons par foi " 
uns en i ot qui sot de vente 
c iert que judas ne se repente 
moult tost yy deniers li tent 
judas moult volontiers les prent 
des ore mes se penera 
comment son seigneur traira 
la paques vint et li jorz fu 
li deciple dieu sont venu 
il enquierent ' sire di nos 
la vostre pasque ou tendroiz vos " 
pierres jehan a apelé 
' entrez " dit il ' en la cite 
un homme si enconterroiz 
eve portant si li diroiz 
ma pasque veil en sa meson 
et je et tuit mi compaignon 
mengier trestout priveement 
il le voudra moult doucement " 
cil vont la pour pour apareillier 
la cane dieu et le mengier 
li dui ami s en sont torné 
en la cite en sont entré 
pour fere le commandement 
au roi del ciel omnipotent 
tout si l ont fet et conreé 
comme jhesus l ot commandé 
li vespres fu tost avesprez 
nostre sires s en est alez 
venu en est en la meson 
o lui li yy compaignon 
assis se sont tuit au mengier 
judas ne sist mie derrier 
devant son mestre s est asis 
li traitres li anemis 
li nostre sires tant l amoit 
toutes eures o lui menjoit 
mes el traitor de mal art 
qui moult estoit de pute part 
avoit jhesus mal compaignon 
qui plains estoit de traison 
et cel traitres que fesoit 
comme nostre sires bevoit 
si li embloit par traison 
le plus beau mors de son poison 
et l escuele devant lui 
il le savoient bien andui 
ja dieu n en feist nul semblant 
endormis s iert en son devant 
jehans li bons euvangelistres 
touz li mieudres de ses menistres 
endormi s est deseur son mestre 
mieuz l en sera si doit il estre 
em petit d eure fu raviz 
amont el ciel ses esperiz 
tel chose vit ne vueil pas dire 
que longue chose est a descrire 
' frere " fet dieus moult bonnement 
' conseil vous requier doucement 
moult ai eu grant desierrer 
de ceste pasque a vous mengier 
que ne mengere mes o vous 
tantque de mort serai resors 
pour vous sofferrai passion 
que n ailliez a perdicion " 
li nostre sires si leur dist 
et en sa main le pain prist 
a son pere graces li rent 
beneist lei et si leur tent 
' tenez " fet il ' ice usez 
ce est mes cors qui ci veez 
si le creez certainnement 
gardez que n en doutez noient 
mon cors mengiez mon sanc bevez 
que par ice sauvez serez 
se le recevez dignement 
mieuz vous en iert au jugement 
que vous seroiz o mes amis 
ensamble o moi em paradis 
ne l di pas pour vous seulement 
mes a toute cele autre gent 
qui ce oient et qui l orront 
et qui en apres nous vendront 
vueil je mostrer apertement 
comme il feront le sacrement 
ce est mes cors que ci veez 
sus l autel iert representez 
ce iert en la novele loi 
que vueil que vous tenez de moi 
en remenbrance le ferez 
de ma douleur que vous verrez 
li uns de vous me traira 
et aus juis me livrera 
tot est escrit en escreture 
del filz marie l aventure 
ainsi couvient tot acomplir 
quanqu est de lui a avenir 
et neporquant mal avendra 
a celui qui me traira 
mieuz li venist par foi assez 
qu il ne fust ja de mere nez " 
li deciple quant l ont oi 
tuit leur membre leur sont fremi 
n i a celui paor n ait grant 
et qui souvent ne li demant 
' mestre " fet chascun endroit soi 
' ce que tu diz est ce de moi 
en charite quar le me di " 
et damedieu si respondi 
' o moi menjue et o moi boit 
qui mon cors " fait il ' trair doit " 
li fel judas a respondu 
' sui je donc ce mestre jhesu 
oil ce es tu vraiement 
ja l as tu dit apertement " 
or lessent li deciple ester 
de la traison a paller 
autre chose vont enquerant 
' li quieus dieus sera li plus grant 
plus saint et de plus grant bonte 
et de plus haute disnite 
frere " dist dieus ' la riche gent 
qui damedieu n aiment noient 
qui cuident estre li plus haut 
non sont certes assez en faut 
mes entre vous issi n iert pas 
li plus haut sera li plus bas 
cil qui plus se voudra haucier 
seur tous l estuet humilier 
et a touz le couvient servir 
et sa volente deguerpir 
je sui ici comme serjanz 
je sers aus petiz et as granz 
je n i ving pas pour seignorer 
ne pour mestrie demener 
mon douz pere qui est lasus 
pour vous m en envoia ca jus 
et je i sui pour voir venuz 
et si serai en croiz penduz 
apres moi vous estuet aler 
se vous voulez el ciel monter 
par icel meisme sentier 
se vous me voulez desvoier 
vous estes ja li mien ami 
granz maux avez soffert pour mi 
mes je l vous guerredonnerai 
et a mon pere em prierai 
qu il vous en rende guerredon 
si fera il en sa meson 
sus les yy trosnes seroiz 
la gent israel jugeroiz 
au jugement ou je serai 
ensemble o moi quant je l ferai 
pierre symon sez tu amis 
comme iert iriez li anemis 
qui te cuida tolir ta foi 
que tu ne creusses en moi 
mes j ai proié pour toi forment 
que tu croies veraiement 
que je sui rois del ciel lasus 
et de la terre de ca jus 
des or soies sages et prouz 
si conforte tes freres touz " 
or ont li deciple cené 
et de la table sont levé 
desque la table fu levee 
graces rendent ligne ont chantee 
et li bon mestre se leva 
isnelement ses dras osta 
d un mantel s est avironnez 
il auront ja leur piez lavez 
en un bacin prist eve clere 
puis est venuz aus piez saint pere 
' ostés sire ne l fetes pas 
ja les miens piez ne laveras 
se je l n es fas " dist dieus ' par foi 
donc n auras tu ja part en moi " 
sainz pierres li as respondu 
' et piez et mains me lieves tu 
ainzque je n aie part en toi 
or fai tout ton plesir de moi " 
quant ot a touz leur piez lavez 
ses dras ra pris et rafublez 
moult humblement entr eus s asist 
or entendez que il leur dist 
' savez qu ai fet et demostré 
cest essample d umilite 
vous m apelez mestre et seigneur 
si ferés bien cest grant henneur 
sachiez de fi ne mentez mie 
par moi auroiz durable vie 
se je me sui agenoilliez 
devant vous pour laver vos piez 
ceste essample que je vous les 
ainsi devez vous fere mes 
li uns a l autre doucement 
si com j ai fet apertement 
que com plus vous abesseroiz 
plus haut el ciel o moi seroiz 
or si vous dirai une rien 
il sera voir ce sachiez bien 
moult vous verrai esparpeillier 
en ceste nuit escherguetier 
chascun de vous me guerpira 
pour la paor que il aura 
et trestouz vous verrai foir 
que paor aroiz de morrir 
je remaindre ovec la gent 
qui ma vie n aiment noient 
desque li pastors est feruz 
li floz des brebiz est vaincuz 
je recevre pour vous touz mort 
li juif m occirront a tort 
apres ma mort me trouverez 
en galilee me querez " 
a saint pere noient ne plot 
de damedieu ce que il ot 
' sire " fet il ' ce que tu diz 
feroie je moult a envis 
n i a noient de mon fouir 
o toi m estuet vivre et morir " 
dieu li respont moult simplement 
' eincois l orras tout autrement 
ainzque coc chante haut ne bas 
yy foiz tu me renoieras " 
sainz pere respondi apres 
' ceste chose ne dites mes 
je ne l feroie pour morir 
de vous ne me puet nus partir 
pour angoisse ne pour dolor 
ne deguerpire vostre amor " 
li autre dient ensement 
que il ne fuiroient noient 
' or lessiez " fet dieus ' ce ester 
autre chose veil demander 
tant comme j ai o vous esté 
sanz escharpe et nuz piez alé 
et sanz sachet et sanz meson 
n avez vous eu garison 
toz tens avons assez eu " 
ce li avoient respondu 
' or vous dire que vous feroiz 
glaive chascun de vous prendroiz 
et qui ne l a sa cote vende 
et bon l achat si s en desfende " 
ilec en ont yy aportez 
' sire " font il ' yy en avez 
bien acerez et bien aguz 
bien tranchanz et bien esmoluz 
or en i a " dist il ' assez 
li mien ami or m entendez 
alez de ci passez cel pont " 
tuit ensamble passez s en sont 
fors judas qui s en ert emblez 
ne sai ou il estoit alez 
venu en sont en un vergier 
ou estoient li olivier 
mont olivet ot nom li leus 
dieus i aloit souvent toz seus 
or sont ilec toz assemblez 
' freres " dist il ' ci vous estez 
ne dormez pas aincois vueillez 
merci criez de voz pechiez 
que vous n aiez temptation 
de male cogitation " 
quant issi leur ot sermonné 
un pou loing d eus s en est alé 
o soi en a yy d eus menez 
ceus qui li erent plus privez 
li uns de ceus ot nom saint peres 
saint jaques et saint jehan ses freres 
or fist grant senblant de dolor 
tristes devint et plains de plor 
' freres " dist dieus ' jusqu a la mort 
est m ame triste sanz confort 
tenez vous o moi de dormir 
ma char a paor de porrir " 
d eus c est esloingniez un petit 
or escoutez que il a dit 
chair se lesse a oroison 
son pere apelle par son non 
nuz genouz s est agenoilliez 
ce feisoit il pour nos pechiez 
' pere " fet il ' ce croi tres bien 
que tu puez fere toute rien 
se toi plaisoit pas ne morroie 
aincois la mort trespasseroie 
mes cors a paor de morir 
ceste douleur m estuet soufrir 
mes neporquant li mien desirs 
ne soit pas fet mes tes plesirs 
le teue volente otroi 
or fai tot ton plesir de moi " 
einsi se dementoit le sire 
qui iert sanz pechie et sanz ire 
uns sainz angres est descenduz 
del ciel qui li est aparuz 
son seigneur prist a conforter 
de ce dont il ot dementer 
et quant la paor li venoit 
et de la mort li souvenoit 
prioit son pere omnipotent 
asez plus enterinement 
de la paor que dieus avoit 
goutes de sanc sa char suoit 
si granz qu aval son vis couroient 
et jus a la terre chaioient 
beau sire dieus pour quoi soufroies 
se pour ce non que tu vouloies 
ceste angoisse ceste dolor 
ceste painne pour nostre amor 
pour nous racheter de forfet 
que nostre premier pere ot fet 
or se leva de s oroison 
jhesu que moult amer devon 
a ses deciples est venuz 
endormis les trueve et vaincuz 
' pierres " fet il ' esveille toi 
donc ne puez tu veillier o moi 
esveilliez vous et si proiez 
nostre seigneur pour nos pechiez 
que vous n aiez temptation 
de male cogitation 
li esperites pas ne dort 
la char enferme craint la mort " 
quant ce ot dist si s en torna 
arriere vint et si ora 
' pere " fet il ' ce ne puet estre 
que ceste mort ne me doie estre 
ta volente veil et otroi 
or fai tot ton plesir de moi " 
quant dieus ot dit tot son plesir 
en ses amis n ot qu endormir 
il ne povoient mes veillier 
leur labor est de dieu proier 
en oroisons se travailloient 
moult doucement dieu reclamoient 
a eus revint savoir qu il font 
mes tuit ensemble endormi sont 
lors ne les volt plus esveillier 
arriere revint pour proier 
et fist autre tele oroison 
comme devant si com lison 
derechief est a eus venuz 
toz a trové dormant ses druz 
' diva " fet il ' pour quoi dormez 
une eure veillier ne poez 
judas ne dort ore noient 
et vous dormez seurement 
resveilliez vous levez de ci 
vez ci judas vostre anemi 
il m a vendu aus pechaors 
ja les verrés venir grant cours " 
endementiersque dieus palloit 
vint judas qui trai l avoit 
ensemble o lui grant compaignie 
qui damedieu n amoient mie 
noire nuit ert moult en i ot 
li fel judas toz les guiot 
il ne venoient pas sanz armes 
haches portoient et guisarmes 
et si portoient granz bastons 
lanternes cleres et brandons 
' seigneurs " ce dist li fel judas 
' jhesum ne connoisseiez vous pas 
celui que bessier me verrez 
c iert mon mestre celui prenez 
si le menez estroitement 
gardez ne vous enchaust noient " 
mes il n avoit soing de fouir 
que de son gre vouloit morir 
encontre va li dieus de nous 
' seigneurs " dist il ' que querez vous " 
de ce que damedieu leur dist 
merveilleuse paor lor prist 
cil en furent tuit esfreé 
et moult forment espoenté 
et neporquant s ont respondu 
' pour jhesum sommes ci venu 
je sui jhesus " il leur respont 
de ce qu il dist a terre vont 
il en furent tuit effreé 
et moult forment espoenté 
de la voiz dieu tel paor ont 
que tuit a terre chau sont 
et ainzqu il fussent relevé 
autre foiz leur a demandé 
' que querez vous dites le moi 
jhesum querons qui se fet roi 
et ja l avez vous bien oi 
je sui jhesum veez moi ci " 
lors vint judas se l salua 
et puis apres si le bessa 
' amis " fet dieus ' que quiers tu ci 
tu m as baisié si m as trai " 
a icest mot isnelement 
saillent juis communement 
si l aerdent de toute parz 
que moult ierent de males arz 
quant sainz peres a ce veu 
de son glaive en a un feru 
marcus ot nom bien l assena 
la destre oreille li coupa 
' avoi " fet dieus ' pierre ne fere 
veuz tu a ton seigneur desplere 
oste t espee esta em pes 
gardes nului n en fieres mes 
qui de glaive ferra autrui 
a glaive ira le cors de lui 
je ne me cure de desfendre 
de mon gre vueil en la croiz pendre 
et ce sachiez se je vouloie 
ja mort ne passion n auroie 
j auroie assez deffendemenz 
angres a milliers et a cenz 
se je vouloie mes ne veil 
la mort sofferrai sanz orgueil " 
or oez grant humilite 
et grant essample de bonte 
l oreille prist qui iert coupee 
au faus juif l a resanee 
bien demostroit que dieus estoit 
aus miracles que il fesoit 
mes li juif de male vie 
qui plains erent de felonnie 
disoient que ce iert tot fable 
quanque il fet est par deable 
jhesus li rois de majeste 
leur dist par grant humilite 
' grant honte fetes ce sachiez 
moult par est grant icist pechiez 
que vous m avez de jor pris 
si fust plus beaus ce m est avis 
el temple o vous souvent estoie 
de toz biens vous amonnestoie 
ainz ne vous di en mon sermon 
ce m est avis riens ce bien non 
lores pour quoi ne me preistes 
se pour ce non que ne vousites " 
de toutes parz lors sont sailli 
li faus juis li anemi 
il l aerdent isnelement 
moult le demenoient vilment 
et le deciple l ont guerpi 
chascun de sa part s enfoi 
chascun de soi pense guerir 
et jhesus va pour eus morir 
pour les noz doulereus pechiez 
vouloit estre crucefiez 
en la maison dan chaiphas 
est dieus menez plus que le pas 
tres bien liez mes pour noient 
que de foir n a nul talent 
ilec erent tuit asenblé 
ches kaiphas le forsené 
li escrivain et li seignor 
vers dieu n avoient nule amor 
entr eus kaiphas se seoit 
des provoires princes estoit 
evesques iert de la cite 
cel conseil avoit il donné 
as faus juis de li trair 
et dist que il couvient morir 
un homme pour toute la gent 
mes ne l dist pas a escient 
yy des deciples i estoient 
qui plus l amoient et cremoient 
c iert saint pere et saint jehans 
la doleur voient les ahans 
que dieu du ciel pour nous soufroit 
icele nuit grant fret fesoit 
la ou estoit dieus amenez 
sainz jehans i estoit entrez 
mes sainz pere n i entra mie 
que il cremoit perdre la vie 
jehans le vit si l en pesa 
celui qui l uis gardoit proia 
que son compaignon lest entrer 
que il se veut au feu chaufer 
il li dist ' or voist donc avant " 
il i entra paor ot grant 
mes neporquant veoir vouloit 
que len de son seigneur feroit 
ne sai le queus des anemis 
jehan par le mantel a pris 
et il deslace le mantel 
fuiant s en vet moult li fu bel 
quant de leur mains fu eschapez 
il n i sera hui mes trouvez 
dieus est entre la male gent 
qui l acusoient moult souvent 
moult l aloient tuit encerchant 
savoir s il le entrepreissent 
mes n i trouverent se bien non 
et si le tiennent pour bricon 
trestuit se tiennent d une part 
' cil homs " font il ' est de mal art 
qui filz dieu ce fet apeler 
qu atendons nous de li tuer " 
un pautonnier s en est levez 
as autres dist ' or m entendez 
a cel seigneur oi ge dire 
que ja ne le porroit desdire 
cel nostre temple desferoit 
et en yy jors refet l auroit 
et est il ore si puissanz 
salemons i mist yy anz 
se il n avoit plus fet ne dit 
si est il droit que en le pendist " 
il s escrient a une voiz 
' deservi a qu il soit en croiz " 
dist kaiphas ' donc n as tu honte 
de ce que cist preudoms te conte 
pour quoi ne respons que que soit 
tu fes samblant que il ait droit " 
li douz aigneaus ne disoit rien 
et kaiphas l enqueroit bien 
' dites par quel loi vous vivez 
quant vous estes tuit assemblez " 
jhesus li respont bonnement 
' quanque je ensaigne a la gent 
est moult bon si comme je croi 
se vousissiez tenir la loi 
et faire mes coumandemenz 
mes vous n avez mie bon senz 
je ne l di pas celeement 
aincois le di apertement 
qu el temple ai je sermonné 
ou estiés tuit assemblé 
vous et li autre compaignon 
bien m avez oi a bandon 
pour quoi me vas ci demandant 
ce que je dis di je devant " 
uns des mestres la se seoit 
dejoste lui qui ce ooit 
hauce la paume feru l a 
puis li a dit ' qui t enseigna 
si folement as respondu 
par un petit que ne te tu 
c est nostre evesque qui parole 
vers lui as dit parole fole " 
jhesus li respont simplement 
' se je parloie malement 
de mal n en portez tesmoignie 
gardez que ne diez folie 
mais j ai bien dist espertement 
pour quoi me fiers tu pour noient 
or me respon " li uns a dit 
' parole a moi selonc l escrit 
je te conjur de dieu le grant 
se tu eis filz de dieu le grant 
que le dies apertement 
oiant trestote ceste gent " 
dieu respont ' je l sui voirement 
des or verroiz le filz marie 
en l angeliel compaignie 
il jugera et morz et vis 
qui bien fera en bien ert pris 
il i sera au jugement 
bien seront li commandement 
qui sauvera si iert sauvez 
qui dampnera si iert dampnez " 
quant ce oi le fel kaiphas 
si le sesist tost par les dras 
sus est sailliz comme desvez 
par un petit n est forsenez 
' avez oi " fet il ' merveilles 
aclinez ca touz vos oreilles 
ja querrions nous achoison 
pour quoi nous l entreprenission 
n i a celui ne l ait oie 
que dites vous de sa vie " 
et cil responnent hautement 
' nous savons bien communaument 
qu il est corporables de mort 
nous avons droit et il a tort " 
saint peres avoit pris son leu 
entr eus s estoit assiz au feu 
il esgardoit et atendoit 
que len de son seigneur feroit 
une fame l esgarde et dist 
' donc n ies tu des deciples crist 
nennil " fet il ' a moie foi 
si eis " fet ele ' par ma loi " 
cil qui au feu sont environ 
le connurent a la raison 
il li demandent ' donc n ies tu 
des deciples mestre jhesu " 
il leur respont isnellement 
' nennil " fet il ' ne sai noient " 
uns des deciples kaiphas 
vers lui s aproche yy pas 
' donc ne te vi ge hui " fet il 
' ensemble o lui en un cortil 
la me feris tu de t espee 
sique l oreille en oi coupee 
et tes mestres la me sana 
tot pour itant garir cuida " 
pierres commenca a maudire 
a conjurer et escondire 
' onques " fet il ' certes ne fui 
ne jor ne nuit oveques lui " 
saint peres voit n i garira 
d ilec s en torne si s en va 
quant de la porte s en issoit 
une autre fame l apercoit 
et dist ' par le grant dieu je cuit 
c est uns de ceus qui la c enfuit 
non est diva " li autre dist 
' cuides tu qu il s en maudeist 
vous me tenez voir bien pour fole 
je l connois bien a la parole 
tu ies des jhesu narazeu " 
et il respont ' non sui par dieu 
sachiez que onques mes ne l vi 
fors seulement que je l voi ci " 
quant ce ot dist li cos chanta 
et jhesus pierres regarda 
sainz pierres bien donc s apercoit 
de ce que dieus dit li avoit 
que aincoisque li cos chantast 
que par yy foiz le renoiast 
hors s en issi pierre enesleure 
del cuer soupire des ieus pleure 
si grant duel a que ne l puet dire 
amerement pleure et soupire 
or lairons ci de saint pere 
dirons de dieu le nostre pere 
qui ert entre la male gent 
qui l demenoient moult vilment 
c il fust omecides plain d ire 
ou pire assez que ne puis dire 
ne sai comment plus le traitassent 
ne plus vilment le demenassent 
entr eus forment le leidenjoient 
auqueus les denz li rechinoient 
enmi le vis l ont escopi 
li faus juif li anemi 
cil mescreant cil mal cuivert 
le sien beau vis il ont couvert 
en la face fierent jhesu 
' or devine qui t a feru 
devine tost ne targier pas 
ou se non ja le comparras " 
il se teisoit mes toz parloient 
tuit ensemble le debotoient 
li uns li dit ' entent a moi 
or devine en la teue foi 
et di qui te fiert plus souvent 
se tu le sez apertement 
ou ge ou cil qui la t esgarde 
mauveisement t en ies pris garde " 
tuit ensamble haucent leur mains 
puis li dient ' tu n ies pas sains 
ne tieus prophetes com tu dis 
comment as tu torné ton vis " 
el col li donnent granz collees 
de leur paumes qu il ont moult lees 
et se l refierent en la face 
qui plus est clere que n est glace 
et derechief li dient tuit 
' or avons nous moult beau deduit 
di qui te fiert enmi li vis 
se tu eis rois de paradis 
esgarde nous trestouz ensamble 
et si nous di que te semble " 
il ne disoit noient li sire 
qui iert sanz pechie et sanz ire 
que s il vousist et il daignast 
toz les arsist et devorast 
einsi l ont toute nuit gabé 
et escopi et debouté 
tresqu au matin que li jors fu 
tuit ensemble sont revenu 
leur conseil pristrent qu il feront 
com fetement i l occirront 
li plus grant et li major 
qui de la loi erent seignor 
devant eus font venir jhesu 
demandent li ' quieus homs eis tu 
eis tu filz dieu qui doit venir 
ne l nous celer pas pour morir " 
jhesu respont ' se je l vous di 
qui m en creiroit n est pas ici 
se je vous parole de bien 
vous ne m en respondroiz de rien 
ne pour ice ne leroiz mie 
ne me feissiez felonnie 
et des ore mes avendra 
que le filz marie sera 
a la destre son pere hautisme 
qui voit del ciel jusqu en abisme " 
toute la tourbe li respont 
' es tu donc filz au roi del mont 
vous le dites je l sui sanz faille " 
il ne prisent tout une paille 
touz ensamble aincois ont dit 
' avez oi que cist a dit 
or s est il meismes jugiez 
et si s est del tot empiriez " 
ja cuidoient la fole gent 
' nous le preission pour noient 
non feisons pas bon droit avons 
tres bien ocire le devons 
que filz dieu se fet apeler 
et roi del ciel ca jus clamer 
lions le bien ce l menons tost 
chiez dan pilate le prevost " 
devant pilate l ont mené 
forment ilec l ont acusé 
' sire " font il ' nous t amenon 
un faus prophete et un felon 
toute desvoie nostre gent 
de la loi dieu ne set noient 
dist qu a sesar nostre roi sage 
ne doit on rendre treusage 
sachiez nous en avons beau sire 
aus cuers dolors et moult grant ire 
pour ce qu il dist qu est rois de nous 
ja fust tuez ne fust pour nous " 
issi l acusoient forment 
icele felonnesse gent 
si com jhesus laiens venoit 
un serjant a pilate estoit 
une blanche touaille tint 
devant jhesu si comme il vint 
l estendi a la terre jus 
pour ce qu il marchast par desus 
veu l avoit fere a la gent 
le jor de la pasque devant 
et ileques pour ce le fist 
que dieus en corage li mist 
li juif celui en blasmerent 
et a pilate s en clamerent 
pilate blasma le serjant 
cil respont ' je l fis ensement 
comme a pasque fere leur vi 
contre jhesu que je voi ci 
leur enfanz meismes chanterent 
osanna et le saluerent 
en ebreu osanna dit tant 
c est cil qui doit sauver la gent 
pour quoi donc m en ont il repris " 
donc furent conclus les juis 
quant pilate ce escouta 
jhesu a conseil demanda 
' pour quoi te blasment ceste gent 
feste t ont fet et leur enfant 
or te sont issi anemi " 
et jhesu crist li respondi 
' les loenges verais et granz 
iert des petiz et des enfanz 
non pas des granz genz posteis 
qui ne connoissent paradis " 
quant jhesus ot isi parlé 
devant la gent sont retourné 
li felon distrent de jhesu 
que del deable estoit venu 
yy preudommes la estoient 
vers pilate le tesmoingnoient 
' sire " font il ' bien connoissons 
lui et sa generation 
marie et tot son parente 
josep que ele ot espousé 
bien connoisson tot son lignage 
nez est de loial mariage " 
mes tant i avoit de felons 
que pou valoit cele resons 
el pretoire ou pilate estoit 
signes sus perches i avoit 
qui furent des dieux as paiens 
la creance aus philistiens 
hommes les tindrent et porterent 
vers jhesus li signes clinerent 
parmi tot ce que les tenoient 
yy hommes quanque il povoient 
a pilate fu ce conté 
de ces signes la verite 
les hommes a blasmez ades 
il dient ' nous n en povons mes 
sachiez sire nous les tenons 
aus mieux que tenir les poons " 
pilate ces hommes osta 
les signes a plus forz bailla 
a yy qu il en fist venir 
toz droiz leur commanda tenir 
tot ades vers jhesu clinoient 
malgre a ceus qui les tenoient 
ce estoit bien demostrement 
qu il estoit dieu veraiement 
mes li felon qui tot ce virent 
vers dieu point ne s en convertirent 
ainz disoient li soudujant 
que tot estoit enchantement 
a male gent ne set len fere 
bien qu il ne tornent a contrere 
un pou de jhesu crist lerons 
et de judas vous conterons 
quel part ala et ou verti 
quant de jesu crist departi 
el vergier ou il l ot besié 
quant jhesus fu pris et lié 
que li apostre s enfoirent 
en divers leus se departirent 
oez de judas qu il devint 
ou ala et quel voie tint 
chies sa mere est alez tot droit 
a l ostel ou elle manoit 
laiens fesoit on le mengier 
chapons rostir et tornoier 
judas a a sa mere dit 
comme il a vendu jhesu crist 
cele respont ' filz tu as tort 
il doit resusciter de mort 
pieca a dit li nostre sire 
a toi meismes l oi dire " 
dist judas ' lessiez tel sermon 
veez vous rostir cel chapon 
ne plus que james chantera 
jhesus ne resuscitera " 
oez grant miracle de dieu 
li cos qui rostissoit au feu 
est arriere vis devenu 
de la broche s en est issu 
enmi la meson vet chantant 
lors fu judas forment dolent 
d ilec s en va sanz plus atendre 
aus juis vet leur deniers rendre 
de ce s en tint pour deceu 
que jhesu crist avoit vendu 
or voit judas qu il est dampnez 
et ses sires est a mort livrez 
par lui et par sa traison 
qu il fist en guise de felon 
il leur a dit ' seigneurs tenez 
toz vos deniers que ci veez 
que trop ai pechié sanz mesure 
ja dieus n aura mes de moi cure 
je l ai trai je l ai vendu 
et del tout l ai desconneu 
quant trai l ai sanz acheson 
bien sai que n aure mes pardon " 
cil responnent ' k atient a nos 
tot li pechiez en soit seur vous " 
quant l ot judas si giete el temple 
toz les deniers fuiant s en emble 
desperez c est si s est penduz 
de sa sainture a un ceuz 
de duel s ocist si est dampnez 
et pour ce qu il fu desperez 
que s il se vousist repentir 
et son pechie bien regehir 
merci crier son creator 
il n eust pas del deshonor 
ainz eust merci et pardon 
com nous aurons ce nous voulon 
li juis les deniers ont pris 
dient ' ou iert cest avoir mis 
ja en cel temple ne l metron 
ce sont deniers de traison 
ja en afere de mostier 
n en ira mes un seul denier " 
auquant dient ' et qu en ferons 
un leu la hors en achetons 
ou destruit soient li larron 
cil traitor et cil felon 
et de ceus i enterrerons 
les cors qui nous ne connoissons 
des pelerins de l autre gent 
qui entre nous meurent souvent " 
si comme il dient si le font 
mont elchalvaire acheté ont 
ce fu un leu beneurez 
que jhesu crist i fu penez 
ilec soffri il passion 
non pas pour lui se pour nous non 
ainsi com vous avez oi 
l acusoient si anemi 
vers pilate dieus se tesoit 
que nule riens ne responnoit 
pilate li dist ' donc n oz tu 
com cist t acusent de vertu 
est ce voir ou par mal le font " 
jhesus nule riens ne respont 
pour ce leur fait dieu sorde oreille 
que pilate en ait grant merveille 
' di moi " fet il ' apertement 
ja mar l orront cele autre gent 
se ies dieu de la juierie 
sachiez ne l di par felonnie 
ge l sui tu le diz c est vertez " 
pilate s est vers eus tornez 
' seigneurs " ce leur a dit pilates 
' en cest homme que m amenastes 
de mal n i truis nule acheson 
il ne me respont se bien non 
sire " font il ' par dieu le roi 
il veut destruire nostre loi 
bien a yy anz qu il ne fina 
de preeschier et ca et la 
de la terre de galilee 
de ci en la nostre contree 
gardez se l me sachiez a dire " 
cil responnent ' oil beau sire " 
apres a dit ' menez le moi 
a herode ge l i envoi 
desqu il est de sa poeste 
si en face sa volente " 
a herode s en vont tot droit 
qui pres de la cite estoit 
venuz i est ne sai pour quoi 
amainent li jhesum le roi 
herode vit venir jhesum 
salué l a par tel raison 
' bien viengnes tu " fet il ' amis 
n ai plus d amis en cest pais 
et cil bien ait qui ca t envoie 
c est pilate que je haoie 
tot li pardon mon maltalent 
or sache ne l he mes noient 
moult a grant tens que je vouloie 
paler a toi mes ne pooie 
tot vas le siecle porpenant 
de lui fetes vostre commant 
est il donques de galilee 
de l erodiane contree 
que ne venoies devant moi 
ne sai pour cremeur ou pour quoi 
j oi dire que par ton seignacle 
a len veu mainte miracle 
li mort en sont resuscité 
et li avugle ralumé 
et maint autre que fet avez 
dont j ai oi paler assez 
or en fai un apertement 
sique l voie toute ma gent 
je te fere tel plet apres 
que tu remaindras tot em pes " 
jhesu nule rien ne respont 
par poi li fel d ire ne font 
moult se puet or tenir pour xxx 
quant ce requiert li rois herodes 
que dieu miracle li feist 
pour riens que dire li pouist 
dieus se pouist bien delivrer 
des maus juis et eschaper 
se il vousist mes ne vouloit 
de sa volente tot sosfroit 
quanquez entr eus toz li fesoient 
de mal et quanqu il li disoient 
moult l aloient areisonnent 
' parole au roi ou pou ou grant 
enseigne li ou mal ou bien " 
jhesus ne respont nule rien 
cil qui l avoient amené 
erent juis tuit forsené 
au roi herode l acusoient 
et empiroient et blasmoient 
quant herode vit de jhesu 
que riens ne li a respondu 
et que pour lui ne veut rien fere 
' cist homs " font il ' est de mal ere " 
moult le despit si font la gent 
vestu l ont d un blanc vestement 
puis l ont gabé et escharni 
la male gent et escopi 
coloié l ont et debatu 
moult par est dieu de grant vertu 
apres quant l ont assez gabé 
et escopi et debouté 
li rois a dit ' or le prenez 
a pilate le remenez 
si li dites que je li mant 
qu il en face tot son commant " 
a pilate l ont remené 
si com li rois l ot commandé 
or sont li dui felon ami 
qui devant erent anemi 
or fet pilate devant soi 
les mestres princes de la loi 
venir ' seigneurs " fet il ' oez 
a cest homme que demandez 
vous dites vostre gent desvoie 
bien gart chascun qu il ne mescroie 
vous le tenez moult pour felon 
mes je n i truis ce bien non 
ne herode n i treuve mie 
par quoi doie perdre la vie 
je l vous rendrai se vous voulez 
que n est pas droiz qu il soit tuez 
mes batuz soit et ledengiez 
gart qu entre nous n ait mes ses piez " 
il ert costume a icel tens 
qu a la pasque si com je pens 
quant prenoient homes felons 
ou omecides ou larrons 
un leur en iert cel jor rendu 
ja ne leur fust contretenu 
quel qu il alassent demandant 
mes bien estoit batuz avant 
et puis tot quites s en alot 
mes aus juis neient ne plot 
que rendu leur fust jhesu criz 
li filz au roi de paradis 
ainz s escrierent tuit a glais 
que rendu leur soit barrabas 
berrabas ert uns omecides 
uns forz lerres uns forz traitres 
em prison ert par un forfet 
d un omecide qu avoit fet 
or pallons un pou del deable 
que len apele connestable 
de l infernas perdicion 
ou hom n aura se doleur non 
c iert beizebus li mestre sire 
qui n iert ja sanz duel et sanz ire 
il fu plus clers que une estoile 
or a la face trouble et noire 
onques plus belle creature 
ce nous raconte l escreture 
ne fu criee que il fu 
or a tout par orgueil perdu 
quant encontre dieu vout resgner 
il le fist aval trebuchier 
enz en l abisme el plus perfont 
la ou la male gent iront 
icele nuit que dieu fu pris 
porpense et dit li anemis 
que apercevoir ne povoit 
se jhesu dieu del ciel estoit 
' se il est dieu et il part vie 
toute ai perdu ma baillie 
il brisera enfer li sire 
qui li osera contredire 
c il recoit mort ce ai je fet 
je ai tot porchacié cel plet 
g irai ci reporchacerai 
com de mort le deliverrai " 
a la fame pilate vint 
devant son lit tot droit se tint 
cele jut en son lit dormant 
n est merveille s ot paor grant 
' garde " fet il ' ne soit ocis 
jhesu que li juis ont pris 
s il recoit mort mar fustes né 
vous en seroiz tuit afolé 
a ton seigneur di qu il gart bien 
ne soit ocis pour nule rien " 
onques beizebus ne fina 
tresqu au demain qu il ajorna 
mes quant la dame s esperi 
pour l avision toute fremi 
si tost comme el sot que jhesus 
qui rois del ciel estoit lassuz 
devant pilates fu menez 
ses courages fu moult troublez 
envoié li a un mesage 
' garde " fet ele ' de tel rage 
que li saint hom ne soit occis 
que il m estoit anuit avis 
se porchaces qu il perde vie 
seur toi tournera la folie 
moult ai ennuit pour lui souffert 
granz menaces en un desert 
ainz puis l eure que je fui nee 
ne fui je tant espouventee " 
quant pilate ce dit oi 
trestout le sanc l en esfoi 
lors sot que par envie estoit 
jhesus trai que il tenoit 
lors apelle aus juis faus 
' seigneurs " fet il ' dites queus maus 
a fet cil hom que nous tenons 
aincoisque justice en facions 
sire " refet la compaingnie 
' sachiez qu il est de male vie 
moult par a traison en soi 
et si ne nous samble pas roi 
orgueil a moult et felonnie 
nous ne t en mentirions mie " 
pilate leur a respondu 
' vos meisme prenez jhesu 
selonc vostre loi le jugiez 
je vous en doing trestoz congiez 
sire " font il ' il ne loit mie 
a nul de nous que homme occie " 
pilates revint a jhesu 
demande li ' donc rois es tu " 
jhesus respont ' est ce de moi 
que li juis ont dit a toi 
que tu me quierz se je sui rois 
je ne sui pas de vostre lois " 
ce li respont pilate apres 
' mes mon vueil fusses tu em pes 
mes ta gent t ont livré a moi 
que as tu fet contre la loi " 
jhesus li sires li respont 
' mes reignes n est pas de cest mont 
ce de cest mont mes reigne fust 
mes peuples quanque il peust 
me deffendist ne fusse mie 
de ces juis en leur baillie 
mes mes regnes n est pas icit 
eis tu donc roi " pilate dit 
' je l sui souvent le diz asez 
eincois fu je que fussiez nez 
de verite port testemoinne 
ne l les pour mort ne pour essoine 
tuit cil qui sont de verite 
oient ma voiz de volente " 
issi comme jhesus parloit 
a pilate qui l enqueroit 
ont li mestres juis parlé 
a leur serjant et commandé 
berrabam que fust amenez 
et jhesus soit a mort livrez 
pilate leur dit a bandon 
' que me dites vous de jhesum 
voulez vous que je l les aler " 
il commencent tuit a crier 
' nenil sire pour nule rien 
ce sachiez vous de fi tres bien 
vous nous voulez toz afoler 
barrabam fetes delivrer 
des faux prophetes nous vengiez 
et si soit tost crucefiez " 
pilate dist ' quel mal a fet 
lessiez " font il ' ester vo plet 
tant a mal fet n en puet plus fere 
justice grant en estuet fere " 
pilates voit riens ne li vaut 
doncques s escrie plus en haust 
l eve demande pour laver 
issi s en cuide delivrer 
ses meinz leve devant trestoz 
apres a dit ' ce veez vous 
cil me delivre de sa mort 
et que de son sanc n aie tort 
de cel juste homme qu ai blasmé " 
a cel mot se sont escrié 
' li sans et li pechiez par droit 
sus nous et sus noz enfanz soit 
nus pechiez n est de lui par foi 
que il est contre nostre loi " 
pilate veut au peuple plere 
ce qu il requiert commande a fere 
le mal larron a delivré 
et jhesu leur a commandé 
a debouter et laidengier 
et a vilment crucefier 
cil ne le contredient mie 
que plain ierent de felonnie 
li dan pilate chevalier 
qui dieu n avoient gueres chier 
en une place le menerent 
et li juis s i assemblerent 
cele pute gent mescreant 
les mains li lient par devant 
a corroies en sont nouees 
en un baston bien encloees 
la glorieuse char jhesu 
debatoient par grant vertu 
moult le feroient asprement 
' je cuit " font il ' qu il ne s en sent 
que il ne nous crie merci 
ne il ne gete bret ni cri " 
quant sa char li ont tant batue 
une porpre li ont vestue 
en sa destre li font tenir 
un vert reinsel pour escharnir 
une coronne li ont fette 
ne fu d or ne d argent pourtraite 
plus iert aspre que nule here 
on ne mist pas yy anz a fere 
d aspres espines fu tornee 
espressement iert broconnee 
de roissiaus poignanz et menu 
pour mal fere sont tuit agu 
el chief li mistrent sanz reles 
par deseure mistrent un es 
d un martel deseure feroient 
en son beau vis li embatoient 
des plaies li font yy et vint 
li sans qui par chascune vint 
aval s en court parmi la face 
tuit cil s en rient de la place 
tres devant lui s agenoilloient 
a un genoil le saluoient 
chascun sa main devant son front 
il l esgardoient contremont 
' dieus vous saut " font il ' sire rois 
de vous iert tenue la lois 
vous devez ore bien resgner 
que moult avez viaire cler 
et cil sercles moult vous avient 
qui seur vostre teste or tient " 
enmi le vis li escopoient 
et de leur paumes le feroient 
moult a regardeure fiere 
' garde " font il ' qu il ne te fiere " 
parmi le vis le referoient 
de leur verges que il tenoit 
entre eus estoit comme uns aigneaus 
de trestouz estoit li plus beaus 
au roi jhesu quanqu il pooient 
de mal fere ne se faignoient 
apres quant l ont asez gabé 
et escopi et debosté 
einsi comme il ert coronnez 
et d une poupre iert aflubez 
pilate l en a hors mené 
a toz ensemble l a mostré 
pilate le tint par la main 
' cest homme " dist il ' vous amain 
ne truis en li nule achoison 
il ne me respont se bien non 
ne pour batre ne pour ferir 
de pour menace de morir " 
li evesque de cele loi 
li phariseu plain de desroi 
pour rien de dieu n avoient cure 
n avoient pas vers lui mesure 
touz s escrient a une voiz 
' qu il soit crucefiez en croiz 
vous le prenez " ce dist pilates 
' se l clofichiez qui l amenates 
n i puis trouver nule acheson 
par quoi il face se bien non 
il dit " font il ' qu il est filz de 
au roi de sainte majeste 
ce n est pas voir bien le savons 
tres bien occirre le devons 
puis cele eure qu il se fet rois 
dot il morir selonc la lois 
qui le nous enseigne et devise 
que sa char soit en la croiz mise " 
pylates ot de ce qu il dist 
comme chascun le contredist 
trestouz en sont encontre lui 
granz et petiz n i a celui 
crient que li peuple voir ne die 
jhesus en maine si li prie 
si li demande ' dont ies tu " 
il ne li a mot respondu 
cil ne li quiert se pour ce non 
que trouver i cuide acheson 
ce dist pilate a nostre roi 
' pour quoi ne paroles a moi 
donc ne croiz tu mal te puis fere 
et delivrer de cest afere 
la poeste est devers moi 
quanque fere voudre de toi 
en fere je sanz contredit 
sanz demourance et sanz respit " 
jhesu li respont simplement 
' vers moi " fet il ' n as tu noient 
ce saches tu de poeste 
se d autrui ne t estoit donné 
mes cil qui a toi me livra 
plus grant pechie de toi i a " 
quant pylates ot ce qu il dist 
vers les juis a querre prist 
com faitement delivré fust 
mes n en fist pas ce qu il deust 
que ja n en vousissent il rien 
se l peust il delivrer bien 
' seigneurs " fet il ' quar le lessons 
par foi " font il ' que ne ferons 
se tu jhesum lesses em pes 
amis cesar ne seroiz mes 
que trestuit cil que roi ce font 
contre cesar nostre roi sont " 
quant pilates ot ces paroles 
que li juis tiennent a foles 
jhesum fet venir devant soi 
' vez vous ci " fet il ' vostre roi 
fere em poez voz volentez 
tot si comme il vous vient a gre " 
donc s escrient a haute voiz 
' crucefiez soit en la croiz 
voulez que je le crucefi 
c est vostre roi que veez ci 
par foi " font il ' nul roi n avons 
se cesaire de romme non 
cestui voulons qu en croiz soit mis " 
au filz au roi de paradis 
le drap porprin li ont tolu 
et de ses dras l ont revestu 
' seigneurs " font il ' fust ou prendrons 
dont nous la seue croiz ferons 
ja a droite eure n iert mes feite 
or soit cele viez planche trete 
de cel ruissel que la porrist 
que moult par a que len l i mist 
del tout en tout le honnissons 
de quanque fere li poons " 
le fust font trere del bouier 
yy parz en font a un acier 
si le font en son chevillier 
ainz n i manderent bon ouvrier 
isist saint fust dont je vous dis 
aportez fu de paradis 
uns filz adan l en aporta 
et un saint angre li bailla 
qui ou sa flamboiant espee 
de paradis garde l entree 
del poumier fu ou crut la pomme 
qui mist a mort le premier homme 
le fust cypres apelion 
que pres d ilec le trova lon 
rois salemon trencher le fist 
quant le temple damedieu fist 
mes charpentier ne pot trouver 
qui ainz le peust aliver 
