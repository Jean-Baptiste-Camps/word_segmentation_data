ki est ki toutdis bale 
et de l estuet stribale 
nait a le fois tristecce 
a celui cose est male 
ki monte et puis avale 
et kiet si k il se blecce 
lucifer fu jadis 
angeles en paradis 
sor tous volt estre sire 
de si haut k iert salis 
kei o ses eslis 
en infer a martire 
de tant k il ert plus haus 
des autres et plus baus 
est keus el plus bas 
sor tous est fel et faus 
rachine de tous maus 
entre les sathanas 
ki cest escrit oés 
humelment vous tenés 
si monterés amont 
ki d ire est enflammés 
ses sens li est mués 
s arme et son cors confont 
ki d autrui ait envie 
trop a mauvaise vie 
s arme a soffrir en a 
avarisce n est xxx 
au caritable amie 
cui sert povres sera 
accide est uns pechies 
ki est a l arme gries 
c est de dieu adosser 
tels en luxure est liés 
ki en infier iriés 
se verra tormenter 
ki quiert tout son delit 
en gloutenie vit 
son avoir waste et s arme 
cil ki sont endormit 
es pechies k ai chi dit 
pueent dire wagherme 
dieus dist en l evangile 
ou n a fable ne ghile 
ki querre volt il troeve 
en tous lieus par saint gille 
en cans en bos en vile 
on trueve s on lui rueve 
dont li voel je rover 
cose me doinst trouver 
dont damage ait infers 
a poureture aler 
hons convient c est tout cler 
et gesir o les viers 
certes mout se dechoit 
ki a le fin ne voit 
u feme va et hom 
bien y penser cuidoit 
car a mout grant destroit 
on vient et reva on 
quant jou a celi pense 
vers qui nus ne se tense 
por or ne por argent 
bien voi n i ai deffense 
car tout a pris a cense 
moi et tout autre gent 
toute cose trouvee 
ne doit estre celee 
s a tous est couvegnable 
ceste c ai ordenee 
se souvent est miree 
a l arme est profitable 
mais ore ai oi dire 
de la tiere li sire 
le truene doit avoir 
miroir ou il se mire 
ne li voel encondire 
bien l ait a son voloir 
fantosme semble a vir 
et mervelle a oir 
ki entente i volt metre 
coi ken doie avenir 
tout li voel descouvrir 
par figure et par lettre 
en cest prologhe del miroir 
cinquante et dis vers doit avoir 
mais en celui de deus et d as 
quarante et deus conter poras 
li arbres ke vous chi veés 
en yy serpens enrachinés 
li arbres de pechies dis est 
ki de yy serpens vient et naist 
pechies serpens dire puet on 
ki sont felon plus ke lion 
serpens beste est espoentable 
car en figure est del diable 
par serpent vint primiers pecies 
dont tous li mons fu engingniés 
en qui s estoit li anemis 
pour nons dechevoir atapis 
serpens est beste dechevans 
et sor tous autres devorans 
le cors dechoit l arme devore 
quant en infier le puet enclore 
dont nons dechoit quant nons pechons 
devore s en pecchies morrons 
cascuns se monstre par painture 
deriere en humaine figure 
des yy pechies le contenanche 
noter puet on et lor samblance 
sor l arbre tous monter nons plaist 
ki de lour gheules ist et naist 
car adont sor l arbre montons 
quant les delis del cors querons 
onques no cuer saoul ne sont 
toudis volons monter amont 
la ou nos quidons en pais vivre 
cele qui partout fait grant cuivre 
c est li mors orghoilleuse et fiere 
en terre nons tresbuce ariere 
de terre issons en terre alons 
et nonpourquant peu i pensons 
escrit trouvons en l evangille 
ke parmi le treu d une aiguille 
porroit miex uns cameaus passer 
ke nus rikes hom puist entrer 
avoec dieu el regne des ciols 
car en rikoise gist orghiols 
deus fois se point s ai oi dire 
ki contre aguillon escaucire 
deus fies muert ki envis muert 
car le mort d infier en aquert 
cil muert envis ki lait ariere 
rikoises grans maisons de piere 
k il a toute sa vie aquis 
peu pense d autre paradis 
se diex ne l fait pour nons tous 
espandi son sanc precious 
sire ert de tout le mont et rois 
et pour nons volt morir en crois 
et venqui l orgoillous serpent 
ki dont regnoit sor toute gent 
de lui nons devroit souvenir 
quant il daigna pour nons morir 
et nons devriens humeliier 
et pour soie amour tout laissier 
et pour avoir remission 
de nos maus morir en son non 
li miroirs de vie et de mort 
ki met a terre foieble et fort 
et c est li arbres de pechies 
dont tous li mons est entechiés 
entendés cha soit hon soit femme 
ke vaut ke on met rike lame 
sor cors qui tost porrist en tiere 
quant dedens un sarcu de pirre 
de simple oevre fait volt gesir 
cils ki tout fist a son plaisir 
entre nons humelment nasqui 
entre nons humelment vescui 
or n est nus hon s il a deniers 
ki ne soit orguelleus et fiers 
s il muert on li fait une lame 
com se tous jors i fust li ame 
cascuns cascune sor chu beie 
et dient tout ' bien est ovree " 
et puis de la endroit s en vont 
pour l arme autre orison ne font 
de l arme quident mout de gens 
ke che ne soit el ke vens 
ca se bien le voir en savoient 
je croi ke autre cose en feroient 
et mout en sont se il seusent 
le jour ke il morir deusent 
ja puissedi bon jour n aroient 
car a le mort adies penseroient 
et nonpourquant onkes ne fine 
seur nons vient a mout grant ravine 
he las bon i feroit penseir 
et de tous maus faire cesser 
se c on n en fust mie soupris 
ki garnis est n est desconfis 
par celui dieu ki fist le trosne 
plus seure est che croi l aumosne 
faite quant a vie le cors 
k ele ne fait quant il est mors 
quant mors est ki me dire 
en quel point l a pris nostre sire 
bienfais c on fait en vie plaine 
homme et femme a bone fin maine 
un songe vous volrai conteir 
proi vous ke l voilliés escouter 
car tel cose oir i porreis 
dont a le fois i pensereis 
en fables oir et entendre 
peut on sovent exemple prendre 
une eure avint ke je pensoie 
entruesk ens el penser estoie 
mout mervellous si m endormi 
et en mon dormant si vi 
un arbre vert grant et ramu 
et a mervelle bien foillu 
mais une foille n i ot mie 
c aucun pechiet ne senefie 
sor l arbre une dame seoit 
ki mout bien aornee estoit 
si comme fust une empeerris 
des osillons ooit les cris 
et le soulas et le deduit 
de quantke voloit jor et nuit 
devant li faisoit vieller 
et pour li esbaudir tromper 
mais a la senestre partie 
estoit une eskielle drechie 
desus une feme montoit 
avoec lui un linssuel portoit 
la face avoit laide et oscure 
li maufes en laide figure 
l eskiele a une main soustient 
en l autre main un grauwet tient 
et disoit ' mors mort tos le vie 
car de pechies est techie 
va je te pri vigreusement 
l esciele tieng segurement " 
la vie n ot de tout che mie 
car de tous delis ot partie 
des pechies ert si avulie 
c a chu elle ne gardoit mie 
car li arbres sor quoi seoit 
de yy visces mortex naissoit 
siet rachines de siet serpens 
issoient mout bien m en apens 
d orgoil ki en estoit roine 
enmi naissoit une rachine 
parmi le geule d un serpent 
adiestree estoit fierement 
des yy deables mout tres lais 
car cascuns ert mout contrefais 
courone et sceptre li donoient 
avoec tout chu li commandoient 
ke tant con li siecles durast 
par tout le mont elle regnast 
elle respont ' tant con vivrai 
plain piet de terre n en perderai 
ains aqcuerrai de plus en plus 
car plus de moi n est puissans nus 
es ciels fui ja dame clamee 
et i demenai grant posneie 
mais ciex ki dont sor moi regna 
mout laidement jus me bouta 
mi et tous chiax ki me servoient 
et ki de me partie estoient 
puissedi ai regné cha jus 
vers moi ne pot onques puis plus 
prince chivalier et borgois 
maintienent bien toutes mes lois 
meement en religion 
ai jou sergans a grant fuison 
ki tout sont ja a moi aclin 
et seront juskes en le fin 
canonne clerc prestre et dyake 
tout ont de moi aucune take 
mie ne le tenés a gas 
tout ai conquis et haut et bas 
et damoiseles et grans dames 
et mout d autres communes femes 
ki sont cointes et achemans 
et ki demainent grans boubans 
mais me tolent de mes lois 
et jacopin et cordelois 
et nonpourquant tels me werrie 
ki asses est de me maisnie 
si ai desous moi yy princesses 
ki sont duchoises et contesses 
et si me sont apertenans 
et de moi lor tierres tenans 
c est ire envie et avarisce 
luxure accide avoec une visce 
ke on apelle gloutenie 
de cascune ai se foit pleivie 
certes trop me merveilleroie 
se je par tout pooir n avoie 
venés conter a moi dame ire 
ki maint home fait avés ochire 
a moi devés venir primiere 
car portee aveis me baniere 
tres dont c ochist cayns abel 
son freire dont mout me fu bel 
jou ai encontré zz homme a faire 
ki nons fait toutes grant contraire 
il regne en paradis la sus 
car il n ose venir cha jus 
dites moi quel pooir avés 
et qu avés fait ne l me celés 
tresdontk adam mangua le pomme 
dame tuer ai fait maint homme 
tierres ardoir et escillier 
dieus ai fait sovent renoier 
desesperer et parjurer 
et de cha le mer et de la le mer 
et s ai devisét maint torment 
par quoi perisent mout de gent 
si faic sovent princes de tiere 
pour peu de cose entrer en guerre 
par quoi povre gent sont honit 
et il misme desconfit 
jou ai par tout mout grant pooir 
soit par folie ou par savoir 
dame ke vous diroie plus 
en tout cest monde n est clers nus 
ki peust descrire ne lire 
ne le torment ne le martire 
ke j ai fait soffrir mainte gent 
par corous et par maltalent 
jou ai me nature de mart 
ki d ire et de maltalent art 
contre celui ki lasus est 
porrons mout bien s il vous plaist 
de me part je vous aiderai 
dusc a le mort ne vous faudrai 
rachine sui de mout des rains 
vers et foillus entiers et sains 
cha venés avant dame envie 
si me contés de vostre vie 
et quele ensenge vous portés 
pieche a a moi conté n avés 
grant besong ai de vostre aie 
contre jhesum le fil marie 
m ensegne dame une flour a 
ki desous un serpent esta 
le flour voit on apertement 
le serpent tieng covertement 
ke on ne le conoisse mie 
pour miex covrir la trescherie 
la flours biau samblant senefie 
li serpens du cuer le boesdie 
entre moi et ma sereur ire 
avons fait mainte gent ochire 
et esau cacier jacob 
mais onques ne l atainst a cop 
puis fis joseph estre en peril 
par ces freres si cum cil 
ki fu en mout grant aventure 
en desers fis mainte murmure 
encontre moisen movoir 
mais onques sor lui n oc pooir 
puis fis saul david cachier 
nekedent ne l puet damagier 
car diex ses sires lui aidoit 
en cui service adies estoit 
ou fust a droit ou fust a tort 
puis fis jhesum jugier a mort 
a ses apostles maint martire 
fesimes entre moi et dame ire 
en religion sui plantee 
et par tout si enrachinee 
ke nus ne me puet essorber 
fors seulement par confesser 
et nonpourquant revieng apres 
ja ne sera on si confies 
ke volés ke je vous plus die 
ades a mal faire estudie 
jamais ne seroit dis mes visces 
ne racontés tous mes malisces 
gent conduiroie a ost banie 
contre le soudan de persie 
onques point ne vous esmaiés 
mais ades avant chevauchiés 
car jou ai en moi une vaine 
ki de consel est toute plaine 
dame avarisce ou estes vous 
pieche a ne contastes a nons 
vous avés bien sai maint denier 
c avés waingniét a l espargnier 
a usure et a terminer 
vos escrins desfermer 
car ne puet estre sans denier 
nus hom ki voille weriier 
dame au besoing voit on l ami 
deniers ai pour vous et pour mi 
mais vous ne m en sariés ja grei 
se faisoie tant de bonte 
ke pour noient le vous prestasse 
car de chu ne vient nule xxx 
mais ensi cun jou usei l ai 
onze pour douze presterai 
ensi ai jou cachiét maint homme 
a povretei chu est la somme 
arras a mies en lorraine 
ai je presté mainte semaine 
en romenie en lombardie 
ai usuré toute ma vie 
en mainte vile en picardie 
par terminer sui essauchie 
et si vous di c al commenchier 
le sai mout bel aplainier 
si c om aplanie le cat 
tantke li die eskiec et mat 
nule cose doner ne voel 
car onques faire ne le soel 
che che n estoit ' tien chu pour chu " 
autrement ne l feroie jou 
caritei fu si escachie 
et se compaingne cortoisie 
ke on ne le saroit ou querre 
pour nul pooir en nule terre 
bien la sachiés cascune est morte 
quant li lazres fu a le porte 
du rike homme g estoie od lui 
et mout bien de son consel fui 
en tout le monde n a villete 
ke jou n i aie rachinete 
et par tous les lieus ou je vois 
dist on a moi a cleire vois 
' dame bien venue soiés 
chi s i vous plaist vous herbregiés 
et me fille est si bien provee 
c a l apostoile l ai donee 
c est couvoitise ki as juges 
or et argent fait metre en huges 
car bien s entent en rethorike 
et en toute l art de physike 
pour chu ke l une est lucrative 
et li autre mout bursative 
et fait chivallier biax chevax 
as prelas et as cardenaus 
car en tout cest monde n est nus 
tant soit hermites ou renclus 
a cui me fille ne puist plaire 
et k il n en ait sovent afaire 
je vous di bien tout a delivre 
sans me fille ne puet on vivre 
il n est princes dus cuens ne rois 
ne fache brisier drois et lois 
ja droiture n aprocera 
le lieu ou me fille sera 
mais fausetes et fois mentie 
mainte fois li font conpangnie 
eskevin ne baillieu ne maire 
ne li osent faire contraire 
ains sont obeisant a li 
dame pour veritei vous di 
' nus povres ne puet avoir droit 
en quel lieu ki me fille soit 
elle done consel d embler 
et de tollir et de reber 
quant bien toutes nos acordons 
par tout mout grant pooir avons 
ke vous feroie plus lonc conte 
mainte gent vont par nons a honte 
dame vo gens est bien provee 
et par tout maine grant posnee 
tout le siecle poons destrure 
nus n osera ruire ne muire 
oés il convient dame accide 
ke vous a moi faichiés aide 
mais je me criem de traison 
car il a en vo gonfanon 
ensenge de mon anemi 
cui ainc ne ne tuing a ami 
dame ja ne doutés de mi 
je n ai talent de faire issi 
ains me larroie les dens traire 
si me gart diex de tous biens faire 
sachiés g i fis paindre son non 
pour lui faire derision 
male pensee getés puer 
je ne le feroie a nul fuer 
car tes amis est mes amis 
tes anemis mes anemis 
le pule israel fis errer 
souvent et ideles aourer 
dont moyses se coreschoit 
ou autres ki les gouvernoit 
dont diex lor envoioit tempies 
ki les perissoit c estoit pies 
et ke le roi salemon 
ki par estoit tant sages hom 
donai je tel puison a boire 
par coi il le covint mescroire 
et autresi firent autre roi 
car il trespassoient lour loi 
et lassoient lor droit chemin 
dont il prendoient pute fin 
maeement or as crestiens 
destorne jou a faire biens 
car quant devroient messe oir 
dont les faic en lor lis gesir 
et quant il en vont al monstier 
l un a l autre faic consellier 
juer border jangler et rire 
u asses tos d autrui mesdire 
maint i vont dont lor orison 
certes ne vaut mie un boton 
je l os bien dire et bien m afice 
ke loiaus sui en ton service 
venés avant dame luxure 
acuités vous de vo droiture 
encontre celui ai afaire 
ki mout peu prise no affaire 
wardés ke bien soiés warnie 
et bien maintenés vo maisnie 
de tous chiax c avés pris a trape 
gardés ke nus ne vous escape 
dame ades fai vo volentei 
et en yver et en estei 
mais armures devés prester 
de quoi je me puisse adouber 
orgoillous dras riches juaus 
aumoniere chainture aniaus 
boire et mangier en licherie 
adont ferai chevalerie 
nonpourquant je vous ai servie 
mout loialment toute ma vie 
car sans raison et sans droiture 
j ai fait pechier contre nature 
les yy cites des sodomites 
par mon engien furent destruites 
dont diex de lasus grant ire ot 
en ses filles fis pecier loth 
par le consel de glotenie 
et david en le femme urie 
ammon en le suer de absalon 
qui puissedi ocist ammon 
absalon es femes david 
apertement fist son delit 
salemons dames ke meschines 
en se vie ot yy roines 
et yy amies ensi 
par quoi dieu de lasus guerpi 
et servi les mahommeries 
de ses femes de ses amies 
par tout le mont ai en mon non 
plantee fornication 
sachiés c a mainte damoisele 
faic perdre le non de puchele 
coiement les faic acoler 
baisier luitier pinsier taster 
carolles danses et espringhes 
faic esbaudir pour les mescines 
tabours et muses et vielles 
ausi pour dechevoir puceles 
sachiés c est fine verites 
par moi perist virginites 
ke mes papelars et beghines 
sovent doins de mes disciplines 
ke volés ke je vous plus die 
tant ai fet faire puterie 
adultere et ribauderie 
en gens mondains et en clergie 
ke nus dire le poroit 
se yy ans vivre devoit 
voilliés devant voilliés deriere 
mout arai gent a ma baniere 
entendés a moi gloutenie 
tres dont avés estei m amie 
ke fesistes le primier homme 
et sa feme mangier la pomme 
grant besong ai de vostre aie 
et de vostre chevalerie 
quant vo baniere sus levés 
en mout des lieus pooir aveis 
un hanap i a et un pot 
paier en faites maint escot 
en tous les liex ou je porrai 
dame a vo grei vous servirai 
par vo consel et le sathan 
fis la pomme mangier adan 
si tost c ot fait le primier mors 
regna cha jus pechies et mors 
sour lui sour toute sa lignie 
dont en infer a grant partie 
noe mangier fis le roisin 
ivres en fu comme de vin 
et com ivres se descovri 
et deshonestement dormi 
l un de ses fiex l en escarni 
mais li autres le recovri 
li tiers de chu engemissoit 
et en son cuer pensiex estoit 
quant s esveilla si benei 
de dieu celui qui le couvri 
mais a l autre ki l escarnist 
mout ireement le maudist 
de lui nasquirent che dist on 
vilain ribaut serf et glouton 
or est je vous di se lignie 
par tout le mont multipliie 
c a paines n i trovroit on mie 
de sobre gent une puingnie 
au vin vont tout petit et grant 
et tant en boivent li auquant 
dont par els naist tele meslee 
ki ne puet estre desevree 
ou soit a droit ou soit a tort 
k il n i ait aucun homme mort 
je sui dame de mainte tiere 
winse plantai en engleterre 
galois tiois et avalois 
maintienent bien toutes mes lois 
en flandres ai maint preu serjant 
a ypre a bruges et a gant 
li povre vont a le cervoise 
s ille est bone il i font grant noise 
et li plus rike vont a vin 
u a mies ou au leuekin 
li enfanchon tempre l aprendent 
pour la doucour apres coi tendent 
et tant i vont mi gloutonciel 
k i en devienent laronchiel 
car quant il n ont plus ke despendre 
si emblent tant ke il vont pendre 
ensi a tel fin sont venu 
plusour jouvene viell et kenu 
ke vous feroie plus lonc conte 
ki me maintient va tost a honte 
par tout on conoist bien m ensenge 
d irlande dusqu en allemaigne 
toutes sommes enrachinees 
par tout et fermement plantees 
en tous les tans aidier vous voell 
fors qu en quaresme malade suell 
estre cascun an une fois 
quarantes jours chen est li drois 
toutes en avons a soffrir 
et de no gent mout perir 
mais apres revieng en virtu 
ausi grande con devant fu 
pour dieu dame ne doutés rien 
il n est nus homme je l sai bien 
tant soit envers dieu papelars 
tant soit envieus u escars 
perecheus glous luxurieus 
ou d ire plains ou orgoilleus 
certes je n en sai nul par fait 
ke de nos l une avoec lui n ait 
dame soiés fiere et estoute 
nes li pasteur ne voient goute 
ki sont enmi l arbre rampé 
car lor oell sont si aombré 
des foilles et de viers rainchiax 
ke puet atoucier solaus 
car s il apertement veoient 
tout chu k il dient il siuroient 
que cose est chu che dist orghiols 
ke tu as dit et dire viols 
coment dame ne l savés mie 
n entendés point d alleghorie 
il racontent ke jhesucris 
quant il ala par le pais 
pour preechier et sermoner 
son pule k il voloit sauver 
si desciple apres lui aloient 
de simple dras vestu estoient 
n avoient mie dras roiaus 
a piet aloit cascuns descaus 
ne chivauchoient a nul destrier 
ne estoient orgoilleus ne fier 
sovent les servoit li plus sire 
sans envie erent et sans ire 
sans gloutenie et sans luxure 
car en eaus n avoit nule ordure 
quant faim avoient li pains d orge 
souef avaloit en lor gorge 
mout ert lor vie nette et pure 
d or ne d argent n avoient cure 
ne de palais ne de castiaus 
car entre aus luisoit li solaus 
ki lor veue enluminoit 
si ke nus d aus ne canceloit 
fors seulement li fel judas 
en cui se mist li sathanas 
et no suer covoitise ausi 
quant il as juis le vendi 
meement sains jehans baptistes 
vivoit si com uns sains hermites 
ki de peus de camel viesture 
vestoit a se car aspre et dure 
quant il ot auques grant famine 
dont mangoit aucune rachine 
u laoustes ou miel salvage 
ensi vivoit en l ermitage 
quant dut jhesum el flun jordain 
baptizier il n osoit se main 
metre sor lui s a doute non 
kar bien sot qu il ert diex et hon 
ore uns prestres messe dira 
en ses mains le cors dieu tenra 
et usera cel sacrement 
quant ara fait asses briement 
volra aler boire et mangier 
sans contredit et sans dangier 
de yy mes de yy ou de quatre 
asses de l un et plus de l autre 
s il a bon vin ki li talente 
a son compangnon le presente 
' tieng je t en doins apres m en done 
cis crut sor une vinge bone " 
de teus i a ne puent vivre 
s il n en sont cascun jour pres ivre 
longement bien sai en tel lieu 
ne puet on mie tenir dieu 
apres covoitent rikes dras 
rikes hostiax d argent hanas 
rikes dou rike a cortesie 
pour plus monter en siengnorie 
ensi rampent toutdis amont 
tantke il enmi l arbre sont 
ou des pechies lor delis ont 
tele est la vie de cest mont 
de teus i a ki pour lor vies 
sauver entrent en abies 
ki ja ne devenissent moine 
s il peusent estre canonne 
aucun dient cui vie plaist 
dont delis de car vient et naist 
ke jadis fu forte nature 
plus c ore asses et mout plus dure 
petit vaut c om ensi se coevre 
et ne dist on ' li cuers fait l oevre 
plus ke ne fachent li lonc jour " 
on voit povre gent en langour 
ki mout ont travaill et torment 
et ont grant famine sovent 
s asses eussent pain a mesture 
che lor seroit rike pasture 
et autretant vivent ou plus 
ke teus fait ki d aus est plus drus 
ki d ardant cuer dieu serviroit 
de quantk i li demanderoit 
porroit asses estre asseur 
quant cascune ot bien escoutee 
cele ki sor l arbre ert montee 
ki dite estoit du mont la vie 
de grant leeche en haut s escrie 
' humaine mors je sui roine 
ne soiés jamais me voisine 
se tu es pres de moi te fui 
garde ne me fai nul anui " 
li mors respont ' mout as orguel 
vois chi je te porte un linsuel 
avoec moi aras compangnie 
ne te voel plus soffrir en vie 
je te sui venue taper 
cuidoies tu toutdis regner 
mout tost seras noire et oscure 
car tu es cendre et poreture 
toute ta car mangeront vier 
soit en este ou en yver 
autelle con tu chi me vois 
seras entre chi et un mois 
' pour dieu merchi " chu dist la vie 
' ne me fai ceste felonie 
un jour entier n ai pas vescu 
et ja viens taper mon escu 
dedens tiere ne sai manoir 
prent tant ke viels de men avoir 
si me done encore respit " 
li mors respont ' j ai en despit 
chu ke t as dite tel parole 
car tu l as parlee mout fole 
se tu vivoies yy ans 
petis te sambleroit li tans 
je ne demanc nul autre avoir 
forske ton cors che voel je avoir 
dont ne seroit nule droiture 
en moi trovee n en nature 
se tout a fait enmi me voie 
et povre et rike ne prendoie 
pour dieu lai moi mander le prestre 
se li conterai tout mon estre 
et pechies dont sui entechie 
si comme feme courechie 
ke viels mander ne pues parler 
a paines pues tu langheter 
s encor eres en plaine vie 
encore ne l manderoies mie 
et si t estoit amonesté 
sovent par ceste autorite 
ceste cose sone en latin 
veilliés ausi duskes le fin 
car l eure et le jour ne savés 
ke de cest siecle partirés 
veilliers est bones oevres faire 
teilles ki a dieu doivent plaire 
or vois k il te covient morir 
ne de mes mains ne pues fuir 
mil m atendent ore en cest eure 
je ne puis chi faire demeure 
atendu as trop longuement " 
le paume hauce ireement 
si li dona un si grant clap 
ke li et l arbre jus abat 
de la noise c adont oi 
en mon dormant entresali 
grant peur en oi et nonpourquant 
l arbre fis paindre maintenant 
ke je ne l mesisse en obli 
chu ke j en vi et ke j oi 
tout ensi con veu l avoie 
plus en froie se la savoie 
le miroir de vie appellai 
et de mort chu ke fait en ai 
car ki en un miroir se mire 
de chu k en sa face a a dire 
puet conoistre et apercevoir 
tout autresi sachiés pour voir 
k en vir et oir ches pochies 
est aucuns des siens adreciés 
et puet de le mort remembrance 
avoir par ceste demonstrance 
vie en cest siecle est mors 
et s est poreture li cors 
che sachent tout a le parclose 
ke parfaite fu ceste cose 
si con nons dist ciels ki l escrist 
l an nostre siengneur jhesucrist 
mil deus cens et sietante et sis 
le jour saint marcel de paris 
c est au commencement d este 
tier jour apres le trinite 
pour chu le volt en romans faire 
ke lai i prengnent exemplaire 
yy quatre vins huit viers 
tant escrist et en fist robiers 
pour chu k on l apeloit de l omme 
fist chi d un oulme naistre un homme 
priant oevres li doinst diex faire 
dont on se puist de maus retraire 
yy yy viers fist en latin 
mais or vous pri tous en la fin 
s il a en aucun lieu mespris 
vilainement ne soit repris 
car il n est nus s il mout parole 
soit homme soit feme soit clers d escole 
ne die tel cose a le fois 
dont aucun en font lor bufois 
