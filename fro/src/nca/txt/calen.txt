n est fins amanz qui n est honiz 
se li hom est morz et feniz 
ne devroit pas estre oubliez 
et por ice que vos oez 
dit calendre ce que lui sanble 
se dui home sont bien ansanble 
et l amours est fine et veraie 
et la morz vient qui zz an raie 
et del siegle le desracine 
s onques l amorz fu anterine 
lors i devroit bien aparoir 
s il a au siegle ami ne oir 
car ce dient li ancien 
et tuit li verai crestien 
que la fins loe les ovriers 
ausi come li bons levriers 
qui si bien cort que il ataint 
et qui au prendre ne se faint 
ainz seisist le lou et l aert 
tantque cil vient cui il an sert 
et que la proie li rescolt 
tot ausi au deable tolt 
et aumosnes et orisons 
les ames des bons compaignons 
qui par bien fere sont rescosses 
et des deables mains escosses 
li deables est li max lous 
qui tot ades est famellous 
ja sa gole ne iert saole 
et quant il trueve une ame sole 
qui n a garde ne compaignie 
si la tue de sa coingnie 
molt est li deables honteus 
quant pechierres devient piteus 
et de ses pechiez se repant 
lors muert deables et se pant 
quant li pechierres se ravoie 
et li ange del ciel font joie 
quant la meisons est escouee 
et que la perte est retrovee 
tot est neanz mesque biensfez 
et dex de trestoz ses meffez 
et de ses pechiez si delivre 
celui por cui je faz cest livre 
james n iert jorz que je ne l plaigne 
ausi fet voge et alemaigne 
si fet marlit si fet daubors 
ausi fet esse et salebors 
ausi fet aube c est la voire 
or le plorent clerc et provoire 
et la gent de religion 
et de la grant ocision 
de roosse que dirai gie 
a fort ore pristrent congie 
de lor ostex cil qui la furent 
qui tel martire recurent 
plus an i ot morz de trois cenz 
et de toz les meillors sergenz 
que li dux eust an sa terre 
qu an i poist trover ne querre 
dux ferris sachiez sanz dotance 
encor vos plore an a asmance 
a nanci et a sathanai 
dex set bien con grant duel j en ai 
et con j en ai le cuer marri 
zz oir i a del duc ferri 
qui bien le devroit amander 
mes ne li os rien comander 
qu an lui est biens si effaciez 
que ci ne doit estre anonciez 
ne ja n i ert ramanteuz 
qu antor n i est li biens veuz 
por quant li doie ramantoivre 
ne que les fuelles d un genoivre 
ne ancor jor de son vivant 
ne sai qu an iert dorenavant 
n a fete chose n asovie 
dont ja prodom li port anvie 
qu ancor se tient an l anbleure 
de sa premiere donteure 
et honiz soit qui le donta 
et qui premiers sor lui monta 
qu estaif le fist et onbrage 
si a loherainne domage 
en l enor le bon duc ferri 
qui tant dolcement me norri 
vuel zz romanz ancomancier 
et del latin enromancier 
cist est li livres qui anseigne 
comant hauz princes se conteigne 
tant faz je les princes savoir 
que nus n a tresor ne avoir 
s il n a justise et verite 
bien doit estre an autorite 
droituriers princes voiremant 
qui garde foi et sairemant 
savez qu il a en cest escrit 
des devant le tans jesu crit 
des princes de rome briemant 
lor fin et lor comancement 
qualandre qui cest livre fist 
et de latin an romanz mist 
n an puet or plus rimer ne faire 
car il n a mes de l essanplaire 
et ce qu il en a translaté 
doit estre an tel autorite 
ne l doit avoir sorz ne muiax 
li empereres manuiax 
qui cest livre ot an compaignie 
la queronique reongnie 
clamoit cest livre et disoit tant 
ne l doit avoir qui ne l antant 
del grant avoir que il perdierent 
qui ainz ne fu esmez par home 
au tans thitus de devant rome 
voelent la perte restorer 
au siste an tot droit ensi ere 
que julius fu emperere 
et lucius marcius cuens 
li emperere ama les suens 
con gentix hom de bone orine 
lors se descovri la haine 
qui estoit antre julius 
et cathon et pompeius 
qui de longue main se hairent 
cel an meismes furent veu 
signe del ciel et coneu 
s es vit an de nuiz et de jor 
desiqu an ynde la maior 
vit an zz cercle d or descendre 
et del ciel jusqu an terre estandre 
et avoec zz si grant escrois 
que puisque dex vint an la crois 
n orent gent tel peor de mort 
li cercles vint devers le nort 
car de la muevent les vertuz 
deables an fu abatuz 
quant il i volt metre le pie 
bien l ot veu et agaitié 
humelitez qui l a plaissié 
et jusqu an enfer abessié 
li nort se siet endroit midi 
an tel meniere con je di 
furent les genz espoantees 
et les vertuz deu redotees 
qu ancor vit an altres mervoilles 
dedanz tarante a unes voilles 
que quant ce avint que lan manja 
que li pains et li vins chanja 
car tuit li pain coupé sainnierent 
don granz mervoilles anseignierent 
li ancien et li sage home 
si chei gresle dedanz rome 
yy jorz et yy nuiz sanz cesser 
ici pot an asez panser 
et an somnite s aovri 
la terre qu ele descovri 
qu an vit de par le roi hautisme 
des le haut ciel jusqu an l abisme 
et zz cercle d or qui atoche 
des le haut ciel jusqu a la coche 
qui tot conporte et tot sostient 
de par celui qui la maintient 
s an ont trestuit peors eues 
de ces choses qu il ont veues 
lors fu julius essauciez 
la li fu ses nons anforciez 
dedanz la terre baltasar 
fu premiers apelez cesar 
par zz vilain sor zz jumant 
sor une perche longue antiere 
une molt vilainne baniere 
une esclavine tote noire 
ensi le tesmoigne l estoire 
d iqui s an va gent porchacier 
ponpeius le vet chacier 
de sa gent mainne zz grant tropel 
tantqu il se mist an zz chastel 
qui molt fu bons et delitables 
iluec l asist uns conestables 
qui avoit a non tarquatus 
quant el chastel fu anbatus 
si l asaut cil par d une part 
et pompeius cui fu tart 
qu il julius puist domagier 
tote l ost mande a deslogier 
et la venir isnelemant 
" conpainz conpainz que fetes vos 
la compaignie d antre nos 
devriés vos ramantevoir 
vos dites voir 
compaignon fumes et ami 
or vos tien ge por anemi 
et haz tot quanque vos amez " 
apres quant fu morz julius 
si recut octavianus 
l empire malgre les romains 
car il fu ses cosins germains 
julius l an ot chartre fete 
octeviens l a avant trete 
por ce le covint creanter 
que nus ne l pot deseriter 
antonius ot sa seror 
se li eida de cele enor 
tantqu il fu emperere et sire 
et feaute ot de l empire 
et puis ala antonius 
sor le pois octavianus 
si prist aysie an son demainne 
et sa seror lessa germainne 
quant il ot sa fame lessie 
et le reaume tint d aysie 
si ala querre une altre dame 
cleopatra qui ja fu fame 
julius et tenoit cesaire 
et an egypte ot grant doaire 
querre l ala dedanz egypte 
antonius ensi despite 
l empereor si fist que fos 
octavianus fu hontos 
quant il sot le fax mariage 
james n iert liez an son corage 
se d antonius ne se vange 
grant ost amasse et si se range 
contre antonius por conbatre 
plus de yy jorz voire de catre 
dura l estorz et la meslee 
tantqu a ce fu la chose alee 
que les genz octavianus 
desconfirent antonius 
ne tarda mie longuemant 
qu antonius grant mandemant 
a fet par mer o grant navie 
et dit toz les jorz de sa vie 
james guerre ne li faudra 
dedanz la mer se desfendra 
se cil est tex qu il s i ost metre 
et cil qui se vialt antremetre 
de lui trestot desraciner 
ne quiert james nul jor finer 
tantqu il l ait mort et essillié 
ou dedanz la mer perillié 
lors fet navie porchacier 
et ariver et atachier 
tantqu eles soient bien garnies 
de bones genz et replenies 
molt i ot armes et despansses 
quant garni orent lor desfansses 
si vont droit vers lor anemis 
anthonius s estoit ja mis 
an ses dromonz atot sa gent 
armé furent et bel et gent 
an lor berfroiz an lor chastiax 
ont arbalestes et carriax 
et darz tranchanz haches d acier 
por la meslee comancier 
bien sont garni d anbedos parz 
et de costiax et de faussarz 
de gaveloz d espiez tranchanz 
sont tuit garni par la dedanz 
por desfandre ou por asaillir 
qu a ce ne pueent il faillir 
n an fet autre devision 
mes molt i ot ocision 
a premerains quant ajosterent 
et les nes ansanble hurterent 
octavianus qui plus pot 
yy yy dromonz et yy i ot 
si ot tant gent et tel empire 
que nus ne l pot conter ne dire 
antonius rot tanz semonz 
qu il ot oitante forz dromonz 
nus n es poist de gent chargier 
ne de vitaille por mangier 
qu il n i eust yy piez de bort 
tant estoient li dromont fort 
yy jorz toz plains se conbatirent 
au chief de yy jorz se departirent 
car si con tesmoigne l estoire 
octavianus ot victoire 
por voir vos di ci ou nos somes 
qu il i perdi yy mil homes 
qui ainz ne furent anfoi 
et anthonius s anfoi 
antre lui et cleopatra 
plus tost qu il pot la mer oltra 
et de grant gent se reporchace 
octavianus tant le chace 
que tot son navie conquiert 
li empereres plus ne quiert 
sa gent arive a plainne terre 
anthonius va secors querre 
plus tost qu il pot est repeiriez 
n est mervoille s il est iriez 
antre lui et cleopatra 
atot son pooir ancontra 
l empereor et son efforz 
qu ancor estoit logiez as porz 
tantost con il le sot venant 
sa gent fist armer maintenant 
et ses batailles ordena 
et dex la victoire dona 
l empereor octevien 
por ce distrent li ancien 
la parole qu ancor est dite 
que cele gent fu desconfite 
le jor qu aouz estoit antrez 
par les tantes et par les trez 
apelerent grant et menor 
octevien l empereor 
octavianus augustus 
cist nons ne fu puis abatuz 
ne li chei tant con dura 
n ancor ne fet ne ne fera 
cleopatras o son seignor 
desiqu an ynde la menor 
an sont foi grant aleure 
apres cele desconfiture 
la ramasserent molt grant ost 
an la roge mer mes si tost 
com il sorent et aparcurent 
an la roge mer ou il furent 
que li empereres venoit 
et que tot son ost amenoit 
s an comancierent a bessier 
et antonius a lessier 
antonius tuit deguerpirent 
il et sa fame s an foirent 
an une vile pres d iqui 
triste et dolant et amati 
a molt petitet de mesnie 
son vuel seroit morte et fenie 
cleopatras tant a dolor 
et bien parut a sa color 
et s ele puet ne vivra guere 
une grant fosse a feite fere 
cleopatras dedanz s an antre 
et fist metre desor son vantre 
zz serpant antre ses memeles 
del serpant vos di tex noveles 
ne ja nus plus ne m an demant 
qu il ocist la gent an dormant 
ynalis a non cui il mort 
maintenant sent au cuer la mort 
cleopatras se fist ocirre 
onques n i ot ancens ne mirre 
ne basme ne autre oncion 
des morz prist ceste elecion 
con cele qui de soi n ot cure 
ne ne volt avoir sepolture 
mialz volt sofrir ceste haschie 
qu ele fust a rome eschernie 
devant le curre de victoire 
ne qu augustus an eust gloire 
antonius se desconforte 
quant a veu s amie morte 
tantost s espee demanda 
a damedeu se comanda 
einzqu il se fust esboelez 
comanda il que de delez 
cleopatras fust mis ses cors 
lors giete zz bret plus halt c uns tors 
antonius an la fosse antre 
s espee fiert parmi son vantre 
si que la boele an espant 
delez cleopatras s estant 
an la fosse delez s amie 
qui an morant s est andormie 
quant ynalis li fu ostez 
qui la mort mist an ses costez 
et octavianus i vient 
d un altre serpant li sovient 
qui retret velin fors de mors 
maintenantqu il s i est amors 
a soi le suce tot et tire 
ne ja li cors n an sera pire 
s il i est a tans aportez 
s il n est feniz et amortez 
mes de la mort n est riens qui vive 
qui feist ame santeive 
se damedex ne le feisoit 
cil le feroit se lui pleisoit 
visillus a non li serpens 
n i fu mie venuz a tans 
car la dame quequ an an die 
estoit ja mort et anroidie 
et por itant fu chose vainne 
l empereres grant duel an mainne 
quant de tel mort ocis se sont 
d iluec se partent si s an vont 
an egypte tot droit alerent 
une cite i asegerent 
la mellor et la plus eslite 
de tote la terre d egypte 
tant i furent qu ii l orent prise 
et si grant richesce conquise 
que ja par home qui soit vis 
n iert reconté ce m est avis 
tant i ot or et dras de soie 
et pierres de tantes monoies 
que de l argent ne lor chaloit 
chascuns tant con il an voloit 
an fist adonc prandre et chargier 
et des espices por mangier 
ont trovees a grant foison 
n i avoit si povre meison 
qui bien ne fust garnie et plainne 
de viande novele et sainne 
cleopatras tint an doaire 
cele cite jusqu an cesaire 
estoit tot suen an doelise 
or est morte de l inalise 
quant l empereres ot esté 
an egypte a sa volante 
et tot li fu reconeu 
et li homage et li treu 
et tot ot fet ce qu il volt fere 
tot droit a rome s an repere 
la vint a son mestre sejor 
et si vos di bien que le jor 
qu an li fist sa possession 
i ot grant veneracion 
toz li pueples i auna 
quant an le curre li mena 
n en i remaint juenes ne vialz 
tuit qui ainz ainz et qui mialz mialz 
a grant barnage et a grant bruit 
encontre l ost an vienent tuit 
molt aportent argent et or 
n i a si povre n ait tresor 
d or et de pierres precieuses 
de dras a oevres gracieuses 
et si vos di que mainte genz 
les feisoient plus bien vaignenz 
por le lor dont ont covoitié 
qu il ne firent por amistie 
or est rome molt anrichie 
mes onques ne fu estanchie 
d avarice de covoitie 
lors i ot an a la mitie 
mellor marchie qu an n ot devant 
ce voit an avenir sovant 
li vilains dit a sa rescosse 
bons marchiez tret argent de borsse 
molt fu rome planteureuse 
et de viandes abondeuse 
de totes parz li biens acort 
n i a celui ne tiegne cort 
tant avoient richesce et bien 
n en i a juesne n ancien 
ne face feste por l enor 
la venue l empereor 
a mervoilles fu conjoiz 
et enorez et obeiz 
augustus cesar l apelerent 
de yy sornons le renomerent 
qui furent a armes conquis 
de ce ai je bien le voir anquis 
le cesar conquist julius 
et il desor antonius 
l augustus ensi ancontra 
le premier jor qu aouz antra 
ot de bataille a lui victoire 
s ot non augustus an memoire 
cel jor meismes ne tarda plus 
comanda cesar augustus 
a clorre les portes jani 
que li romain erent garni 
et pes avoient par dehors 
si clooit an les portes lors 
car tant con rome an pes estoit 
et la porte close restoit 
et quant romain avoient guerre 
dont n i avoit ne clef ne serre 
einz estoit delivre l antree 
et nuit et jor bien ancontree 
et des alanz et des veignanz 
et par defors et par dedans 
ci me reconte ceste estoire 
une mervoille tote voire 
qu a rome avint tot en apert 
qu an vit zz signe a descovert 
le jor que cist fu empereres 
sordrent d uile fontainnes cleres 
a rome tot zz jor antier 
n i ot ne voie ne santier 
qui n an corrust et n an fust plainne 
ausi con d eve de fontainne 
ice virent tuit et le sorent 
cil qui onques savoir lo volrent 
ancor vit an plus grant mervoille 
a coi nule ne s aparoille 
de coi je molt plus me mervoil 
car an vit antor le soloil 
a la reonde zz cercle d or 
qui descendi del haut tresor 
li cercles de sa grant clarte 
tint le soloil an oscurte 
et de sa biaute le mestroie 
et il li consant et otroie 
enor li porte et reverance 
ci ot bele senefiance 
et de hautesce et de pitie 
et de justise et d amistie 
li solauz au cercle obei 
quant ancontre lui s esbloi 
et li consanti la clarte 
dont il avoit a grant plante 
li cercles fist zz grant sejor 
molt par fist bel et cler le jor 
quant augustus fu coronez 
qu a son tans fu li sires nez 
dont tant de bien dit li escriz 
ce fu li hauz rois jesu criz 
tuit cil qui estoient an rome 
li sage clerc et li haut home 
ont veue la demostrance 
tant an cerchierent l esciance 
qu a la verite s aresterent 
et qu a l empereor conterent 
chose dont il molt s esjoi 
et que molt volantiers oi 
que a son tans uns rois nestroit 
qui desor toz rois esteroit 
et qui de tot auroit puissance 
et sor toz saiges sapiance 
et tot seroit a son pleisir 
ce qu a son oes voldroit seisir 
augustus cesar se consoille 
de ce qu il ot et se mervoille 
de ce seignor dont il nestra 
d une close fenestre istra 
ice li fet an antandant 
autresi con le cercle ardant 
qu il esgarderent sanz roture 
jert la fenestre sanz jointure 
tote iert et anterine et sainne 
augustus cesar molt se painne 
puisqu il la chose a coneue 
de lui doner sa bienvenue 
por avoir s amor et sa grace 
ne set qu il li doigne ne face 
qu il sera de si grant hautesce 
qu il n aura cure de richesce 
par son consoil mesmes li done 
sa reaute et sa corone 
james coronez ne sera 
la corone li lessera 
et le non de roi li aquite 
si con j ai ci la chose dite 
fist l empereres comander 
toz ses seax a amander 
si fist crier par tote rome 
que il n i ait si hardi home 
qui le claint mesque justicier 
ne se vialt de plus avancier 
apres vos conterai qu il fist 
par toz les regnes qu il porsist 
que chasc an parlemant eussent 
an lor pais et si seussent 
devant les bailliz de la terre 
se il fust pes ou il fust guerre 
et chasc an paiassent lor some 
et le treu qu an doit a rome 
et si comanda altre chose 
que ja ne fust chartre si close 
que tuit ne fussent deslié 
et an lor terres ranvoié 
li justisiers toz les desloie 
et an lor pais les ranvoie 
et cil qui le contrediroit 
manbres et vie perderoit 
de ces i ot qui contresturent 
bien yy yy qui ocis furent 
en l an apres vindrent noveles 
qui as romains ne sont pas beles 
cil d espaingne ont antr ax parlé 
a zz consoil et porparlé 
que james sozgiet ne seront 
rome ne romain n averont 
del lor ne rante ne asise 
puisque de roi s est ademise 
n iroient mes por lui an ost 
ne que por zz autre preost 
augustus cesar l oi dire 
qu il ot tel gent an son empire 
qui contre lui sont revelé 
ne li pot pas estre celé 
tant fu la novele espandue 
et quant cesar l a antandue 
il n ot an lui que correcier 
la guerre vialt recomancier 
et son coraige descovrir 
les portes jani fet ovrir 
anprandre vialt la chose a certes 
par les portes qui sont overtes 
ist augustus cesar de rome 
et sont plus de yy yy mile home 
qui an sa compaignie furent 
jusqu an espaingne n aresturent 
quant augustus i fu antrez 
ses anemis a encontrez 
savez comant il se prova 
de trestoz ces que il trova 
hors de forteresce as plains chans 
n an eschapa ne sers ne frans 
que tuit ne fussent detranchié 
li remenant se sont fichié 
an zz chastel il les asist 
a la reonde et tant i sist 
que tuit sont mort et afamé 
li uns a l autre anvenimé 
ensi leanz l uns l autre ocist 
que n i remest ne cil ne cist 
apres ceste desconfiture 
de maint reaume la droiture 
voloit an rome retolir 
et augustus cesar faillir 
et contre lui sont revelé 
si conestable i sont alé 
et sanz augustus lor seignor 
lor i fist dex molt grant enor 
de victoire et de tel eur 
que par tot furent aseur 
n en ont an nul pais esté 
qu a force n aient conquesté 
et apres ce cesar anvoie 
parmi la terre de savoie 
zz conte droit an germanie 
s an mainne haute conpaingie 
le treu li anvoie anquerre 
de germanie et d aingleterre 
mes trestuit cil furent ocis 
onques uns seus n an estort vis 
ne mesque solemant li cuens 
qui toz i ot perduz les suens 
quant cesar le vit revenu 
ne l a pas por ami tenu 
si li fist la teste colper 
por ce qu il seus volt eschaper 
apres ce que cesar ot fet 
trestoz li mondes antreset 
recoilli cesar a seignor 
et se mestent an sa tenor 
tuit s i acordent tuit le vuelent 
et tex costumes con il suelent 
avoir teles deguerpiront 
et a sa volante seront 
ensi con il comandera 
et il meismes escrivra 
cesar l otroie et vialt ensi 
a soi tot le mont acensi 
par zz denier qui fust donez 
chasc an ne ne fust pardonez 
a nul home petit ne grant 
ne a vellart ne a anfant 
cesar ensi le mont mestroie 
par tot fet corre une monoie 
et ensi comandee et dite 
qu el denier soit s ymage escrite 
et ce fu voire demonstrance 
que cesar ot par tot puissance 
et soz lui toz li monz repose 
lors refu porte jani close 
et la gent sont par tot seures 
et tant que celes sarreures 
furent totes anreulliees 
et fermees et verroies 
ensi ot cesar tot vaincu 
yy anz ot vescu 
atot ceste grant seignorie 
quant dex nasqui li filz marie 
bien sai qu il fu nez a son tans 
et por lui fu paiez li cens 
que cesar avoit establi 
nus ne l osoit metre an obli 
une mervoille aparut 
uns granz isles antre teram 
et par antre terasiam 
yy liues de le et de lonc 
ce dient cil qui vont selonc 
ne onques mes n i fu veuz 
ne de nul home aparceuz 
et est si haut en cele mer 
que nus ne set le haut esmer 
par desor est molt biax et genz 
et les ames des bones genz 
an vont leissus por reposer 
et espurgier et doloser 
iluec atandent le juise 
ne vos an faz autre devise 
mes bien vos puis dire et conter 
leissus ne puet nus hom monter 
mes cil qui cel isle costoient 
molt sovant avient que il oient 
leissus grant noise demener 
et dolereuses voiz soner 
le bel manoir 
an plainne lune et an cressant 
qu an voit ancor aparissant 
c est l eglise sainte sofie 
qui grant hautesce senefie 
jut an une meison 
de novel anduite de chauz 
por le tans qui pas n ere chauz 
ainz ert molt froiz a desmesure 
a comandé grant aleure 
zz feu a fere l emperere 
an cele meison ou il ere 
quant la meisons fu eschaufee 
la chauz de novel destranpee 
comenca molt fort a puir 
et la fumee a envair 
l empereor et anz et fors 
tant l an antra la nuit el cors 
qu an dit que par cele acoison 
fu la nuit morz an la meison 
estoient venu sermande 
por guerroier an paienime 
frimus fu preuz et veziez 
quant crestiens fu et baptisiez 
le col estant contre l espee 
se li ont la teste colpee 
et fu martirs a damedeu 
et ot an paradis son leu 
lors estoit chose acostumee 
quant baron aloient colchier 
le boivre qu il avoit plus chier 
li aportoit an de devant 
icist an but par tel covant 
que maintenant l ame rendi 
