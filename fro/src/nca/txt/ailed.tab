tant me sui de dire teuz 
que ge m en sui aparceuz 
qui trop se taist quar de trop taire 
ne puet nus hom a bon chief traire 
por ce me plest en mon romanz 
que des chevaliers vos conmenz 
noveax moz ou il porront prendre 
essanple et cortoisie aprendre 
moult me poise que ge ne puis 
plus beau trover que ge ne truis 
et qui d els dit chose certaine 
chevalerie est la fontaine 
de cortoisie qu espuisier 
ne puet nus tant sache puisier 
de dieu vint et chevalier l ont 
tant con en cort par tot le mont 
vient d aus por quoi el est lor lige 
des le coupel dusqu a la tige 
autre gent n en ont que l escorce 
de cortoise estuet par force 
s aucun est qui point en retiegne 
que il la gart et qu il la tiegne 
de chevalier et de lor non 
qu il n en croit point s en lor fie non 
tel hautesce et tel dignite 
a en lor non par verite 
por ce fust droit sanz contredit 
qu il fussent tel con lor nons dit 
et de quoi en sui ge en malaise 
i voi ge rien qui me desplaise 
oil la riens qui plus lor nuit 
qui pis lor fait et plus les cuit 
si est que en chevalerie 
li plusor ne s entendent mie 
ne ne sevent si sont forfez 
por quoi li chevaliers fu fez 
ne qu a lor non apartendroit 
a faire quar lor non par droit 
est propre non de gentillesce 
tant a lor non passé hautece 
sor toz les autres nons qui soient 
et se il bien reconnoissoient 
con lor nons est de halt affaire 
assez font tel chose que faire 
n oseroient por quoi por honte 
mais ne sevent qu a lor non monte 
quar tel por chevalier se tient 
qui ne set qu au non apartient 
fors seul itant chevaliers sui 
s et quanqu il set dire de lui 
li chevalier a droit esgart 
e aus qui n ont de lor non regart 
ne connoissent si est grant dels 
els ne lor non ne lor non els 
qu es connoist dont li conteor 
li heraut li vieleor 
de ceaus dit raoul de houdanc 
qu i sont apelé marestanc 
de chevalerie esprouver 
et par itant le puis prouver 
que quant li marcheanz assanble 
l or et le marestanc ensanble 
se l froie au marestanc et lors 
puet il connoistre se li ors 
est bons ou marcheanz ou fins 
tot autresi ce est la fins 
le set len par les menestreus 
qui es places et es hosteus 
voient les hennors et les hontes 
de cui len doit dire beaus contes 
et de tieux nons itant vos di 
quant li conteres a servi 
et vient au point du demander 
larges ne l puet contremander 
la largesce qu il a el cors 
que la pointe n en saille hors 
s il a de quoi doner l estuet 
presantement et s il ne puet 
doner et se vient au prometre 
il i set si gentement metre 
l essoine et si beau deviser 
que tot le mont puet aviser 
le talent qu il a de bien faire 
mais li autres est d autre afaire 
quar se il done tant tenra 
son don ia gre ne l en saura 
cil qui retient et qui pramet 
tant aquitevres i met 
en sa pramesse qu atent tant 
puet il savoir certainement 
que sa promesse est nule chose 
de son cuer ou honte repose 
qu il est demi feruz en char 
c est un vain mot feru d eschar 
froit et relent et senz savor 
si sur que quant ge l asavor 
ge voi qu il m a ci eraincié 
et est bontez de mauvaistie 
mols d armes espes senz savor 
et cras de honte clers d onor 
aigres d agait vain en proece 
quar li relenz de la peresce 
qu il a el cuer comentqu en isse 
ne sai que plus vos en deisse 
des autres mais itant m est bel 
que li mont sevent le vaissel 
tant qu au parler sont conneu 
des conteors qui l ont veu 
lors bien lor maus ge di sanz faille 
vers aus n a point de repotaille 
a un mot que point ne redot 
ce sont cil qui connoissent tot 
por ce me poise sanz mesprendre 
que nus i trueve que reprenre 
ne que blasmer ne que redire 
que di ge donc vueil ge donc dire 
qu il soit nul chevalier vilains 
nanil mais li un sont du mains 
plus que li autre en toz bons leus 
et et si a il assez de ceus 
quil tant sont du plus en proece 
qu il ne daignent faire largece 
et tant se fient durement 
en lor proece qu erroment 
se fiert orgueil qui lor conmande 
as vaer ce c on lor demande 
et dient que n es pas henors 
de ce crien ge cez lecheors 
donrai lor ge donrai por quoi 
que pueent il dire de moi 
ne sui ge cil au grant escu 
ge sui cil qui tot a veincu 
ge sui le meillor de ma mein 
si ai d armes passé gaugein 
avoi seignor queque nus die 
n afiert pas a chevalerie 
que chevalier por sa proece 
doie avoir en despit largesce 
quar par proece au droit conter 
ne puet nus en haut pris monter 
s en la proece n a deus 
si vos dirai conment et queles 
des deus eles covient a estre 
largesce doit estre la destre 
et la senestre cortoisie 
mais se chascune ele ert fornie 
il covient a droit deviser 
que li chevaliers sanz fausser 
ait sept pannes par quel raison 
que l ele qui largece a non 
soit la premiere penne tele 
por ce que largece a non ele 
en soit en largece hardiz 
quar par droit poins et par droit diz 
puet on savoir outreement 
que largesce est de hardement 
estraite et de hardement vient 
et vos savez que poi avient 
en nul pais ne loig ne pres 
que nus soit larges et malves 
la seconde est de tel afaire 
que hons qui velt largece faire 
ne doit pas garder a avoir 
ne que sa terre puet valoir 
ja chevaliers se diex me salt 
puisqu il enquiert que segles valt 
ne montera en grant hautece 
ne cil n est pas pleins de proesce 
ne d onor ne de hardement 
que plus ne done et despent 
et en folie et en savoir 
que sa terre ne puet valoir 
ce sachiez vos trestuit de voir 
la tierce penne senefie 
qu i de largesce fait s amie 
et velt de largesce avoir pris 
qu il ait toz iors son conseil pris 
d avoier le povre et le riche 
ge di que de largesce triche 
cil quant il done qui esgarde 
de cestui ne puis ge avoir garde 
cist est bien de conte ou de roi 
cist est a cort parler a moi 
ge li dorrai quant il ne done 
noient a povre ce n adone 
riens a largesce ainz sanble force 
et qui en largesce s efforce 
et velt estre large parfiz 
si doit doner as desconfiz 
et ne regart pas a son don 
qu il atende le gerredon 
quar largece sanz nul redout 
gene du sien a tot por tot 
la quarte penne a droit esgart 
si est que len se tiegne et gart 
de prometre qui ce acquielt 
sachiez mauvais los en aquielt 
sor lui et puis ne la velt rendre 
savez vos qu il i puet atendre 
et a honte li puet torner 
puisqu il n a talent du donner 
a si fait home por son don 
venir trois foiz en sa maison 
si li a bien la voie aprise 
tant plus i met et mains le prise 
et par itant puet lon savoir 
li avers li sers a avoir 
se test que il i vuelt plus metre 
que c est folie du prometre 
la quinte penne est l ensaigne 
qui a toz les autres ensaigne 
que chascuns asavort son don 
de quel savor par quel raison 
puet il son don asavorer 
la savor est de tout doner 
qui morsel sanz savor trenglot 
enplir en puet son vetre tot 
mais ia tant n enplira sa pance 
que li cors en sante pitance 
des cous targer mais a nul fuer 
ja ne venra si pres du cuer 
con cil qui vient presentement 
itant sachiez certeinement 
que cil qui doivent estre saige 
que dons est sanz savor qui targe 
la siste penne nos aprent 
se larges done largement 
se c avient qu il ait mal assis 
trois dons ou quatre ou cinq ou sis 
por ce s aucuns dit arroment 
cil done le sien folement 
ne doit estre par lui pensé 
ne reproschié ne regreté 
soit li dons por riens que on die 
largesce quique l asordie 
ne porroit mie trespasser 
ne larges ne porroit pensser 
a son don puisque doné l a 
ainz doit pensser qu il redonra 
la sesme penne en l ele destre 
ensaigne que qui velt larges estre 
si doit beau doner a mengier 
larges doit estre sanz faintier 
por quoi por ce sovent avient 
cele largece dont n avient 
a celui qui ele remaint 
qui toz iorz en largesce maint 
toz iorz la velt et diex conment 
doner a mengier largement 
est ce donques si grant largece 
tuit cil le tienent a proesce 
qui en largesce s aparcoivent 
savez por quoi tuit doivent 
cele largesce retenir 
s aucun larges velt cort tenir 
et mande genz por hennorer 
tant n en set a sa cort mander 
dames ne chevaliers divers 
ne tant ne donra menteaus vers 
ne tant ne l fera volentiers 
se il est mauvais vivandiers 
que ne die tost cele et cil 
au departir dehaiz ait il 
teus est la costume qui cort 
et c est la droite riule a cort 
que de mainte gent ait curie 
qui n a coste si ait cuiriee 
tant ai de largesce avisees 
les sept pennes que devisees 
qui sont en l ele or recovient 
por ce que volente me vient 
que de l ele de cortoisie 
les sept cortoises pennes die 
conment ont non queus doivent estre 
la premiere en l ele destre 
qui est cortoisie apelee 
cele doit bien estre nomee 
la premiere est en l ele assise 
d anorer toz iorz seint iglise 
quar droiz est et raison s i tient 
qu a toz chevaliers apartient 
et bien i doivent regarder 
que por sainte iglise garder 
fu chevaliers nomez aincois 
ne doit estre nomez cortois 
qui sainte yglise deshoneure 
que ia n en ert ne ior ne heure 
et bien sachiez queque nus die 
que c est la greignor cortoisie 
ou nus se puisse demorer 
que de seint yglise onorer 
la seconde apres la premiere 
quel est el est de tel maniere 
que chevaliers por sa bonte 
por hautesce ne por beaute 
qu il ait ia tant n ert mervellous 
que ia doie estre orgueillous 
quar ge di et prover le vueil 
qu entre cortoisie et orgueil 
ne pueent pas conioindre ensanble 
por quoi por ce que il me sanble 
que toz poinz nest de cortoisie 
anor et d orgueil vilenie 
la tierce penne que tenir 
doit en l ele c est qu atenir 
se doit cil qui cortois velt estre 
de venter quar il ne puet estre 
sanz vilenie qu a venter 
n oi len ainc bon chant chanter 
de vanteor ce samble anui 
ja nul n est bien loez par lui 
qui velt estre droiz chevaliers 
si se gart d estre mencongiers 
quar chevalier n en doutez pas 
doit ferir haut et parler bas 
la quarte penne vueil ge dire 
quel est ele de quel matire 
que nus cortois ne doit blasmer 
joie mais toz dis ioie mener 
et estre avueques les ioianz 
faire ioie et estre ioianz 
de lor solaz et de lor vie 
quar chevalier est cortoisie 
qu il oie volentiers chancons 
notes et vieles et sons 
et deduit de menestereus 
et avuec ce doit estre teus 
que s il oit de dame mesdire 
qu il face une autre chose dire 
por quoi por ce n est pas raison 
que de nule dame par non 
oie chevalier vilenie 
dire qu il ne la contredie 
en trestoz poinz li doit desplaire 
quar qui est cortois il doit faire 
s amor as dames si conmune 
que il les aint totes por une 
la quinte panne a cui ge tors 
cel ele deffent a toz cortois 
une chose qui mainte cort 
et mainte i cort 
quieus est la tesche c est envie 
cele qui du poior l envie 
cele qui toz les maus sostient 
cele dont vilenie vient 
a caus qui de lui font lor mestre 
por ce que qui cortois velt estre 
s il a seignor et il avient 
que li sires a eus se tient 
soit de largesce desirreus 
qu il gart qu il ne soit envieus 
de beau don s il le done autrui 
ne doit estre penssé par lui 
que li deslot ne contredie 
quar ne seroit pas cortoisie 
ne cil n aime pas son seignor 
qui li desloe a faire onor 
por ce vos di c uns maistre sont 
qui ovueques lor seignor vont 
en toz pais et pres et loig 
ne ia en place a grant besoig 
n auront a lor seignor mestier 
il servent tuit de losangier 
s il avient qu aucun desirreus 
qui sont de prenre covoiteus 
vienent a cort por demander 
il saillent por contremander 
le don dont il auroient ire 
et dient a lor seignor " sire 
chascun vos prent chascun vos robe 
cil enporta avant hier robe 
cil trente sous cil autres vint 
d ilueques au tierz ior revint 
or est venuz or velt ses gaiges 
par foi cil ne fait pas que saiges 
qui les en croit ne qui lor done 
qui a largesce s abandone 
ja en richece ne morra " 
issi dient ia ne donra 
nul don que il ne contredient 
souvent avient que quanque dient 
torne en noient et noient font 
et li sires a cui il sont 
les voit sovent s es connoist bien 
et ne lairoit por nule rien 
tant est larges et de halt pris 
et tant a a doner apris 
qu il ne se porroit pas tenir 
que ce qu il puet du sien tenir 
ne doint et plus se plus avoit 
et quant li enieus ce voit 
qu il done a toz et fait lor bon 
et il ne puet faire le son 
s uns autre un beau don enlieve 
quant il n i part si qu il li grieve 
grieve si fait teus est lor vie 
a envieus qu il lor ennvie 
si sanble par droite raison 
le chien qui garde le mulon 
enmi le pre et il avient 
que por mengier a ce fain vient 
la vache seule li chiens salt 
contre la vache si l assalt 
et chace loig teus est li chiens 
et ne lairoit por nule riens 
mengier la vache qui a faim 
ne il ne puet mengier du fain 
tele est la vie au losangier 
de son seignor fait estrangier 
les preudons et bouter arriere 
ne ne velt en nule maniere 
que nus ait part en son avoir 
ne il n en puet por lui avoir 
ne li avoirs ne li fait bien 
plus que li mulons fait au chien 
la siste penne aprent par droit 
que nus cortois estre ne doit 
coupoierres ne mesdisanz 
quar de vileins cous mauseanz 
n est nus cortois ne costumiers 
bien saichiez qui est chevaliers 
cil s i prent il prent le poior 
quar de chevalier coupoior 
puet len bien dire tel reprosche 
qui en la mein et en la bouche 
ne pueent pas beaus caus avoir 
ainz covient par fin estovoir 
que li cop li viegnent a main 
ou en la bouche ou en la mein 
de chevalier de ne di ge pas 
qu entre autres chevaliers beaus gas 
et beaus mos ne doie retraire 
et tote vilenie taire 
tot ce soit mais n est pas henors 
quant il copoie as lecheors 
ce me desplait ce n est pas bon 
quant por border perdent lor non 
et cil qui font cel geu parti 
ce sont chevalier mi parti 
quar il sont chevalier nomé 
demi et lecheor clamé 
por ce que lecheor se font 
se l cuident estre mais non sont 
ne ia ne le seront par droit 
quar mal lecherre ne porroit 
por nule riens qui poist estre 
chevaliers et lecherres estre 
ainz covient qu il soit toz entiers 
ou lecherres ou chevaliers 
quar li nons de chevalerie 
est outre point de lecherie 
ne ia n avenra par raison 
que l un toille a l autre son non 
et s il avenoit que fortune 
qui contre raison met rancune 
feist c uns chevaliers fust tieus 
que chevaliers et menestreus 
or en soit or au dire voir 
quel escu devroit il avoir 
quel escu c est legier a dire 
li nons m en aprent la matire 
de lui et de l escu conment 
c est cil qui au tornoiement 
porte l escu au non divers 
c est li escuz au deus envers 
qui est portrait de lecherie 
a un blasme de vilenie 
que l escu sorprent et sormonte 
l escu au mireor de honte 
a un lion paint de menaces 
itel escu en totes places 
pent a tel col ge n en di plus 
mais ge ne cuit qu il en soit nus 
qui tel escu doie porter 
bien doit chascun son cuer oster 
a son col tel escu ne pende 
dont dieus toz chevaliers desfende 
la sesme penne n obli pas 
quele est ele de tel conpas 
qu a toz cortois par la maistrie 
aprent qui velt de cortoisie 
par devant aus passe le cors 
qu i set d amis et qui d amors 
a certes ou autrement 
ne l feroit pas cortoisement 
chevaliers qui ami se claime 
quant il le dit et li cuers n aime 
ce est a dire nule chose 
si m est avis con oser ose 
et neporquant ge ne di mie 
qui est amis et a amie 
qui sovent d amors ne viegne 
paine et travail mais quequ avigne 
qui en amor met sa science 
par amors doit en pascience 
tot prenre en gre et tot igal 
et ioie et duel et bien et mal 
que nule riens ne li griet point 
por qu amor en un tot seul point 
li puet rendre par sa bonte 
que tot son mal devient sante 
tel est amor tel sa poissance 
trois choses sanble sanz doutance 
amors qui fait la gent amer 
qui sanble rose et vin amer 
por quoi len set veraiement 
qui enmi entre outreement 
se paine de venir au port 
ou il velt que sa nef le port 
et en la mer sovent avient 
que une tormente i vient 
qui tot despiece et tot desvoie 
et trait la nef a male voie 
que il pert tot sovent avient 
que un bon vent souvent li vient 
qui sanz grant paine la le maine 
ou il velt que la nef le maine 
ainsi enmi li venz desert 
cil i gaaigne cil i pert 
or vos ai dit trestot sanz painne 
des deus eles la deerreine 
se ne vueil que plus m entremete 
saurai li quel non ge li mete 
a cez romanz par foi ge non 
le romanz des eles ait non 
