

cil qui seuent de lettreure 
deuroient bien metre lur cure 
es boen liures et es escris 
et es exemples et es dis 
que li philosophe trouerent 
et escristrent et ramenbrerent 
par moralitei escrioiient 
les boens prouerbes qu il ooiient 
qui cil amender en poissent 
qui lor entente en bien meissent 
ce firent li ancien pere 
romulus qui fu emperere 
a son fil escrit et manda 
et par exemple li mostra 
com se poist contregaitier 
que l om ne l poist engignier 
esope rescrist a son maistre 
qui bien connu lui et son estre 
vnes fables qu il ot trouees 
de griu en latin tranlatees 
merueilhe en orent li pluisor 
qu il mist son tens en tel labor 
mais n i a fable ne folie 
ou il n ait grant philosophie 
es exemples qui sunt apres 
ou des contes est tos li fais 
a moi qui la rime doi faire 
n auenist nient a retraire 
pluisors paroles qui i sunt 
mais nonporoec cil me somunt 
qui flors est de cheualerie 
d ensengnement de cortoisie 
quant tel home m en a requise 
ne l uuel laisier en nulle guise 
que n i mette trauail et painne 
qui qu i m en tiengne por uilainne 
de faire molt por sa priiere 
si comencherai la premiere 
des fables qu isopes escrist 
qu a son maistre manda et dist 

del coc conte qui monta 
sus un fumier et si grata 
solonc nature porchachoit 
sa uiande si cum il suet 
vne chiere gemme troua 
clere la ui si l esgarda 
' je cuidai " fait il ' porchachier 
ma uiande sor cest fumier 
or ai ici gemme troueie 
ja por moi n en iert remueie 
se uns riche home uos trouast 
bien sai que d or uos honorast 
si acroisist uostre clartei 
por l or qui molt a grant beatei 
quant ma uolentei n ai de toi 
ja nul eur n auras par moi " 
autresi est de mainte gent 
se tout ne uat a lur talent 
come del coc et de la gemme 
veu l a om d omme et de femme 
bien ne eur nient ne prisent 
le pis prennent le miex despisent 

ci dist del leu et de l aingniel 
qui beuoient a un duitel 
li leus en la sorse beuoit 
et li aingniel aual estoit 
ireement parla li leus 
qui molt estoit contrarieus 
par maltalent parla a lui 
' tu me fais " fait il ' grant annui " 


' tu m as ceste eiwe si torblee 
n en puis boire ma saolee 
ariere m en irai ce croi 
cum ie uinc cha morant de soi " 
li aingneles dunc li respunt 
' sires ia beueiz uos amont 
de uos moi uient ce qu ai beu 
quoi " fait li leus ' maldis moi tu " 
ciz li respont ' n en ai uoloir " 
li leus respont ' g en sai le uoir 
ce meisme moi fist tes pere 
a ceste sourse ou o lui ere 
or at zz mois " fait il ' ce croi 
que retteiz chou fait il a moi 
ne fui donc nez si cum ie quit " 
et que de chou li leus at dit 
' ja me fais tu ore contraire 
et chose que ne deuses faire " 
donc prist li leus l aingnel petit 
az dens l estrangla si l ocist 
ichou font li riche signor 
li uisconte li iugeor 
de ceus qu il ont en lur iustice 
par oquoison par conuoitise 
souent les funt al plait somondre 
trueuent raison por eus confondre 
la char lur tollent et la pel 
si com li leus fist a l aingniel 

solonc la lettre des escris 
vos conterai d une soris 
qui porchacha que par engin 
auoit mesage a un molin 
par exemple conter uos uuel 
qu a un ior s asist sur le suel 
ses gernunes aparilha 
et de ses pies espeluscha 
deuant li passa une rainne 
si cum auenture la mainne 
demanda li en sa raison 
s elle ert dame de la maison 
dont elle soi fait issi maistre 
si li acontast de son estre 
la soris li respont ' amie 
pieca qu en oi la signorie 
bien est en ma subiestion 
quant es pertuis tot enuiron 
puis herbigier et ior et nuit 
juer et faire mon desduit 
or remaneis annuit od moi 
mosterai vos en droite foi 
sur la muele serrez a aise 
n i areiz riens qui uos desplaise 
assez arez farine et grains 
qui remaint del blei az uilains " 
la rainne uint por sa priiere 
amdeus s asistrent sur la piere 
molt trouerent a mangier 
sens contredit et sens dangier 
la soris par amor demande 
a la rainne de sa uiande 
que li semble vertei li die 
' n en mentirai " fait ele ' mie 
molt par fuist bien aparilhie 
s en eiwe eust estei molhie 
enmi cel prei en un wacel 
fuissons ore que molt est bel 
la est la moie mansion 
belle amie car i alom 
tant i arez ioie et desduit 
n arez jamais talent ce quit 
de repairier a cest molin " 
tant li promet par son engin 
et la blandist par sa parole 
qu elle la croit si fist que folle 
ensemble od li s en est alee 
li prez fu si plainz de rosee 
et la soris fu si muilhie 
qu bien cuidoit estre noie 
ariere uoloit retorner 
car ne pooit auant aler 
mais la rainne l at apellee 
qui a force l en a menee 
tant par amor tant par priiere 
tant qu elle vint a la riuiere 
donc ne pout la soris auant 
a la rainne dist en plorant 
' chi ne pui ie nient passer 
car ie ne soi onques noer 
pren " fait la raine ' cest filet 
si le noes a ton garet 
et ie l ataicherai al mien 
la riuiere passerons bien 
la soris est del fil liie 
a la rainne s est atachie 
el guez soi mettent si s en uont 
quant elles uindrent al parfont 
si la uout la rainne noier 
od li comencha a plongier 
la soris pipe en haut et crie 
qui bien cuidoit estre perrie 
vns escofles i uint roant 
vit la soris qui ua pipant 
les eiles clot aual descent 
li et la rainne ensemble prent 
andui furent al fil pendant 
la rainne fu corsuwe et grant 
li escofles par conuoitise 
la soris lait la rainne a prise 
mangie l at et deuoreie 
et la soris est escapeie 
si est des uoiziies fellons 
ja n arunt si boens conpaingnons 
ja tant ne lur facent honnor 
se riens les doit couster du lor 
que durement ne soient liés 
se par eus puet estre engigniés 
mais il auient asses souent 
que de meismes lur torment 
qu as autres cuident porchachier 
auient lur cors aperrilhier 

or conte d un chien menteor 
de male guisches tricheor 
qui une berbis emplaida 
deuant iustise la mena 
si li a d un pain demandei 
qu il li auoit ce dist prestei 
la berbis tot le renea 
et dist c onques ne li presta 
li iuges al cien demanda 
se il nul tesmoingnage en a 
il li respont qu il en a deus 
c est li escofles et li leus 
cil furent auant amenei 
par sairement l unt afermei 
que ce fu uoirs que li chiens dist 
saueiz por quoi chascuns le fist 
qu il atendoient partie 
se la berbis perdist la uie 
li iuges donques demanda 
a la berbis qu il apella 
por qu elle ot le pain reneiét 
que li chiens li auoit bailhiét 
menti en ot por poi de pris 
or li rendist ains qu il fuist pis 
la chaitiue n en ot dont rendre 
donc li estut sa laine uendre 
yuer estoit de froit fu morte 
li chiens i uint sa part en porte 
et li escofles d autre part 
et puis li leus trop li fu tart 
que la char fuist entr eus detraité 
car de uiande orent sofraité 
ne la berbis plus ne uesqui 
ses sires del tot la perdi 
cest exemple uos uuel mostrer 
de maint home le puis prouer 
car par mentir et par trichier 
font les poures souent plaidier 
fauz tesmoingnages souent traient 
de l auoir az poures les paient 
ne lur chaut que li las deuiengne 
mais que chascuns sa part detiengne 

a une fois ce uos recunt 
passoit un chiens desus un punt 
vn fromage en sa buiche tint 
quant en milieu del poncel uint 
el gue uit l umbre del fromage 
porpensa soi en son corage 
qu auoir les uoloit ambedeus 
iluc fu il trop conuoiteus 
en l eiwe saut la buiche ouri 
et li fromages li chei 
et umbre uit et umbre fu 
et son fromage ot il perdu 
por ce se doiuent chastiier 
cil qui trop uuelent conuoitier 
qui plus conuoite qu il ne doit 
sa conuoitise le dechoit 
car ce qu il at pert il souent 
et de l autre n a il nient 

par exemple fais ci entendre 
qui li solel uout femme prendre 
toute creature le dist 
et que chascuns soi porueist 
les creatures s asemblerent 
a la destinee en alerent 
si li mostrerent du solel 
de femme prendre quiert consel 
la destinee lur comande 
que uoir dient de la demande 
che que auis lur en estoit 
cele parla qui miex sauoit 
' quant li soliaus " fait elle ' est chaus 
el tens d estei si est si chaus 
qu il ne lait riens fructefiier 
et terre et erbe fait secier 
et se il at enforcement 
et conpaingnie a son talent 
nulle riens ne l pora soffrir 
desus lui uiure ne garir " 
la destinee respondi 
' voir aueiz dit laisons le yssi " 
cum il a estei lonc tens a 
que ia par moi effor n aura 
issi chastie les pluisors 
qui sur eus ont les maus signors 
que pas ne s doiuent esforcier 
n a plus fort d eus acompaingnier 
par lur sens ne par lur auoir 
mais destorber a lur pooir 



issi auint c uns leus roingna 
vn os qui el col li uola 
et quant el col li fu entrez 
molt durement fu agreueiz 
toutes les bestes asembla 
et les oisias a soi manda 
puis at fait a tous demander 
se nus le seust medeciner 
entre eus en ont lur consel pris 
chascuns en dist le sien auis 
fors la gruwe ce dient bien 
n i a nul d eus qu en saiche rien 
le col at lonc et le bec gros 
celle li puet traire l os 
li leus li promist grant louier 
por chou que li uosist aidier 
la gruwe lance bec auant 
en la la goule al malfaisant 
l os en a trait puis li requist 
que sa promesse li rendist 
li leus li dist par matalent 
et afferma par sairement 
qu il li sembloit et uertei fu 
que bon louier en out eu 
quant sa teste en sa buiche mist 
qu il ne l estrangla et ocist 
' tu es " fait il ' fole prouee 
quant de moi es uiue escapee 
que tu requiers autre louier 
car de ta char ai desirier 
moi meisme tien ge por fol 
qu a dens ne uos trenchai le col " 
autre est del mal signor 
se poures hons li fait honor 
et puis demande gerredon 
ja n en ara se mal grei non 
por ce qu il soit en sa bailhie 
grant merci li doit de sa uie 

d une lisce uos vuel conter 
qui preste estoit de chaeler 
mais ne sout ou estre peust 
ne ses chaiaus auoir peust 
a une autre lisce requist 
qu en son ostelet le soffrist 
tant que elle eust chaelei 
molt l en saroit ce dist bon grei 
tant l a requise et priie 
que celle li a herbigie 
puis quant elle ot eu chaiaus 
et espannis furent et biaus 
celle a qui li hostez estoit 
par eus souent damage auoit 
de sa maison les rueue issir 
ne s i uoloit plus consentir 
l autre soi prist a dementer 
et dist ne seit quel part aler 
iuer estoit por la froidor 
moroit la hors a grant dolor 
donc li requist par charitei 
qu el le l herbigast iusqu a l estei 
celle ot de li molt grant pitiet 
si li a issi otriiét 
quant le bel tens uit reuenir 
dunc les comanda fors issir 
l autre comencha a iurer 
se iamais l en oit parler 
que si chael la detrairoient 
et hors a l uis la bouteroient 
la force ert lur et la vigor 
hors l en ont mise a deshonor 
cest exemple puet on sauoir 
et par maint preudome ueoir 
qui par bontei de son corage 
est chachiés de son iretage 
celui qui fellon home aquet 
ne s en part mie quant il uuet 

ci dist d une soris vilainne 
qui a une uile prochainne 
voloit aler por deporter 
parmi un bois l estut passer 
dedens le bois li anuita 
vne hullette illuc troua 
c une soris du bois ot faite 
et sa uiande i ot atraite 
la soris de uile demande 
s elle eut illuc point de uiande 
celle respunt ' j en ai assez 
venez auant et si ueez 
se plus eussiez compaingnie 
si series uos bien seruie " 
quant elle ot piece illuc estei 
a sa conpaingne a donc parlei 
que li est son estre mauais 
et qu el n i uuet demorer mais 
od li s en uiengne si aura 
riches salles qu el li donra 
belles despenses et bias celiers 
et boens boires et boens mangiers 
celle la croit od s en ua 
en riches salles la mena 
si li a mostrez ses celliers 
et ses despenses et ses soliers 
plantei de farine et de miel 
celle quida bien estre el ciel 
mais or uindrent li botelhier 
qui entrer durent el celier 
si tost cum il ourirent l uis 
la soris fuit en ses pertuis 
la boscage fu esbahie 
qui lur estre ne sauoit mie 
quant cil issirent del celier 
les soris reuindrent mangier 
celle fu morne et en dolor 
qui de mort eut eu poor 
sa conpaingne la regarda 
par grant douchor li demanda 
' quel semblant fait ma douce amie 
je suis " fait elle ' malbailhie 
por la poor que j ai eu 
molt me repent que t ai creu 
tu me contas trestot ton bien 
mais de ton mal ne deis rien 
or as tu poor de la gent 
de chas des oisias ensement 
et des engienz c on fait por toi 
miex uuel ge estre el bois par moi 
a seurtei et sens destrece 
que en tes salles od tristece " 
cest fabliel est dit par respit 
chascuns aint miex le sien petit 
qu il at en pais et sens dotance 
qu atrui richece od mesestance 

d un goupil uos cunt la maniere 
qui ert issus de sa tainiere 
od ses chaiaz illuc iua 
vn aigles uint l un en porta 
li goupil ua apres criant 
que cil li rende son enfant 
mais cil ne l uout mie escouter 
si l en conuint ariere aler 
vn tison prist de feu ardant 
et seche leingne ua cuilhant 
entor le chaine les mettoit 
ou li aigles son nit auoit 
li aigles uit son nit espris 
al goupil crie et dist ' amis 
estains le feu prens ton chael 
ja serunt tuit ars mi oisel " 
cest exemple entendomes nous 
si est del riche home orguilhous 
ja del poure n ara merci 
por sa plainte ne por son cri 
mais si cil soi poist uengier 
donc le uerroit l om sopploier 

iadis estoit coustume et lois 
que li lions dut estre rois 
sor totes les bestes qui sunt 
et qui conuersent en cest mont 
del bugle ot fait son senescal 
a preu le tint et a loaul 
al lu bailha sa preuostei 
tout trois s en sunt al bois alei 
vn cerf troiuent si le chacherent 
quant pris l orent si l escorcerent 
li liuns al bugle demanda 
coment le cerf departira 
' chou est " fist il ' en mon signor 
qui nos deuum porter honor " 
li liuns ad dit et iurei 
que tot ert sien en ueritei 
qu il la premiere part auroit 
por ce qu ert rois estoit et droit 
l autre partie por le gain 
que il estoit li tiers conpain 
l autre partie aroit ce dist 
raison estoit car il l ocist 
et qui la quarte part prendroit 
ses ennemis morteiz seroit 
dunc n i osa nus atouchier 
toz lur couint le cerf laisier 
vn autre fois ot li lions 
el bois eu plus conpaingnons 
la chieure et la berbis i fu 
vn cerf ont pris et retenu 
en quatre pars le funt partir 
li lions dist qu il uuet saisir 
' la grignor part doit estre moie 
car ie sui rois chascuns l otroie 


le sorplus a si deuisee 
nus ne l auera sens mellee " 
li conpaingnon quant il l oirent 
tout le laisent si s en fuiirent 
autresi est ne doutez mie 
se poures hons prent conpaingnie 
a plus fort home qu il ne soit 
ja del gaaing n aura esploit 
li riches uuet auoir l onnor 
ou li poures perdra s amor 
et se gaaing uient al partir 
li riches uuet tot retenir 

chi dist q uns aigles uint uolant 
joste la mer poison querrant 
vne welke troua entiere 
mais il ne sout en quel maniere 
poust l escailhe depechier 
quant a son nit dut repairier 
vne corneilhe encontra 
dist li que bien l ensengnera 
coment pora l escailhe ourir 
s elle al poison peust partir 
puis li roua a mont uoler 
tant haut cum il poust monter 
quant il sera montez la sus 
si laist la welke cheoir ius 
sur dure terre ou soir rochier 
si la pora bien depechier 
li aigles eut grant desirier 
de la welke qu il tint mangier 
haut la porta cheoir la lait 
la corneilhe fu en agait 
aual ala del bec ferri 
si que l escailhe un poi ouri 
le pessonne dedens manga 
l escailhe lait si s en ala 
ains que li aigles fuist uenus 
ne qu il soi fuist aparcheus 
le pertuiset ot fait petit 
si que li aigles pas ne l uit 
par cest exemple del poison 
nos mostre exemple del fellon 
qui par agait et par engin 
mesconseilhe son boen uoisin 
teil chose li conseilhe a faire 
dunt il ne puet a nul cief traire 
quant il onques sunt miex ensemble 
par traison li tout et emble 
l auoir que cilz at porchachiét 
par grant trauail et gaaingniet 

issi auint et bien pout estre 
que par deuant une fenestre 
qui en une despense fu 
vola un corb si a ueu 
fromages qui illuc estoient 
et sus une cleiie gisoient 
vn en a pris od tout s en ua 
vn goupil uint si l encontra 
del fromage ot grant desirier 
qu il en poust sa par mangier 
par enging uodra essaier 
se le corb poroit engignier 
' a deu sire " fait li goupil 
' com par est ciz oisel gentil 
el monde n a si bel oisel 
ains de mes yoz ne ui si bel 
fuist tez ses chans cum est ses cors 
il uadroit plus que nus tresors 
li corb s oy si bien louer 
qu en tot le monde n ot son per 
porpensa soi qu il chantera 
ja por chanter loz ne perdra 
le bec ouri et si chanta 
li fromages li escapa 
a la terre le lait cheir 
et li goupil le ua saisir 
puis n out il cure de son chant 
del fromage fist son talant 
c est exemple des orguilhous 
qui de grant pris sont desirous 
par losengier et par mentir 
les puet om bien a grei seruir 
le lur despendent folement 
por fause losenge de gent 

d un lion conte li escris 
qui fu defrais et avielhis 
malades gist molt longhement 
del releuer n i ot nient 
totes les bestes s asemblerent 
por lui ueoir a cort alerent 
li pluisor sunt por lui dolent 
et az aquans n en chaut nient 
et teiz i a qui uont por don 
a la deuise del lion 
et savoir uuelent li pluisor 
s en lui at mais point de retor 
li bues de ses cornes le boute 
et li asnes qui pas ne l doute 
od le piet le fiert sor le pis 
de l autre part uient li goupis 
az dens l amort par les oreilhes 
dist li lions ' or uoi merueilhes 
bien me souient en mon ae 
quant iovene fui et en santei 
toutes les bestes me dotterent 
et cum lur signor honorerent 
quant ie erre lies haitiés estoient 
et quant ireiz molt se cremoient 
or me uoient afieblié 
defulé m ont et auilé 
molt me semble grignor vitei 
de ceus qui furent mi privei 
a qui ie fis honor et bien 
qui ne s ramenbre nulle rien 
que des autres que ie meffis 
li non puissans at poi amis " 
par meisme ceste raison 
prenons exemple del lion 
qui qu onques chiet en non pooir 
si pert sa force et son sauoir 
molt le tienent en grant vitei 
nez les pluisors qui l ont amei 

d un riche home trouons escrit 
qui auoit un chiennet petit 
souentes fois a lui iua 
et uns siens asnes l esgarda 
que tuit li autre ainment le chien 
en son corage entendi bien 
por le signor que l cherisoit 
et qui od lui se desduisoit 
suz son mantel le fist muichier 
se l fist sur homes abaier 
molt s est li asnes porpensez 
que miex del cien ualu assez 
et de biatei et de grandor 
miex saroit plaire a son signor 
et juer qui li chiens petis 
et miex seroit ois ses cris 
et iex saroit sur lui salhir 
miex le saroit des pies ferrir 
por fol se tient qu a lui ne uait 
et qu o sa uois ne crie et brait 
cum fait li chiens sur son signor 
issi auint que par un ior 
s aloit li sires desduisant 
et od le chiennet aloit iuant 
ne pout li asnes plus soffrir 
ver le signor prent a uenir 
sor lui comenche a rescaner 
que tout le fait espouenter 
des pies le fiert sur li sailhi 
si qu a la tere l abati 
por un petit ne l a creuei 
se li sire n eust crié 
' harro harro aidies a moi " 
ses homes sailhent a deroi 
chascuns tint machue ou baston 
l asne fierent tot enuiron 
a grant martire et a dolor 
peurent rescore lur signor 
desique l asne ont tant batu 
qu il le laisent tout estendu 
a grant painne uint a s estable 
savoir poez par ceste fable 
la maniere de mainte gent 
molt le poom veoir souent 
que tant se uuelent enhauchier 
et en tel lieu aparagier 
que n auient pas a lur corsage 
et surquetout a lur parage 
a maint en est si auenu 
cum a l asne qui fu batu 

d un lion dist qui se dormoit 
en un boscage ou il estoit 
entor li se uont desduisant 
soris petites et iuant 
une coru ne se garda 
sur le lion si l envoilha 
li lions fu molt corochiés 
la soris prent tant fu iriés 
de lui uoloit faire iustice 
elle s escondist qu en nulle guise 
a essient ne l auoit foit 
et li lions a tant la lait 
petit d ornur ce dist auroit 
de li se il l occioit 
gaires de tens ne demora 
q uns hons ce dist aparilha 
vne fosse chaue dedens 
la nuit fu pris li lions ens 
grant poor a qu il ne l ocie 
dedens la fosse brait et crie 
la soris uint al cri tout droit 
mais ne sauoit que ce estoit 
qui al bois l auoit enuoilhiét 
quant elle le uoit si engigniét 
demanda li qu il a la quis 
et il li dist qu il estoit pris 
ocis seroit a grant dolor 
la soris dist ' n aies poor 
or uos rendrai le gerredon 
que moi feistes ia pardon 
quant a mes pies vos oi marchiét 
grates la terre a uostre piet 
tant que fermer vos i puissies 
et puis amont bien le sachies 
que si porez cha hors issir 
et ie ferai od moi uenir 
autres soris por moi aidier 
a cordes que ferons trenchier 
et a roiselz qui sunt tendus 
ne sereiz pas chi retenus " 
l ensengnement a la soris 
fist li lions si fu garis 
de la fosse est bien eschapeiz 
la li ualu humeliteiz 
par ceste fable nos assumme 
qu ensemple prengne li riche homme 
qui sur les poures ont pooir 
s il li mesprent par non savoir 
qu il en aient bone merci 
auenir puet tout autresi 
que cilz li aura grant mestier 
et miex li saura consilhier 
a son besoing s il est soupris 
que li miedres de ses amis 

par uiel exemple en escrit truis 
quant hom sema primes linnuis 
et uout de li pris auoir 
l oronde fu de grant sauoir 
bien s aparchut que par le lin 
serunt oisias mis a lur fin 
del lin puet om la rois lacier 
dont om les puet tost damagier 
toz les oisias fist asembler 
si lur uoloit consel donner 
qu il alaisent le lin mangier 
qui il ne poist fructefiier 
li pluisor ne l uoloient faire 
al signor l alerent retraire 
le consel qu il lur ot donnei 
quant l arondel l ot escoutei 
cum il l auoient encusee 
de ses parens fist assemblee 
od les milhors de sa lignie 
si s est al uilain apaié 
en sa maison soffri son ni 
la furent si oisel nourri 
elle donna a son lin pais 
ja par nul d eus ne l perdra mais 
il fist del lin engins pluisors 
dont prist oisias grans et menors 
n eussent pas cel mal eu 
s il eussent consel creu 
ceste semblance est assez uoire 
quant fol ne uuet le sage croire 
qui bon consel li seit donner 
et de son mal le seit oster 
se damages en doit uenir 
donc est trop tart de repentir 

iadis auint qu en un estanc 
entour les riues et el fanc 
out de gruwes grans conpaingnie 
et de lonc tens i sunt nouries 
la desdaingnerent arester 
a la terre uuelent aler 
a lur destinee crierent 
souentes fois li demanderent 
que roi lur deust enuoier 
car d autre rien n orent mestier 
quant maintes fois l orent priié 
la destinee at enuoié 
enmi celle eiwe un tronc dur 
dont elles eurent grant peur 
celle qui pres del tronc estut 
quant elle uit qu il ne se mut 
ses compaingnes a apellees 
si sunt ensemble al troc alees 
primes le saluent cum roi 
et chascune li promet foi 
toutes le tiennent por signor 
si li portent molt grant honor 
mais quant li trons ne se remut 
et elles uirent qu en pais stut 
enmi celle eiwe iut en pais 
sur li monterent a un fais 
lur uilenie sur li firent 
enmi celle eiwe l abatirent 
a la destinee reuont 
roi demandent car nul n en ont 
mauais fu cil qu el lur donna 
la destinee i envoa 
vne colueure grant et fort 
qui les deueure et trait a mort 
toutes furent en grant torment 
donc crierent plus aigrement 
a la destinee merci 
qu el lur ostast cel ennemi 
la destinee respondi 
' nenil nenil ie uous souffri 
toutes uoz uolentez a faire 
signor eustes debonaire 
vilainnement le honesistes 
or l aiies tel cum vous quesistes " 
issi auient que pluisor funt 
de lur boen signor quant il l ont 
tout le uuelent defoler 
ne li seuent honor garder 
s il ne s tient aques en destroit 
ne feront por lui tort ne droit 
a tel soi prennent que s destruit 
de lur auoir mainne son bruit 
lor regrettent lur bon signor 
qui il firent la deshonor 

colons demanderent signor 
a roi choisirent un ostor 
por ce que mains mal lur feist 
et uer autres les garandesist 
mais quant il out la signorie 
et tout furent en sa bailhie 
n i ot un seul qui l n aprimast 
et ocesist et deuorast 
por ce parla uns des colons 
si apella ses conpaingnons 
' grant folie " fait il ' feimes 
quant l ostor a roi choisisimes 
qui nos ocist de ior en ior 
miex nos venist que sens signor 
fuisons tos tens que od cestui 
ainz nos guardiun bien de lui 
ne dottium for son agait 
puis que l eumes sor nos atrait 
a il fait ' tout apertement 
chou qu il fist ains celleement " 
cest exemple dist a pluisor 
qui choisisent mauais signor 
de grant folie s entremet 
qui en subiestion se met 
a cruel home et a fellon 
ja n en ara se honte non 

d un laron conte qui ala 
berbis embler qu il espia 
dedens la faude a un uilain 
ensemble od lui porta un pain 
al chien uoloit le pain donner 
qui la faude deuoit garder 
li chiens li dist ' amis por quoi 
prendroie ie cest pain de toi 
je ne l te puis gerredoner 
ne a ton eus le pain garder " 
li leres dist ' ie n en quer rien 
mangue le pain et se l detien " 
li chiens respont ' ne l uuel nient 
je sa tres bien a escient 
que ma buiche uues estoper 
que ie ne puisse mot sonner 
si embleriies nos berbis 
quant li bergiers iert endormis 
tray aroie mon signor 
qui m a nouri jesque a cest ior 
malement aroit esploitiét 
qu il m ust nouri et afaitiét 
se par ma garde auoit perdu 
ce dont il m a lunc tens peu 
et tu meismes m en harroies 
et por traitor me tenroies 
ne uuel ton pain si gaaingneir " 
lor comencha a abaiier 
par cest exemple nos mostre ichi 
chascuns frans hons face autresi 
se nus li uuet donner louier 
ou par promesse losengier 
que son signor doie trair 
ne l uuelhe mies consentir 
atendre doit tel gerredon 
comme li chiens fist del laron 

iadis auint c uns leus erra 
par un chemin si encontra 
vne truie qui prainz estoit 
vers li ala a grant esploit 
et dist que pais li uuet donner 
or se hastast de porceler 
car ses porchias uoloit auoir 
elle respondi par grant sauoir 
' sire coment me hasteroie 
tant cum si pres de moi vos uoie 
ie ne me puis pas deliurer 
tel honte ai de vos esgarder 
ne sauez pas que chou amonte 
toutes femelles ont grant honte 
se main de male les doit touchier 
ne a tel besoing ne aprochier " 
adont s en ua li leus muichier 
qui les porchias uoloit mangier 
et la truie s en est alee 
qui par enging s est deliuree 
ceste exemple doient oir 
toutes femelles et retenir 
qui tot por seulement mentir 
ne laisent lur enfans perrir 

chi dist que lieures s asenblerent 
a parlement si esgarderent 
qu en autre terre s en iroient 
fors de cel lieu ou il estoient 
car trop furent en grant dolor 
d omes de chiens orent poor 
si ne le uuelent mais soffrir 
por ce s en uuelent hors issir 
li sage lieure lur disoient 
folie est chou que il queroient 
a issir de lur conisance 
ou furent nouri dez enfance 
li autre ne s en uodrent croire 
tout ensemble tindrent lur oire 
a une mare sunt uenu 
gardent dedens si ont ueu 
ou rainnes erent asemblees 
de poor d els sunt effreees 
dedens l eiwe se uont plongier 
des que les uirent aprochier 
vns lieures les a rapellez 
' signor " fait il ' car esgardez 
par les rainnes que nos ueons 
qui poor ont nos porpensons 
que nos alons querrant folie 
quant nostre graue auons gerpie 
por estre ailhors aseurez 
jamais terre ne trouerez 
ou l om ne doute acune rien 
ralon nos ent si ferons bien " 
a tant li lieure retornerent 
en lur contrees s en alerent 
por ce se deussent porpenser 
cil qui desirent remuer 
et lur anchien us gerpir 
qu il lur en puet apres uenir 
jamais rengne ne trouerant 
n en celle terre ne uendront 
que toz tens soient sens poor 
ou sens trauail ou sens dolor 

d un liun conte qu asembla 
toutes les bestes et manda 
qui aloient sur quatre pies 
et li aigles rat porchachiés 
toz les oisias qui eles ont 
et qui uolent en l air a mont 
batailhe doiuent od lui tenir 
quant ensemble durent uenir 
la chaue soris quant ce uit 
ens en son cuer pensa et dist 
que molt redotoit cest afaire 
ne sout as ques se poist traire 
od ceus uuet estre qui uentront 
et qui la grignor force arunt 
sur un haut fust s en est montee 
por esgarder celle asemblee 
ce li fu uis son essient 
que li lions auoit plus gent 
et qu il sunt de grignor iustice 
od les autres soris s est mise 
li aigles fu a mont uolez 
od les oisias qu il ot mandez 
tant en i ot et tant i uindrent 
que les bestes por fol se tindrent 
quant le chaue soris les uoit 
molt li pessa que oz eus n estoit 
donc s est des bestes departie 
ses pies muicha si fist folie 
et quant les eles entrouri 
par deuant toz les descouri 
donc est sa fellonie ouerte 
et sa traison descouerte 
oisiaz et bestes la huierent 
a lur criere se clamerent 
de la chaue soris se plaingnent 
molt la honissent et blastengent 
mostrei li ont sa fellonie 
et cum elle at sa foi mentie 
lur creator lur at iurei 
que il en fera lur uolentei 
et que molt tost les uengera 
dont la maudist et si iura 
que mais en nul lieu ne uenist 
que oisias ne beste la ueist 
tote la char li a tollue 
jamais ne soit de ior ueue 
puis la roua issi honnir 
sa plume oster li descourir 
autresi est del traitor 
que mesoire uer son signor 
a qui il doit honor porter 
et loaultei et foi garder 
se ses sire at de lui mestier 
az autres se uuet aliier 
a son besoing li uuet falhir 
et az autres se uuet tenir 
se ses sires uient el desus 
ne puet laisier son mauais us 
donc se uodra a lui torner 
de totes pars uuet meserrer 
par tot en est al doi mostrés 
et avilez et vergondés 
s onnor en pert et son auoir 
et reprochier en ont si oir 
a toz iors en iert si honis 
cum donc fu la chaue soris 
qui ne doit mais par ior uoler 
ne il ne doit en cort parler 

issi auint c uns cerf beuoit 
a une eiwe car soif auoit 
garda dedens ses cornes uit 
a soi meismes at donc dit 
que beste ne l contreualoit 
ne si belles cornes n auoit 
tant entendi a soi loer 
et a ses cornes esgarder 
qu il uit uenir molt chiens corant 
et lur maistres venoit errant 
apres lui uienent se l queroient 
por chou que prendre le uoloient 
el bois se met tos enmaiés 
par ses cornes s est ataichiés 
en un buison est retenus 
donc sunt li chien a lui uenus 
quant il les uit si aproimier 
si se comence a derainier 
' voirs est " fist il ' que uilains dit 
et par exemple et par respit 
pluisor uuelent ichou louer 
qu il deueroient par droit blasmer 
et blasment que louer deuroient 
forment bien se il le sauoient " 

d un home conte li escris 
qui estoit mors et enfois 
sa femme mainne grant dolor 
desus la tombe son signor 
pres d illuc auoit un laron 
qui ert pendus par mesprison 
vns cheualiers le despendi 
ses parens ert si l enfui 
par la contree fu crié 
qui le laron aroit emblei 
son iugement meisme auroit 
s il fuist atains penduz seroit 
donc ne sout il consel trouer 
coment soi poust deliurer 
car seu ert de molt de gent 
qu il le tenoit por son parent 
al cimetere ua tot droit 
la ou la proude femme estoit 
qui son baron ot tant plorei 
cointement l a araisonei 
dist li qu elle soi confortast 
molt seroit lies s elle l amast 
la preude femme l esgarda 
grant ioie en ot si l otria 
qu elle fera sa uolentei 
li cheualiers li a contei 
que molt li ert mesauenu 
del laron qu il ot despendu 
se ne l en seit consel doner 
hors del pais l en stuet aler 
la preude femme respondi 
' desfuions mon baron d ici 
puis se l pendons la ou cilz fu 
si n iert iamais aparcheu " 
deliurer doit l om par le mort 
le uif dont l om atent confort 
par iceste signefiance 
poom entendre quel creance 
doient li mort avoir es uis 
si est li mons faus et chaitis 

un leu et un chien s encontrerent 
enmi un bois ou il alerent 
li leus at le chien esgardei 
apres si a a lui parlei 
' freres " fait il ' molt estes bias 
et molt par est luisanz ta pias " 
li chiens respont chou est vertez 
je manguz bien si ai assez 
et suef giz trestot le ior 
devant les pies de mon signor 
et puis le ior roingne les os 
dont ie moi fais et cras et gros 
se vos volez od moi venir 
et vos li voilhiez obeir 
si cum ie faz asez arez 
plus viande que ne vodrez 
si ferai ie " li leus respunt 
dunc s acompaignent si s en vunt 
ainz qu a la vile fuissent venu 
garde le leu si a veu 
cum li chiens porta son colier 
et sa chaainne trainier 
' frere " fait il ' merveilhe voi 
entour ton col mais ne sa quoi " 
li chiens respont ' c est ma chaainne 
dont om me lie la semainne 
car souente fois morderoe 
et az pluisors molt mefferoe 
que mes sires uuet garantir 
por ce me fait liier tenir 
la nuit vois entor sa maison 
que n i aproiment li laron 
quoi " fait li leus ' est il issi 
que ne puis aler fors par li 
tu t en iras ie remandrai 
ja chaainne ne choisirai 
miex uuel estre leus a deliure 
que en chaainne richement vivre 
quant encore puis estre al chois 
vas a la uile et ie al bois " 
par la chaainne est departie 
lur amor et lur compaingnie 

d un home uuel ici conter 
et par exemple ramenbrer 
de ses mains conte de ses pies 
et de son cief qu il ert iriés 
ver son ventre que il porta 
por le gaaing que il gasta 
donc ne uuelent mais travilier 
si li tolirent le mangier 
mais quant li ventres ieuna 
hastivement afieblia 
et mains et pies qu il ne pooient 
si travilhier cum il soloient 
quant il la fieblete sentirent 
mangier et boire al ventre offrirent 
mais trop l eurent fait ieuner 
si que il ne pout riens goster 
li ventres reua a nient 
et mains et pies tot ensement 
cest exemple puet l om veoir 
chascun frans hon le doit savoir 
que nus ne puet avoir honor 
qui honte fait a son signor 
ne li sires tot ensement 
por qu il uuele honnir sa gent 
se l uns a l autre est defalhis 
ambedeus sunt donc malbailhis 

d un singe cunt qui demanda 
a un goupil qu il encontra 
que de sa keuwe li prestast 
s il li pleust ou l en donast 
avis li fu qu il l ot trop grant 
et sens keuwe sunt si enfant 
li goupilz enquiert que ce doit 
que sa keuwe li requerroit 
li songes dist il n est avis 
' ne voz en iert nient de pis 
se m en volez un poi donner 
qu elle vos nuist al tost aler " 
dist li goupilz ' ne vos en chaut 
ceste requeste poi vos vaut 
ja de ma keuwe qui est grans 
n alesuerez les vos enfans 
en autre regne n en autre gent 
se l vos di bien apertement 
mais qu elle fuist de tel afaire 
que ie ne la poisse traire " 
cest exemple por chou vos di 
de l aver home est autresi 
se il at plus qu avoir n estuet 
ne vuet soffrir car il ne puet 
qu atres en ait aise n onor 
miex le uuet perdre de ior en ior 

d un lion dist qui volt aler 
en autre terre et converser 
totes les bestes asembla 
et son oire lur demostra 
et qu il deussent roi choisir 
car ne cuidoit mais revenir 
n i ot beste qui ne priast 
c un autre lion lur bailhast 
il lur respont qu il nul n en a 
n en nouri nul car il n osa 
d iaus meismes doivent garder 
qui miex les puisse gouerner 
donc avoient le lu choisi 
car il n i ot nul si hardi 
qui l osast prendre se li non 
car il n i ot nul si fellon 
il avoit az pluisors promis 
que molt les ameroit tos dis 
al lion vont si li ont dit 
qu il avoient le lu eslit 
il lur respont ' ne doutez mie 
que cointe beste n aies choisie 
prest et inelle et bien corant 
se en corage et en talant " 
estoit si frans cum il deuroit 
mais d une riens molt se cremoit 
qu il ne presist a consilhier 
le goupilz qui mut sot trichier 
amdeus sunt fellon et engres 
se del lu uuelent avoir pais 
si li ferunt sur sains iurer 
que il ne doit beste adeser 
ne que iamais a son vivant 
ne mangast char ne tant ne quant 
li leus at volentiers iurei 
puis que il l eurent demandei 
mais quant il fu aseurez 
et li lions s en fu alez 
grant talent out de char mangier 
par enging la uuet porchachier 
que les bestes otrierunt 
sa volentei et iugerunt 
donc at un chevrol apellei 
en consel li a demandei 
que voir par amor li deist 
de s alainne s elle puiist 
et cilz respunt que si puoit 
qu a painne soffrir le pooit 
li leus se fist molt corochiés 
por ses homes at envoiés 
a touz ensemble demanda 
quel iugement chascuns fera 
de cel qui dist a son signor 
honte et laidece et deshonor 
cil li dient qu il doit morir 
li leus va le cheurol saisir 
si l a ocis par lur esgart 
mangié en a la milhor part 
por sa fellonie covrir 
en fait az autres departir 
apres icele saolee 
une autre beste a apellee 
tout autretel li demanda 
de s alainne que li sembla 
la dolente vout miex mentir 
que por voir dire mort soffrir 
dist li que plus suef odor 
ne senti onques a nul ior 
li leus at concile asemblei 
a ses barons at demandei 
qu il doit faire par iugement 
de celui qui li triche et ment 
tout jugent qu elle soit occise 
li leus at donc la beste prise 
si l a occise et depechie 
et par devant eus tos mangie 
gaires apres ne demora 
que li leus uit et esgarda 
un singe cras et bien peu 
de lui at grant talent eu 
mangier le vout et devorer 
un ior li ala demander 
de s alainne s elle ert puant 
ou s elle estoit suef odant 
li singes estoit molt voisiez 
ne voloit pas estre iugiés 
il ne savoit itant li dist 
li leus ne sout qu il feist 
car il ne l pooit traire a mort 
s il ne li vosist faire tort 
en son lit malade se fainst 
a toutes bestes puis se plainst 
qui l aloient revisiter 
qu il ne pout mies repasser 
cil li firent mires venir 
por savoir s il poroit garir 
li mire sunt tout esgarei 
n ont riens veu ne riens trovei 
k il eust mal qui li neust 
se mangier a talent eust 
' je n ai " fist il ' nul desirier 
for de char de singe a mangier 
mais je ne uuel beste adeser 
mon sairement m estuet garder 
se ie n eusse tel raison 
que l otriaissent mi baron " 
donc li louent comunement 
qu il le face seurement 
contre son cuer et son talent 
ne doit il garder sairement 
contre son cors de mal garir 
ne puet il nului garantir 
quant il oi qu il li loua 
le singe ocist et se l manga 
puis orent tuit un jugement 
ne tint ver eus nul sairement 
por ce mostre li sages bien 
c um ne deust por nulle rien 
fellon home faire signor 
ne lui traire a nulle honor 
ja ne gardera louatei 
plus a l estrainge qu al privei 
si se demainne ver sa gent 
cum fist li leus del sairement 

d un venneor nos conte ici 
qui un leu avoit asailhi 
parmi un champ fui li leus 
ou un bergiers gisoit tos seus 
par sa franchise li requist 
qu il le muichast et si desist 
al venneor que l parsiewoit 
qu al bois estoit alez tot droit 
li pastor dist que si fera 
desuz sa faude le muisca 
li venneres venoit criant 
d oures en autres demandant 
se cil avoit le leu veu 
et cil respunt ne sout ou fu 
od sa main aloit ensengnant 
qu alhors le doit aler querrant 
endemettues qu il l ensengnoit 
enver le lu tout droit gardoit 
ne pot ses yoz ains remuer 
mais nonparquant l en fist aler 
quant il le uit bien enlongier 
si dist al leu bien l ot muichiét 
' ne me sez tu ore bon grei 
que ie t ai si bien deliuré " 
li leus respondi cointement 
' ta langhe et tes mains voirement 
doi ge " fait il ' bon grei savoir 
mais une rien toi di por voir 
s il alast a ma volente 
tes yoz seroient andui crevei 
ta langhe et tes mains me garirent 
ti oil por poi ne me honirent " 

uns poon fu forment iriés 
ver soi meismes corochiés 
de chou que teile vois n avoit 
cum a sa persone avendroit 
a la diewesse la mostra 
et la dame li demanda 
s il n ot assez en la biatei 
dunt elle l ot si aornei 
des pennes l avoit fait plus bel 
qu elle n avoit nul autre oisel 
li poons dist qu il se cremoit 
de toz oisiaz plus vil estoit 
por chou qu il ne sout bien chanter 
elle respont ' lais moi ester 
bien te puet ta biate suffire 
nenil " fait il ' bien le puis dire 
quant li rosignoles petis 
at milhor vois ie sui honis " 
issi est il de molt pluisors 
cum plus ont plus sunt conuoitous 
ne puent estre asasiez 
se tout n eussent lur volentez 

une berbis out aingnelei 
et li bergiers li ot ostei 
son aingnelet si l emporta 
a une chieure la bailha 
qui de son lait l a bien nouri 
al bois l en mainne ensemble od li 
quant elle le voit creu et grant 
si l apella et dist li tant 
' vas t en a la berbis ta mere 
et al mouton qui est ton pere 
assez t ai nouri longhement " 
et ciz respondi sagement 
' mois est auis que miex doit estre 
ma mere celle qui me suet paistre 
assez que celle qui me porta 
et qui de li me deseura 

issi auint qu en un pastis 
out grant compaingne de berbis 
un brec s aloit esbaniier 
parmi le champ od sa muilhier 
les berbis sens garant trova 
une en occist si l emporta 
chascun ior ens el champ venoit 
se s en portoit et ocioit 
les berbis molt se corocherent 
entr eus disrent et consilherent 
que ne se uuelent pas defendre 
par droite ire se laisent prendre 
ne ia ne se destornerunt 
ne por morir mot ne dirunt 
tant atendirent le brecon 
qu il n i remist fors un mouton 
quant il seoit seul en la plaingne 
ne pout muer qu il ne se plaingne 
' grant lascece " fist il ' feimes 
et trop mauuais consel creimes 
quant grant conpaingnie estions 
que nos ne nos defendions 
ver cest home qui a grant tort 
nos at tot pris et mis a mort " 
por chou dist l om el reprouier 
pluisor se laisent damagier 
qui contrester lur annemis 
n osent qu il ne facent le pis 

uns emperreres nourri ia 
un singe qu il forment ama 
et li singes bien entendoit 
quanqu a home faire veoit 
cum l emprereres se fist servir 
et ses festes li uit tenir 
cum tout le tindrent a signor 
a la forest se mist un ior 
toz les singes fist assembler 
petis et grans qu il pout trouer 
sor toz se fit lesver a roi 
puis si retint ensemble od soi 
de pluisors fist ses chevaliers 
et des aquans ses consilhier 
et les sergans de sa maison 
establi il chascun par non 
donc prist feme si ot enfans 
si tint festes riches et grans 
yy homes erent al bois alei 
et si estoient esgarei 
la ou li singe converserent 
outre lur volentei alerent 
la ou li singe sunt asemblei 
ne l firent mie de lur grei 
li uns estoit forment loaus 
et li autres trichieres et faus 
quant en lur cort s en sont entrei 
des singes sunt bien apellei 
li loaus hons les esgarda 
l empereres li demanda 
que li semble de sa mainie 
se elle estoit bien ensengnie 
li loaus hons at respondu 
qu auis li ert que singes fu 
' de moi et de ma femme di 
et de mon fil que tu vois ci 
que t en semble ne me cellez 
chou que dois " fait il ' resemblez 
tu es singe elle est singesse 
laide et hisdouse et fellenesse 
par tant pues savoir de ton fiz 
que c est un singentel petis " 
al tricheor son conpaingnon 
dist tot ceste misme raison 
demanda lui tot mot a mot 
ciz li a dit que lui semblot 
q onques ne vit plus belle gent 
ne qui miex fuist a son talent 
apres si at dit del signor 
que bien resemble emperror 


dont l ont entr eus molt honoré 
de toutes oart l ont enclinei 
le loaul home ont semprepris 
si l ont descirei et malmis 
por son voir dit li firent honte 
oiez l exemple de cest conte 
ne pout mies od le trichor 
li loaus hons avoir honor 
en cort ou l om uoilhe trichier 
et par menchoingne jugier 

d un asne conte qui encontra 
un lion fier se l salua 
' dieus te saut dieus te saut " 
li lions uit l asne molt baut 
si li respont hastivement 
' dez quant fumes si pres parent " 
dist li asnes ' merueilhes oi 
molt prisies autres bestes poi 
tu quides chou que tout est fable 
qu atres nulz ne te contrevaille 
vienc ore od moi en son cest mont 
ou les bestes ensemble sunt 
et ie te ferai tres bien veoir 
et si poras aparcevoir 
qu elles arunt poor de moi 
autresi grant comme de toi " 
li lions est alez od lui 
en son le mont viennent andui 
desus le mont en la valee 
ot de bestes grant asemblee 
li asnes prist a rescaner 
et si laidement a crier 
que les bestes s en departirent 
de la poor toutes fuirent 
li asnes dist ' vois tu amis 
ce que t avoie promis " 
li lions li a respondu 
' ce n est mies por ta vertu 
ne por fiertei que en toi as 
mais por le cri que tu gettas 
qui tant lur semble espouentable 
que tout toi tinnent por dyable " 
si esst de l orguilhous fellon 
qui par manace et par tenchon 
espoente la folle gent 
et quide bien a essient 
que nulz ne l doie contrester 
des qu il l orunt en haut parler 

uns lions fu molt travilhiés 
et de vivre toz annuiiés 
en une graue fist son lit 
molt fu malades cum il dist 
les bestes fist a soi venir 
car il voloit ce dist choisir 
qui miex poroit al bois aler 
et sa viande porchachier 
uns et uns issi les manda 
se s occioit et devora 
miex les voloit issi mangier 
qu apres corre ne travilhier 
li goupiz est od eus alez 
dehors la graue est arestez 
des novelles voloit oir 
ains qu il uosist avant venir 
li lions sist si l esgarda 
ireement li demanda 
por qu il ne vout venir avant 
et li goupilz li dist a tant 
' sire " fait il ' n i os aler 
car ie n en uoi nul retorner 
des bestes qui laens entrerent 
et por vos veoir i alerent " 
de cort a roi est ensement 
tez i entre legierement 
miex li venroit en sus ester 
por les novelles escouter 

ci nos raconte d un lion 
q uns vilains prist a conpaingnon 
entr eus conterent lur parage 
si parlerent de lur linage 
li lions dist ' fiz sui de roi " 
li vilains dist ' uas ore od moi " 
a un mur sunt amdui venu 
li lions at illuc veu 
defors la porte une painture 
cum uns vilains par aventure 
od sa hache ocist un lion 
donc apelle son conpaingnon 
' qui fist ceste semblance ci 
home ou lion car le me di 
ce fist uns hons " fait li vilains 
' ode ses enging et od ses mains " 
donc at li lions respondu 
' c est a tout le peuple connu 
que hons puet cailhier et portraire 
mais li lions ne l puet pas faire 
or en irons ensemble cha " 
li vilains vat ciz l amena 
al chastel a l emperior 
et issi avint qu a un ior 
avoient il iugiét a plait 
un barron qui li ot mesfait 
provez estoit de traison 
getter le fist a un lion 
a lonc tens i estoit gardez 
et en sa cort enchainez 
et il l ocist inellepas 
ains ne l garda arme ne dras 
li lions a tant s en depart 
et li vilains qui molt fu tart 
qu il s en fuissent d illuc ternei 
en la gastine sunt alei 
parmi les landes trespasserent 
un autre lion encontrerent 
a celui dist qu il fait desroi 
qui mainne le vilain od soi 
qui seit la fosse aparilhier 
ou il poroient tresbuichier 
autresi seuent si parent 
ja l ocira s il le consent 
li lions dist qu il l escarnist 
ne l sofferoit qu il l ocesist 
por nulle riens ne l se pensast 
li vilains l ot se l merciat 
molt par li doit savoir bon grei 
li lions li a demandei 
s il li sembloit cum ains ot fait 
li vilains dist ' autrement vait 
je l vos di ains " fait li lions 
' que nos fuisons bon conpaingnons 
tu moi mostras une painture 
sor une piere d aventure 
mais je t ai puis vraie mostree 
a descouert l as esgardee " 
cest exemple vos voil aprendre 
que nus ne doit a riens entendre 
a fable qui est de menchongne 
n a painture qui semble songe 
ce fait a croire dont hom voit l ouire 
qui la veritei en descueure 

une puice ce dist monta 
sor un chamol se l cheuacha 
desques en une autre contree 
donc s est la puiche porpensee 
si a merchiét le chamoil 
qui si suef dedens son poil 
l avoit ensemble od soi portee 
jamais par soi n i fuist alee 
por son travail le serviroit 
molt velentiers s elle pooit 
li chamoil li a respondu 
c onques de li chargiés ne fu 
ne ne sout qu elle fuist sor lui 
ne qu elle li feist nul annui 
issi va de la poure gent 
s as riches ont aproimement 
forment les quident corochier 
damage faire et annuiier 

d un gresilon oez la maniere 
qui desque a une furmiere 
el tens d iver estoit alee 
par aventure i est entree 
viande i demanda et quist 
qu elle n en avoit point ce dist 
en sa maison n en son recet 
dist la fumee ' qu as tu donc fait 
quant tu deusses gaaingnier 
et ains en l auost porchachier 
je chant " fait elle ' et si desduis 
autres bestes et si ne truis 
qui me voilhe gerredoner 
por chou me uuel ci arester " 
dist la furmis ' chante ore a moi 
que par la foi que je te doi 
miex fust que tu toi porchachases 
el moi d awost et gaaingnaises 
que ne fuises de froit morant 
ou nul us viande querrant 
por quoi toi donrai a mangier 
quant tu a moi ne pues aidier " 
por ce defent que nus ne vive 
a non chaloir ne en usdive 
solonc que chascuns a a faire 
se doit penner de bien atraire 
plus est hom cier s il at que prendre 
que s il a autrui doit entendre 

plaist vos oir d une corneilhe 
qui sist sor le dos d une ouelle 
od le bec le fiert durement 
sa lainne li tout asprement 
la berbis li at dit ' por quoi 
chevaches tu issi sur moi 
remue toi si feras bien 
si seez un poi sur le chien 
si fais a lui cum fais a moi " 
dist la corneille ' par ma foi 
ne t estuet mies travilhier 
que tu moi doies ensengnier 
je sui grant piecha ensengnie 
si sage si envoisie 
bien sai sor qui ie puis seoir 
et a seurtei remanoir " 
por chou vos mostre par respit 
que ce est voirs que vilains dist 
et par respit et par repreche 
bien seit le cat qui barbe li leche 
bien s aparchoit li envoisies 
les quez il puet avoir suz pies 

uns riches hons chevacha ia 
parmi un champ si esgarda 
ou yy cerf ensemble parloient 
et estroitement consilhoient 
cum s il fuissent entre grant gent 
ver eus torna delivrement 
demanda lur por quel mestier 
il voloient si consilhier 
quant nul home pres d ias n avoit 
ne nus lur parole n ooit 
li uns respondi al signor 
qu il n avoient nulle poor 
ains lur sembloit envoiseure 
qu il parloient en tel mesure 
ce funt souent li non savant 
de teil chose mostrent semblant 
por autre gent susveziier 
qui ne lur puet avoir mestier 

d un mire conte qui sengna 
un riche home que il garda 
en une grant enfermete 
puis si a le sanc comandei 
a sa filhe qu elle le gardast 
que nulle riens n i adesast 
por le sanc dist qu il conistroit 
quel maladie son pere avoit 
la meschine porta le sanc 
en sa chambre desus un banc 
mais molt li est mesavenu 
que tot le sanc a espandu 
ne l osa dire ne mostrer 
n autre consel ne sout trover 
mais soi meismes fist sengnier 
le sanc laissa bien refroidier 
tant que li mires l ot veu 
par le sanc at aparceu 
que cil est prains qui l out laisiét 
le riches hons est esmaiés 
qui cuidoit bien avoir enfant 
sa filhe fist venir avant 
tant par destroit tant par voiror 
conoistre li fist la voiror 
del sanc li dist qu elle espandi 
et que li autres fu de li 
autresi vat des tricheors 
des larons et des robeors 
en qui la fellonie maint 
par eus meismes sunt ataint 
quant mains se gardent d estre pris 
si sunt encontrei et ocis 

d un vilain conte qui gisoit 
contre solel si se dormoit 
a dens gisoit toz descouers 
et ses pertuis estoit overs 
uns escarbos dedens entra 
et li vilains s en envoilha 
grant mal li fist tresqu a un mire 
l estuet aler conter et dire 
li mires dist qu il estoit prains 
or li est piz qu il ne fu ains 
car li vilains bien le crei 
et li fous peuples qui l oy 
dient que c est signefiance 
en poor sunt et en dotance 
n i a celui qui bien ne croie 
que grant mal avenir lur doie 
tant est fous peuples non creables 
qu en vainnes choses non veables 
ont lur creance et lur espoir 
le vilain gaitent por savoir 
par un ciz enfes devoit naistre 
li escarboz par la fenestre 
par unt entra s en est issuz 
donc furent il toz deceuz 
par cest exemple que vos di 
del non saichant est autresi 
que il croit ce qu estre ne puet 
ou la vanite le comuet 

d un vilain conte qui gaita 
dedens son huis si espia 
un autre home vit sor son lit 
od sa femme fist son delit 
' a las " fait il ' qu ai ie veu " 
donc a la femme respondu 
' qu avez veu bias sire amis 
un autre home ce m est avis 
sur le lit te tint embrachie " 
ce dist la femme corochie 
' bien sai " fait elle ' ne dot mie 
que c est vostre vielhe folie 
tu vues menchoingne tenir a voire 
je l vi se l doi bien croire 
fouz es " fait elle ' se tu crois 
par veritei quenque tu vois " 
as mains le prent et si l en mainne 
a une cuve d eiwe plaine 
dedens l eiwe le fist garder 
puis li comence a demander 
qu il voit dedens et il li dist 
que soi meismes dedens vit 
' por chou " dist elle ' n es tu pas 
dedens la cuwe od toz tes dras 
se tu veis une semblance 
tu ne dois pas avoir errance 
en tes yos qui mentent souent " 
dist li vilains ' ie me repent 
chascuns doit miex croire et savoir 
ce que sa femme dist par voir 
que ce li son fauz yoz voient 
qui par veue le foloient " 
icest exemple nos devise 
que molt vaut miex sens et cointise 
et plus aide a mainte gent 
que son avoir ne si parent 

d un vilain vuel ici conter 
qui od sa femme vit aler 
ver la forest son dru od li 
apres s en va cil s en fui 
si s est dedens le bois muichiés 
et cil s en torne toz iriés 
sa femme laidist et blasma 
et la dame li demanda 
por quoi il parloit si ver li 
et son baron li respondi 
qu il ot veu son leicheor 
qui li fist honte et deshonor 
aler od li ver la forest 
' sire " fait elle ' s il vos plaist 
por amor deu dites me voir 
quidastes vos home veoir 
aler od moi ne l me cellers 
ge l ui " fait il ' el bois entrer 
lasse " fist elle ' morte sui 
demain morai ou encor hui 
a m auille avint autresi 
et a ma mere car ge l vi 
un poi devant lur finement 
ce fu seu apertement 
q uns chevalier les conduisoit 
qui avoic eus souent estoit 
or sai bien pres est ma fin 
mandez sires toz mes cousin 
si departirons nostre avoir 
n oz el siecle plus remanoir " 


li vilains l ot merci li crie 
' laisies ester " fait il ' amie 
ne departez de moi issi 
menchongne fu quanque ie vi 
n oz " fait elle ' plus ci ester 
car de m anlme m estuet penser 
et sorquetot por la grant honte 
dont vos avez fait si grant conte 
toz iors me seroit reprovei 
vilainnement aroie errei 
se vos ne l faites par sairement 
si que l voient nostre parent 
que ne veistes home od moi 
et puis afierez par foi 
que iamais ne l reproverez 
ne iamais mot n en sonnerez 
volentiers dame " il li respont 
a un mostier ensemble vont 
la li jura ce qu elle quist 
et plus assez qu el ne li dist 
et quanque elle penseroit 
et plus assez li jureroit 
por ce dist l om en reprouier 
que femmes sevent engignier 
les vosiies non verables 
ont plus un art que li dyables 
des oisiaz cunt qui s asenblerent 
a parlement si esgarderent 
qu entr euz deussent avoir roi 
qui s governast en droite loi 
chascun denuncia le son 
a faire ceste eslexion 
tuit en estoient esbahi 
quant del cucu oient le cri 
ne sorent quez oisiaz ce fu 
mais que toz tens disoit cucu 
molt le pot om de loinz oir 
car tot le bois fist retenir 
tuit disoient en lur gargon 
et afermerent par raison 
que cilz oisias qui si chantoit 
et si grant noise demenoit 
devoit bien estre rois et sire 
et governer un grant empire 
s il fuist si preus et si vailhans 
en ses euures cum est ses chans 
a signor le uuelent avoir 
mais il uuelent prime savoir 
son estre et son contenement 
por c esgardent comunement 
qui doit aler en lur message 
la masenge qui molt est sage 
aparchoivre la verite 
l en ont iusqu a lui envoié 
la masenge vola tot droit 
a un arbre ou cilz estoit 
molt s estoit pres de li asise 
si l esgarda par grant cointise 
ne prisa gaire sa maniere 
car il faisoit mauaise chiere 
encor vora plus haut monter 
son corage uuet esprover 
sor une branche en haut salhi 
desur le dos li ameuti 
onques li cucus mot ne dist 
ne pior semblant ne l en fist 
ariere s en va la masenge 
le cucu laidenge et blastenge 
ja de li ne ferunt signor 
az autres dist la deshonor 
et la honte qu el li fist grant 
ains ne l en fist plus lait semblant 
se grant oisel li meffaisoit 
mauvaisement s en vengeroit 
quant il ver lui ne s osa prendre 
qui del plus d oisias est le mendre 
eslisent vn qui soit vailhans 
preus et sages et emprenans 
rois doit estre molt droituriers 
et en justice redde et fiers 
a cel oisel se sunt tenu 
si ont esgardei et veu 
que de l aigle ferunt lur roi 
si vos sai bien dire por quoi 
li aigle est de belle grandor 
si est assez de grant valor 
molt est sobres et atemprez 
s est une fois bien saolez 
bien repuet ieuner apres 
qu il n est de proie trop engres 
princes se doit bien reposer 
ne se doit pas trop enjurer 
lui ne son regne avillier 
ne sa poure gent essillier 
ensi l ont fait cum je vos di 
cest exemple vos mostre ci 
c um ne doit pas faire signor 
de mauais home gengleor 
ou il n a se parole non 
tez se noblee par tenchon 
et uuet manechier et parler 
qui molt par fait poi a douter 
