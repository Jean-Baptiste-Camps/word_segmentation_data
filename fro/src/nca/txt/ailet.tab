tant me sui de dire teuz 
ke bien me sui aperceuz 
qui trop se taist et de trop taire 
ne poroit nus grant chatel faire 
por ce me plaist en mon roman 
noviauz moz u ilh poront prendre 
exemple et cortoise aprendre 
et moi poise que je ne puis 
plus bel trover que je ne truis 
et ki d auz dist chose certaine 
chevalerie est la fontaine 
de cortoisie qu espuisier 
ne puet nus tant sache puisier 
de dieu vient et chevalier l ont 
tant que on croit par tot le mont 
vient d eauz conment ele est lor lige 
des le copel jusqu en la tige 
autre gent n en ont fors l escorce 
de cortoisie estuet par force 
s acons est ki point en retengne 
ke ilh le wet et ilh le tiengne 
des chevaliers est lor non 
k ilh ne croist point sor lor fiez non 
tel hautece et tel dignite 
a en lor non par verite 
se fust drois que chascons le voist 
ce qu a lor non apartenist 
por qoi de coi sui je a malaisse 
i voi je riens ki me desplaise 
oil la riens que nus i truist 
ki plus lor grieue et plus lor nuist 
si est ce k en chevalerie 
li plusor ne s entendent mie 
ne ne sevent se c est meffais 
de chevalier por coi fu fais 
ne qu a lor non apertendroit 
a faire car li non per droit 
est propes nons de gentilhece 
tant est li nons de sa hautece 
sor toz les autres non ki soient 
ke se ilh bien reconissoient 
ke li nons est de haut afaire 
asseis font de chozes que faire 
n oseroient por coi por honte 
mais ne sevent qu al non amonte 
car telz por chevalier se tient 
ki ne seit k al non apartient 
fors seulement chevalier sui 
c est quantqu il seit dire de lui 
li chevaliers a droit esgart 
chil qui n ont a lor non regart 
ne conoissent si est grans dues 
k auz ne lor non ne lor non eus 
k est connoist dont li conteor 
li hiraut et li vileor 
de chiauz dist raels de hosdent 
ki sont esproveit et merestent 
de chevalerie esprover 
et par itant le vuelh prover 
ke cant li marcheans assemble 
l or et le marestent ensemble 
se l fiert al melestent lors 
puet on conoistre se li ors 
est blans u marcheans u fins 
et par itant si est la fins 
connoist ons par les menestreus 
ki es places et hosteis 
voient les honers et les hontes 
des queis on puet dire biauz contes 
et des queis non car je vo di 
cant li conteres a fini 
tantqu il est poins de demander 
larges ne puet contremander 
de largece s il l a el cors 
ke la pointe n en pere fors 
s il a de quoi doner l estuet 
presentement et s il ne puet 
doner et li covient prometre 
ilh i seit si francement metre 
s essongne et si bel deviser 
ke toz li mons puet aviser 
le talent qu il a de bien faire 
mais li avers est d autre afaire 
car se ilh done tant tenra 
son don que gre ne l en sara 
chis cui ilh done et si promet 
tantes aconquestes i met 
en ses promesses en nule chose 
de son cuer u honte repose 
ki est d anui ferus en char 
ist uns vains mos faintis d echar 
frois et relens et sens saveur 
si crus que cant je l asaveur 
je senc qu il musist de fainte 
et en boies de mavaistie 
mols d armes et cras de soiors 
espes de honte et clers d onor 
aigres d agait vains de proueche 
ki li relens de la pareche 
k ilh a el cuer conmentqu en isse 
ne sai que je vos en desisse 
des armes mes de tant m est bel 
ke li mot sevent le vassel 
tant qu al parler sont coneu 
des conteors ki ont veu 
lors biens lors mauz le di sanz falhe 
vers iauz n a point de repostailhe 
a un mot ke de riens ne dot 
ce sunt chil qui conoissent tot 
por ce ne poisse sans mesprendre 
ke nus i trueve ke reprendre 
ne que blamer ne que redire 
et ke di ie voel ie donc dire 
k i sont nus chevaliers vilains 
non ilh mais li uns sont do mains 
ke li autres en trestoz les leuz 
s i en i a asseiz de cheuz 
ki sont si del plus en prouece 
k ilh ne dengnent faire largesce 
ains se fient si durement 
en lor prouece qu erranment 
s i fiert orguez ki lor conmande 
a veer se on lor demande 
et dient ke n est pas honors 
de coi dot ie ces lecheors 
donrai dont ie donrai por coi 
ke puent ilh dire de moi 
ne sui chil al grant escut 
je sui chil qui tot a vaincut 
je sui li miedres de ma main 
je sui d armes passeis gawain 
avoi signur kenke nus die 
n afiert pas a chevalerie 
ke chevaliers por sa prouece 
doit avoir en despit largesce 
car par prouece a droit conter 
ne puet nus en haut pris monter 
se la proeche n a deus eles 
si vos dirai de quoi et queles 
ces deus eles couvient a estre 
largece doit estre la destre 
et la senestre cortoisie 
et se chasconne est bien fornie 
il covient a droit deviser 
k en chascune poroit aler 
en sept penes par quel raison 
en l ele qui largesce a non 
est la promiere penne cele 
por ce ke largece a non l ele 
c on soit en largece hardis 
car par drois poins et par drois dis 
puet on prover oltreement 
ke largece est de hardiment 
estrete et de hardement vient 
et nos savons que pou avient 
en nul pais ne loing ne pres 
ke nus soit larges et malves 
la seconde est de tel afaire 
ke hons qui vuet largece faire 
ne doit pas garder a avoir 
ne ke sa terre puet valoir 
ja chevaliers se dies me saut 
puisqu il enquiert que sables vaut 
ne montera en grant largece 
ne chil n est pas de grant haltece 
ne d onneur ne de hardiment 
ki ne donne plus et despent 
et en folie et en savoir 
ke sa terre ne puet valoir 
la tierce penne senefie 
k il fait de largece s amie 
et vuet de largece avoir pris 
k il ait toz jors son conseil pris 
de donner a povre et a riche 
je di que de largece triche 
chil qui done cant il regarde 
de cestui pues tu avoir garde 
cis est bien del conte u del roi 
cis puet a cort parler de toi 
cestui donrai car ilh me donne 
noient al povre ce n adonne 
riens a largece ains semble force 
mais ki en largece s enforce 
et vuet larges 
si doinst del sien az desconfiz 
et ne regar pas a son don 
ki l en rendra le gueredon 
car largece sans nul redout 
lije del sien a tot par tot 
la quarte penne a droit esgart 
si est que on se tiegne et gart 
de prometre se on ne vuet 
donner car ki promesse acuet 
sor lui et puis ne la vuet rendre 
saveis que ilh i puet atendre 
a honte le puet atorner 
puisqu il n a talent de donner 
et ilh fait l ome por son don 
venir dis fois en sa maison 
se li a bien la voie aprise 
ke plus i va et moins le prise 
et itant pulent savoir 
li aver li serf a l avoir 
cant c est qu il n i vuelent plus metre 
ke c est folie del prometre 
la quinte penne l ensengne 
qui a toz les larges enseigne 
ke chascons asavort son don 
de quel savor par quel raison 
puet on son don asavorer 
la savors est del tot doner 
ki morsel sans savor englot 
emplir en puet son ventre tot 
mais ja tant n emplira la pance 
ke li cuers en sente pitance 
confort n aide ne secorse 
tot assiment emplist sa borse 
dons termineis mais a nul fuer 
ja ne joindra si pres do cuer 
ke chil qui vuellent estre large 
ke dons est sans savor qui targe 
la syxte penne a large aprent 
ke larges donne largement 
et s il avient k ait mal assis 
trois dons u quatre u chinq u sis 
por ce s acons dist errament 
queis done le sien folement 
ne doist estre por lui pensé 
ke reprochiét ne regreté 
soient si don por riens c on die 
largece quiqui l asordie 
ne voroit pas tant trespasser 
ne nus larges ne doit penser 
a son don puisque doné l a 
ains doit penser que ilh donra 
la septime en l ele destre 
aprent que quil vuet cortois estre 
k ilh doit doner des biaz mangier 
larges ne doit son cuer changier 
por coi por ce que ilh avient 
tele largece dont avient 
a celui cui ele remaint 
ke toz jors en largece maint 
toz jors remaint et diex conmant 
donneis a manger largement 
est ce donc si grant prouece 
tot chil le tinent a largece 
ki en largece s aparchoivent 
saveis por quoi tot large doivent 
ceste coustume maintenir 
s acuns larges vuet cort tenir 
il mande gens por honorer 
tant ne sait a sa cort mander 
d omes et chevaliers divers 
ne tant n i donra mantiauz vers 
ke s il est mavais vivendiers 
ke chil ne dient et chil et chil 
al departir honis soit ilh 
tele est la costume de cort 
et s est la droite riele a cort 
ki de plusors gens et cuivrie 
ki n a cote si ait cuirie 
bien ai de largece avisee 
les sept penes que devisees 
les ai en ele or recovient 
por ce que volenteis me vient 
ke de l ele de cortoisie 
les sept cortoise pene die 
conment ou non ques doivent estre 
la promiere en l ele senestre 
ke j ai cortoisie apelee 
ki promiers doit estre nomee 
en la promiere en l ele asise 
si est doners a sainte glize 
car drois est et raisons s i tient 
k a touz preudomes apartient 
k ilh s i doient bien regarder 
car por sainte glize garder 
fu chevaliers nomeis anchois 
ne doit estre nomeis cortois 
ki sainte glize desoneure 
car ja ne li ert ne jor ne eure 
car bien sachiez kenque nus die 
k il n est si biele cortoisie 
u nus hons puise demorer 
ke de sainte glize a garder 
la seconde apres la promiere 
je di qu ele est de tel maniere 
que chevaliers por sa bonte 
ne por haut pris ne por biaute 
qu il ait ne tant soit mervelheus 
que ja por ce soit horgueilheus 
car je di et prover le vuelh 
k entre cortoise et orguelh 
ne poroient conioindre ensemble 
por coi por ce que il moi semble 
que tous poins nest de cortoisie 
honurs et d orguelh vilonie 
la tierce penne que tenir 
doit en l ele c est contenir 
se doit chil qui cortois wet estre 
sans vilonie c an vanter 
ne fist onkes bial chan chanter 
de vanteor anui 
nus n i ert ja bien loés par lui 
ki wet estre drois chevaliers 
ne doit mie estre trop parliers 
car chevaliers ne doteis pas 
doit haut ferir et parler bas 
la quarte penne doi ie dire 
queis ele est et de quel maniere 
ke nus cortois ne doit blamer 
joie mes toz jors joie amer 
et entre les enioissans 
joie faire et estre joians 
de lor solas et de lor vie 
car chevaliers est cortoisie 
k ilh oient volentiers chancons 
et notes et vieles et sons 
et les desduis des menestreis 
avec toz ce doit estre teiz 
se ilh ot de dame mesdire 
k ilh face une autre chancon dire 
por coi por ce n est pas raisons 
que de nule dame par non 
oient chevalier vilonie 
dire qu il ne la contredie 
en toz poins et li doit desplaire 
car ki cortois est il doit faire 
s amur az dames si conmune 
k il les ait trestoute por une 
la quinte penne a qui je tois 
cele defent a toz cortois 
une teche qu en mainte cors 
empirie et trop i cort 
keiz est la tece c est envie 
cele qui del pior l envie 
cele qui tot le mains sortient 
cele dont vilonie avient 
a chiauz ki de li font lor maistre 
li di qui cortois doit estre 
s il a segnor et ilh avient 
ke li sires a cui ilh se tient 
soit de largece convoiteus 
gardeis qu il n en soit envieuz 
del bel non s on le done autrui 
ne doit estre pensé par lui 
qu il le delot a faire honur 
por ceus le di qui mestre sunt 
ki od les riches sangnor vont 
en tos pais et pres loing 
ne ja em place a grant besoing 
n aront a lor sangnor mestier 
toz jors servent de lor mestier 
cant ilh avient ke soffraiteuz 
ki sont de prendre besegneuz 
vinent a cort por demander 
il salent por contremander 
le don dont ilh aroient ire 
si dient a lor sangnor d ire 
" chascons vos prent chascons vos robe 
chis enporte a paske robe 
chis trente sous chis autres vint 
d ilec al tierc jor si revient 
or est a vos or vuet ses gages 
sire " font ilh " cil n est pas sages 
ki en largece s abandonne 
ki le atrait ne qui les donne 
ja en richece ne morra " 
ensi dient ja ne donra 
si bel don qu il ne contredient 
sovent avient que quanqu il dient 
torne a noient et noient font 
car li sires a cui ilh sont 
les voit sovent et conoist bien 
et ne laroit por nule rien 
tant est larges et de haut pris 
et tant a le doner apris 
k il ne s en poroit pas tenir 
ke quant ilh puet del sien tenir 
ne doinst et plus se plus avoit 
et li envieus qui ce voit 
k i done a toz et li fait bien 
et ilh ne puet faire le sien 
s ons autres un bial don enlieve 
cant ilh n i pert et ke li grieve 
grieve si fait tez est lor vie 
as envieuz ki lor envie 
lor grieve cant ilh voient faire 
largece tez est lor afaire 
si samble par droite raison 
le chien qui gist les le mulon 
conment ch araie tost prové 
cant li chiens gist enmi le pre 
les le mulon et ilh avient 
que por mangier a ce fain vient 
la vache seule et li chiens saut 
contre la vace et si l asaut 
et chace loing tez est li chiens 
ke ne l laroit mangier por riens 
la vace qui a mult grant fain 
et si ne puet mangier del fain 
teiz est la vie a losengier 
de son signor fait eslogier 
frans homes et boter arriere 
et ne vuet en nule maniere 
ke nus ait part a son avoir 
nis n en puet a son oez avoir 
ni li avoirs ne li fait bien 
nient plus que li mulons al chien 
la sixte penne aprent par droit 
ke chevaliers estre ne doit 
colpoieres ne mesdisans 
ja de vilains gas mal gisans 
ne sera cortois costumiers 
bien sache ki est chevaliers 
s il le prent ilh prent le pior 
de chevalier copoeor 
puet on bien dire tele reproche 
ke en la main u en la boche 
ne puet ilh pas biauz cops avoir 
anchois convient par estovoir 
que li cops li viengne a main 
u a la boche u a la main 
de chevalier je ne di pas 
k entre chevaliers biaus gas 
et biauz cops ne dot retraire 
et toute vilonie taire 
tot ce siet mais n est pas honur 
cant ilh conte as lecheors 
ce me desplaist ce n est pas bon 
cant por lor non laissent le son 
chil qui tienent ce iou parti 
ce sunt chevalier mi parti 
car ilh sont chevalier nomé 
demi et lecheor deme 
por ce ke lecheor se font 
se l quident estre mais non sunt 
ne ja ne l seront par droit 
car nus lechieres ne poroit 
por nule riens qui peust estre 
ains covient qu ilh soit toz entiers 
u lechieres u chevaliers 
et s il avenoit ke fortune 
ki contre raison met rancune 
fesist que chevaliers fuist teiz 
et chevaliers et menestreis 
or soit a dire tot le voir 
ke l escu est legier a dire 
li nons m en aprent le martyre 
se l dira car mes cuers avise 
a dire diverse devise 
de lui et de l escut conment 
c est chil qi a tornoiement 
porte l escu al non divers 
c est li escus a deus envers 
ki est partis de lecherie 
a un blame de vilonie 
a quatre rampunes rampans 
a une lengue a cinq trenchans 
ki l escut porprent et sormonte 
l escut al mereor de honte 
a lyon portrait de manaces 
un tez escus en totes places 
pent en tel col je n en di plus 
ne je ne quit que ce soit nus 
ki tel escu doive porter 
bien doit chascuns son cors oster 
k a son col tel escu ne pende 
dies toz preudomes en defende 
la setime n oblie pas 
kez est ele est de tel compas 
c a toz cortois pert sa maistrie 
aprent ki vuet de cortoisie 
a devant toz passer le cors 
k ilh soit amis et ait amors 
aint a certes u autrement 
ne l feroit ja cortoisement 
chevaliers qui amis se claime 
cant ilh le dist et li cuers n aime 
k e ce a dire c est nule choze 
je m en merveilh c an pense l oze 
non pas por ce je ne di mie 
ki est amis et a amie 
ke sovent d amors ne li viengne 
paine et travas quanqu en aviengne 
ki en amur met sa science 
car amors doit en patience 
tout prendre en greit et tot igal 
et joie et duel et bien et mal 
ke nule riens ne li grief point 
por coi amurs tez sa poissance 
tros chozes semble sans dotance 
amurs ki fait les gens amer 
resemble rose et vin et mer 
conment ce seit on vraiement 
ki ennor entre ultreement 
se paine d ariver a port 
u ilh wet ke sa neis l aport 
enmi la mer tantost avient 
ke une tormente li vient 
ki tot depiece et tot devoie 
et face sa nef et tel voie 
ke tot pert et ravient sovent 
a un autre k i a bon vent 
ki sans torment et sans grant paine 
li bons vens a droit port l amaine 
ensi li vens en mer desert 
ke chis a gangne et chis i pert 
ausi ki d amurs s entremet 
si tost con en amurs se met 
li saut un vens ki tous jors vente 
kez est li vens ki le tormente 
la parole de fauze gens 
c est la parole c est li vens 
ki ja ne laira parvenir 
al port u ilh vora venir 
cant ilh avient ke vens l acuet 
ki la le maine u aler vuet 
si est riches et plus cheans 
cent tans ke n est li marcheans 
ki gaangne milhe mars ensemble 
ensi amurs la mer resemble 
et jowe des siens a la beice 
ke chil en sont povre et cil riche 
ki en mer entre et plus s i paine 
plus trueve en mer dolor et paine 
bien en portrait amors son non 
en amurs n a se poine non 
n avra por coze ki aviengne 
tantke chascons a son por viengne 
de mer et d amurs ai retrait 
de quoi li un l autre portrait 
apres m estuet sans plus atendre 
por ce ke j ai et promet rendre 
que je prueve u ke je devin 
de quoi amurs resemble vin 
de coi ch arai ie tost proveit 
li plusor l on en vin troveit 
ki prent del vint et dont l entone 
li vins se pere et esverie 
ke ja n i remanra putie 
k i ne get hors si ke li vins 
remaint si nes si purs si fins 
si biauz si clers ke vins puet estre 
tot ce avient d amor a naistre 
conment cant amurs nest el cuer 
conme li vins ki get puer 
l ordure dont ilh se netie 
jete amurs fors le vilonie 
del cuer ke point n en i remaint 
si que l amurs ki el cuer maint 
remaint et pute et nete et fine 
conme li vins com ilh s afine 
de bon vin en bon vassel net 
toz jors en vaut miez li vaissiaz 
kal del bon est bon li esseaz 
ausi qui en amors s est mis 
s il a un jor esté amis 
tous jors en est de miedres mors 
ensi vat do vin et d amours 
ke je vos di apres m estuet 
ke je di conment se puet 
estre qu entre amurs et la rose 
soient une semblante chose 
conment c est de ligier a savoir 
ki de la rose dist le voir 
rose est sor toutes flors roiauz 
rose est la flors especiaus 
rose embelist et enlumine 
la plus cortoise et la plus fine 
toute flors et done color 
rose est la plus cortoise flor 
que cortois puise recollir 
faites cent floretes collir 
les plus beles que vos saveis 
et en un chapel les meteis 
les plus plaisans celes et celes 
si soit la rose mise entre eles 
toutes les floretes novieles 
seront por la rose plus beles 
et li chapiaus en i ert plus gens 
et plus plaisanz a totes gens 
si con la flors passe bonte 
et de cent flors passe bialte 
et del chapel est plus cortoise 
atant et avant une toise 
c amurs ki de riens n i pece 
de cent la plus cortoise tece 
or di conment je volentiers 
or soit passé c uns chevaliers 
soit biauz et preuz et entresait 
ke cent cortoises teces ait 
s amurs s i fiert dont est amurs 
conme la rose entre cent flors 
par quel raison amurs m aprent 
k amurs enlumine et esprent 
les teches dont ilh est techiés 
car se ilh est bien entechiés 
plus k amurs as tece s atece 
ja n ara en ses teches tace 
de vilonie k amurs puisse 
s il est k amurs cortois le fisse 
cortois le fait plus que devant 
s il est larges larges avant 
et en toutes bonteis s enlist 
atant con la rose enbelist 
les floretes et le chapel 
c on tient par la rose plus bel 
atant amurs ce est la sonme 
enbelist les taces de l ome 
tant me sui de dire entremis 
et tant j ai mon penser mis 
ke dit vos ai a la parclose 
et de la mer et de la rose 
et des eles la promeraine 
devisee et la derraine 
que tot preu puent entendre 
que tels eles puet en lui prendre 
od prouece s il i est pris 
dignes est de monter em pris 
dignes voire queque nus die 
raolz a toz les cortois prie 
ke de ces pennes lor soviengne 
et qu alcuns aucune en retiengne 
car ie sai bien sans nul redot 
teis est riches ki n a pas tot 
et por ce fait a toz savoir 
ki totes ne les puet avoir 
s aucune en puet avoir aint la 
car bone tece cant on l a 
puet rendre si bel guerredon 
k une tece rent un preudon 
et tot bien li vinent devant 
de ce conte conter avant 
n ai soing que plus me entremete 
lairai ce que ne li mete 
a ces romans par foit ie non 
li romans des eles a non 
