artus li boins rois de bretagne 
la cui proeche nous enseigne 
que nous soions preu et cortois 
tint court si riche comme me rois 
a cele feste ki tante couste 
c om doit nommer la pentecouste 
la cours fu a cardueil en gales 
apres mengier parmi ces sales 
li cheualier s atropelerent 
la u dames les apelerent 
et damoisieles et puchieles 
li un racontoient nouueles 
li autre parloient d amours 
des angoisses et des dolours 
et des grans biens qu il ont souuent 
li desciple de son couuent 
ki estoit riches et boins 
mais or i a mout pau des soins 
car bien pries l ont ia tout laissie 
s en est la cours mout abaissie 
car cil ki soloient amer 
se faisoient courtois clamer 
et preu et large et honnerable 
or est amours tournee a fable 
pour chou que chil ki nient n en sentent 
dient k il aiment et si mentent 
jcil fable et menchonge font 
si l en uantent et droit n i ont 
mais pour parler de cheaus ki furent 
laissons ceaus ki en vie durent 
k encor vaut miex che m est avis 
uns cortois mors c uns vilains vis 
pour che me plaist a reconter 
cose ki faiche a ramembrer 
del roi ki fu de tel temoing 
c on en parole et pries et loing 
si m acort de tant as barons 
que tous iours mais dura ses nons 
et pour lui sont ramenteu 
li boin cheualier esleu 
ki en honnour se traueillierent 
et cel iour mout s esmerueillierent 
del roi ki entre aus se leua 
et teus i ot ki mout pesa 
et ki mout grant parole en fisent 
c onques mais auenir ne l virent 
a telle feste en cambre entrer 
pour dormir et pour reposer 
et cil iour ensi li avint 
que la roine le retint 
si demoura tant avoec lui 
k il s oublia et endormi 
a l huis de la cambre defors 
fu dydoines et saigremors 
et si fu me sire yuuains 
et kex et me sire gauains 
et avoec eus calogrenans 
uns cheualiers preus et vaillans 
ki lor ot commenchié zz conte 
nient de s onneur mes de sa honte 
coique il son conte contoit 
et la royne l escoutoit 
si s est deuant le roi leuee 
et vint sour aus si a emblee 
ainsque nus le peust veoir 
se fu laissie entr aus caoir 
forsque kalogrenans sans plus 
sali en pies contre li sus 
et kex ki mout fu ramprosneus 
fel et crueus et afiteus 
li dist " sire calogrenans 
mout par estes preus et vaillans 
et chiertes mout m est bel que vous 
iestes li plus courtois de nous 
et bien sai que vous le cuidiés 
tant estes de sens vesdiiés 
s est drois que ma dame le cuit 
que vous avés plus que nous tuit 
de courtoisie et de proece 
nous laissames or par preece 
espoir que nous ne nous leuames 
u pour chou que nous ne daignames 
mais ciertes sire n ou fesimes 
mais pour chou que nous veismes 
ma dame anchois fustes leués 
ciertes vous fussiés ia dervés " 
fait la roine " au mien cuidier 
se ne vous peuissiés uuidier 
del venin dont vous estes plains 
anieus estes et vilains 
de ramprosner vos compaignons 
dame se nous ne gaaignons " 
fait kex " en vostre compaignie 
gardés que nous n i perdons mie 
jou ne cuic auoir cose dite 
ki me doie estre a mal escrite 
et si vous plaist taisiés vous ent 
il n a courtoisie ne sen 
en plait d uiseuse maintenir 
cis plais doit bien a bien venir 
et on ne l doit plus haut monter 
mais faites nous avant conter 
cou que il auoit comenciét 
car ci ne doit auoir tenciét " 
a ceste parole s apont 
calogrenans et si respont 
" dame " dist il " de la tencon 
n auerai iou ia cuisencon 
petit m en est et poi m en pris 
se vous avés vers moi mespris 
ja n i aurai doel ne damage 
a miex vaillant et a plus sage 
me sire kex ke iou ne sui 
avés vous dit honte et anui 
et s en iestes bien coustumiers 
tous iours doit puir li fumiers 
et tahons poindre et malos bruire 
si deués anuier et nuire 
mais iou ne conte hui mais 
se ma dame me lait en pais 
et iou li proi k elle s en taise 
que la cose ki me desplaise 
ne me commant soie merchi 
dame trestout cil ki sont chi " 
fait kex " boin gre vous en saront 
et volentiers l escouteront 
calogrenans " dist la roine 
" ne uous caille de l aatine 
mon seignour kex le senescal 
coustumiers est de dire mal 
si c on ne le puet castoiier 
commander vous voel et proiier 
que ia n en aiés au cuer ire 
ne pour lui ne laissiés a dire 
cose ki nous viegne a plaisir 
se de m amour volés ioir 
mais commenchiés tout derechier 
ciertes dame che m est mout griest 
que vous me kemandés a faire 
ains me lairoie zz des iols traire 
se courechier ne vous doutaisse 
que hui mais nule rien contaisse 
mais iou ferai cou que vous siet 
commentque il onques me griet 
desk il vous plaist or escoutés 
cuer et oreilles me rendés 
car parole si est perdue 
s elle n est de cuer entendue 
de teus i a ke cou k il oent 
n entendent pas et si le loent 
icil n en ont el que l oye 
desque li cuers n i entent mie 
c a l oreille uient li parole 
ausi comme li uens ki vole 
mais n i arieste ne demeure 
ains s en part en mout petit d eure 
se li cuers n est si esueilliés 
c al prendre soit apareilliés 
que cil le puist assouuenir 
prendre en oreille et retenir 
les oreilles sont voie et dois 
par u vient dusc al cuer li vois 
et li cuers prent dedens le ventre 
le vois ki par l oreille i entre 
et ki or me uauroit entendre 
cuer et oreilles me doit rendre 
jou ne voel pas parler de songe 
ne de fable ne de menconge 
dont maint autre vous ont sierui 
ancois dirai cou ke ie vi 
il avint pries a de yy ans 
que iou seus comme paisans 
aloie querant auenture 
armés de toute m armeure 
si com cheualiers deuoit estre 
si trouuai zz cemin a diestre 
parmi une foriest espesse 
mout i ot voie felenesse 
de ronces et d espines plainne 
a grant anui et a grant painne 
ting cele voie et cel sentier 
et bien pres tout le iour entier 
m en ala chevaucant issi 
tantque de la forest issi 
et cou fu en brecheliande 
de la foriest en une lande 
entrai et vi une breteske 
a demie liue galeske 
se tant i ot plus n i ot pas 
cele part vinc plus que le pas 
et vi le valle et les fosses 
tout environ parfons et les 
et sour le pont a pie estoit 
cil qui la forterece estoit 
sour son puing zz ostoir mué 
ne l euc mie bien salué 
quant il me vint a l estrier prendre 
se me commanda a descendre 
jou descendi k il n i ot el 
car mestier auoie d ostel 
et il me dist tout maintenant 
plus de cent fois en zz tenant 
que beneoite fust la voie 
par u laiens venus estoie 
atant en la court en entrames 
le pont et le porte passames 
dedens le court au vavasour 
cui diex doinst hui ioie et honnour 
tant com fist o moi cele nuit 
pendoit une table cou quit 
k il n i auoit ne fier ne fust 
ne riens ki de keuure ne fust 
sour celle table d un martel 
ki dales iert a zz postel 
feri li uauasours yy cols 
cil ki laiens ierent enclos 
oirent la noise et le son 
s issirent fors de la maison 
et acoururent contreual 
li uns courut a mon ceual 
que li boins uauasours tenoit 
et iou ui ke uiers moi venoit 
une puciele biele et gente 
en li esgarder mis m entente 
elle fu graille et longe et droite 
de moi desarmer fu adroite 
k elle le fist et bien et bel 
puis m afubla zz court mantel 
vert d escarlate paonnache 
et tout me guerpirent la place 
qu auoec moi ne auoec lui 
ne resmest mie chou m abieli 
car plus ne querroie veoir 
et elle me mena seoir 
el plus bel praielet du monde 
clos de bas mur a la reonde 
la le trouuai si afaitie 
si parlant et si enseignie 
de tel samblant et de tel estre 
que mout m i delitai a estre 
ne iamais pour nul esteuoir 
ne m en quesisse remouuoir 
mais tant me fist la nuit de guerre 
li uauasours ki me vint quere 
quant del souper fu tans et eure 
n i poc plus faire de demeure 
ains fis tout son commandement 
del souper uous dirai briefmant 
k il fu du tout a ma deuise 
puiske deuant moi fu assise 
la puciele ki s i assist 
apries mengier itant me dist 
li uauasours k i ne sauoit 
le tierme puiske il auoit 
herbergié cheualier errant 
ki auenture alast querant 
s en auoit il mout herbergié 
apries chou me proia que gie 
en guerredon se iou peuisse 
que par son ostel reuenisse 
et iou li dis uolentiers sire 
hontes me fust de l escondire 
petit pour men oste fesisse 
se ce don li escondesisse 
mout fui la nuit bien ostelés 
et mes cheuaus fu ensielés 
luesque ke iou poc le iour veoir 
car iou l oc bien proiié le soir 
si fu bien faite ma proiiere 
mon boin oste et sa fille chiere 
a saint esperit commandai 
a trestous congie demandai 
si m en alai plus tost que poi 
l ostel gaires eslongié n oi 
quant iou trouuai en zz escars 
tors sauuaiges ours et lupars 
ki s entrecombatoient trestuit 
et demenoient mout grant bruit 
et tel fierte et tel orgueil 
se le voir conter vous en voeil 
que de paour me trais ariere 
car nule bieste n est tant fiere 
ne plus orgueilleuse de tor 
uns vilains ki resambloit mor 
grans et hideus a desmesure 
issi tres laide creature 
ne porroit nus dire de bouce 
seoit illuec sour une souce 
une grant macue en sa main 
iou m aprocai viers le vilain 
si vic k il ot grosse la tieste 
plus que rochis ne autre bieste 
ceuiaus mellés et front pelé 
s ot plus de yy espans de le 
oreilles moussues et grans 
ausi lees comme yy vans 
les sourciex noirs et le vis plat 
iols de cuette et nes de cat 
bouce fendue comme los 
dens de sangler agus et gros 
barbe noire grene a tortins 
et le menton ahiers au pis 
longe eskine corbe et bocue 
apoiiés fu sour sa macue 
viestus de robe si estraigne 
k il n i auoit ne lin ne laigne 
ains ot a son col atachiés 
yy cuirs de nouuel escorchiés 
de yy toriaus u de yy bues 
en pies sali li vilains lues 
k il me vit viers lui aprochier 
ne seuc s il me voloit touchier 
ne seuc que il voloit emprendre 
mais iou me garni del deffendre 
et quant iou vi que il s estut 
en pies tous cois si ne se mut 
et fu montés desous un tronch 
s ot bien yy pies de lonc 
si m esgarda et mot ne dist 
nient plus c une bieste fesist 
et iou cuidai ke il n euist 
raison ne parler ne puist 
toutes voies tant m enhardi 
que iou li dis va car me di 
se tu ies boine cose u non 
et il me dist iou sui uns hom 
quels fis iou teus com tu chi vois 
iou ne sui autres nule fois 
que fais tu chi iou m i estois 
iou gart les biestes de cest bois 
gardes pour saint piere de romme 
ia ne connoissent elles homme 
iou ne quic k en liu n en boscage 
puist on garder bieste sauuage 
n en autre liu pour nule cose 
s ele n est loiie u enclose 
iou les gart se iou te pleuis 
ia n istront fors de cest pourpris 
et tu comment di m ent le voir 
n i a celui ki s ost mouuoir 
desk elles me voient venir 
car quant i en puis une tenir 
si le destraing par les yy cors 
as puins que iou ai durs et gros 
que les autres de paour tranblent 
et tout environ moi assamblent 
si comme pour mierchi crier 
ke nus ne s i poroit fier 
fors moi s entre elles s estoit mis 
que maintenant ne fust ochis 
ensi sui de mes bestes sire 
et tu me redeuroie dire 
quels hom tu ies et que tu quiers 
je sui cou vois uns cheualiers 
si quier cou que trouuer ne puis 
asses ai cuis et rien ne truis 
et que uauroies tu trouuer 
auenture pour esprouuer 
ma proece et mon hardement 
or te proi et quier et demant 
que se tu ses si me conseilles 
u d aventure u de merueilles 
a cou " fait il " voir faurras bien 
d auenture ne sai ie rien 
ne onques n en oi parler 
mais se tu pooies aler 
chi pries dusc a une fontaine 
n en venroies mie sans paine 
se tu li rendoie son droit 
chi pries trouueras orendroit 
zz sentier ki la te menra 
toute la droite voie i va 
se bien voels tes pas emploier 
car tost poroies desuoier 
kar il i a d autres voies mout 
la fontaine verras ki bout 
s est elle plus froide que marbres 
ombre li fait li plus biaus arbres 
c onques peust faire nature 
et tous iours sa fuelle li dure 
k il ne le piert pour nul yuier 
et s i pent uns biaus bacins de fier 
a une si longe caine 
ki dure dusc a la fontaine 
a la fontainne trouueras 
zz pierron tel con tu verras 
iou ne te sai a dire quel 
car ie ne vi onques nul tel 
et si ueras une capele 
petite mais elle est mout bele 
s el bacin voels de l iaue 
et desour le perron espandre 
lors verras une tel tempeste 
qu en cest bos ne remenra bieste 
keurioels ne ciers ne dains ne pors 
nes li oisiel s en istront fors 
car tu verras si foudroiier 
venter et arbres pecoiier 
tonner plouuoir et espartir 
que se tu t en pues departir 
sans grant anui et sans pesance 
tu seras de millour keance 
que cheualiers ki y fust onkes 
del vilain me parti adonkes 
ki m ot bien la voie moustree 
espoir si fu tierce sonnee 
et si fu bien pries de miedi 
quant l arbre et le capele vi 
bien sai del l arbre c est la fins 
que chou estoit li plus biaus pins 
ki onkes sour tiere creust 
ne cuic c onques si fort pleust 
que d yaue y pasast une goute 
ains couloit par de defors toute 
a l arbre vi le bacin pendre 
del plus fin or c on truist a vendre 
onques encore en nulle foire 
de la fontainne poés croire 
k elle bouloit comme yaue caude 
li perrons iert d une esmeraude 
perciét ausi comme une bous 
si ot yy pierres desous 
plus flamboians et plus vermaus 
que n est au matin li solaus 
quant il apert en orient 
ia que iou sace a ensient 
ne vous en mentirai de mot 
la mierueille a veoir me plot 
de le tempieste et de l orage 
dont ie ne me ting mie a sage 
que maintenant se iou peusse 
mout volentiers m en repentisse 
quant iou oi le perron crousé 
de l yaue au bacin arousé 
mes trop en y versai ce dout 
car lors vi le ciel si desrout 
que de plus de quatorze pars 
me feroit es iex li espars 
et les nues tout meslemesle 
gietoient pleuue et noif et gresle 
tant iert li tans piesmes et fors 
que cent fois cuidai estre mors 
des foudres qu entour moi caoient 
et des arbres ki depecoient 
mout durement fui esmaiiés 
tantke li tans fu rapaiiés 
mais diex tant me raseura 
que li tans gaires ne dura 
car tout li vent se reposerent 
que dieu ne plot venter n oserent 
et quant iou vi l air cler et pur 
si refui mout tost aseur 
quant li lais tans fu trespassés 
vi sour le pin tant amassés 
oisiaus s est ki croire m en voelle 
k il n i auoit brance ne fuelle 
que ne fust couuerte d oisiaus 
s en estoit li arbres plus biax 
et tout li oiselet cantoient 
si ke mout bien s entracordoient 
mais diuiers cans cantoit cescuns 
que cou que y cantoit li uns 
l autres ne cantoit pas ensi 
de la ioie m en resioi 
s atendi tantk il orent fait 
lor sierviche trestout a trait 
c ainc mais ne vi si bele ioie 
ne mais ne cuic que nus hom l oie 
se il n en a celui oi 
ki tant me plot et abieli 
c on n en doit parole tenir 
iou y fui tantc oi venir 
cheualiers cou me fu avis 
bien cuidai que il fuissent sis 
tel noise et tel effroit menoit 
uns cheualiers qui seus venoit 
quant iou le vi tout seul venant 
mon cheval restrains maintenant 
au monter demeure ne fis 
et il comme mautalentis 
vint plus tost c uns esmerillons 
fiers par samblant comme lions 
de si haut comme il pot crier 
me commencha a escrier 
et dist vassal vous m avés fait 
sans deffianche honte et lait 
deffier me deussiés vous 
se il eust guerre entre nous 
u au mains droiture requerre 
ainsque vous mes meussiés guerre 
mais par mon chief sire vassaus 
sour vous en reverra li maus 
del damage ki est parans 
endroit de moi est li garans 
de mon los ki est abatus 
plaindre se doit ki est batus 
et iou m en plaing si ai raison 
car uous m avés de ma maison 
caciét a effondre et a pluie 
fait m aués cose ki m anuie 
et dehait ait cui cou est bel 
k en mon bos ne en mon castel 
m aués faite tele envaie 
que mestier n auoie d aie 
de gens ne d armes ne de mur 
n onkes n i ot homme aseur 
en fortereche ki y fust 
de dure pierre ne de fust 
et sachiés bien desoremais 
n aurés o moi truiuue ne pais 
a cel mot nous entreuenimes 
les ecus embraciés tenimes 
si se couuri cascuns del sien 
li cheualiers ot cheual boen 
et lance roide et fu sans doute 
plus grans de moi la teste toute 
ensi del tout a meschief fu 
que iou fui plus petis de lui 
et ses cheuaus plus fors del mien 
parmi le voir cou saciés bien 
m en vois pour ma honte couurir 
si grant cop com iou poi souffrir 
li donnai c onques ne m en fains 
el comble de l escu l atains 
s i mis trestoute ma poissance 
si k en peches uola ma lance 
et la soie remest entiere 
car elle n iert mie legiere 
ains iert plus grosse au mien cuidier 
que nule lance a cheualier 
onkes nule tele ne vi 
et li cheualiers me feri 
si roidement que contreual 
me mist a tiere du cheual 
par la crupe et cair tout plat 
si me laissa honteus et mat 
que onques ne me regarda 
mon cheual prinst et moi laissa 
si se mist ariere a la voie 
et iou que faire ne sauoie 
si remes dolans et pensis 
deles la fonteinne m assis 
un petit si me reposai 
le cheualier suiir n osai 
car folie a faire doutaisse 
et se iou bien faire l osasse 
ne seuc iou ke il se deuint 
a la fin volentes me vint 
c a mon oste couuent tenroie 
et que par lui m en reuerroie 
ensi me plot issi le fis 
et mes armes toutes ius mis 
pour aler plus deliurement 
si m en reuinc honteusement 
quant iou vinc la nuit a l ostel 
trouuai mon oste tout autel 
ausi lie et ausi courtois 
comme iou l oc trouué ancois 
onques de rien ne m aprecui 
ne de sa fille ne de lui 
que mains volentiers me veissent 
ne que mains d amour me feissent 
qu il auoient fait l autre nuit 
grant honneur me porterent tuit 
la lor mierchi en lor maison 
et disoient c onkes nus hom 
n iert escapés que il seussent 
ne que il oi dire eussent 
de la dont i estoie venus 
ki ne fust mors u retenus 
ensi alai ensi reuing 
au reuenir pour me ting 
si vous ai conté comme fol 
cou c onkes mais dire ne voll 
par mon cief " dist me sire yuuains 
" vous estes mes cousins giermains 
si nous deussons entramer 
mais de chou vous puis fol clamer 
que vous le m aués tant celé 
se iou vous ai fol apelé 
je vous proi k il ne vous en poist 
car se iou puis et il me loist 
g irai vostre honte vengier 
bien pert k il est apries mengier " 
fait kex ki taire ne se pot 
" plus a paroles en plain pot 
de vin k en zz de cervoise 
on dist ke li caus sans s envoise 
apres mengier sans remuer 
vait cascuns noiradin tuer 
et vous irés vengier fourre 
sour vosttre paniel abouré 
sont vos cauces de fier froies 
et vos banieres desploies 
or tost pour dieu me sire yuuains 
mouuerés anuit u demain 
laissiés le nous sauoir biaus sire 
quant vous irés a cel martire 
car nous uous vaurrons conuoiier 
n i aura preuost ne voier 
ki volentiers ne vous convoist 
et iou vous proi commentk il soit 
n i alés point sans mon congie 
et se vous aviés songié 
mauuais songe si remanés 
cent dyable ieste vous derués 
me sire kex " fait la roine 
" la vostre langhe onkes ne fine 
la vostre langhe soit honnie 
u il a tant de vilonnie 
ciertes vostre langhe vous het 
car tout le pis que elle set 
dist a cascun quels que il soit 
langhe ki onques ne recroit 
de mal dire soit maleoite 
la vostre langhe si esploite 
k elle vous het et veut honnir 
miols ne vous puet elle trair 
bien sachiés iou l apieleroie 
de traison s elle estoit moie 
homme c on ne puet castoier 
deueroit on au mostier 
comme derué deuant les proismes 
certes dame de ses ramposnes " 
fait me sire yuuains " ne me caut 
tant set et tant puet et tant vaut 
me sire kex en toutes cours 
ne fu onques muiaus ne sours 
bien set encontre vilonnie 
respondre sens et courtoisie 
et si ne fist ainc autrement 
or saués vous bien se ie ment 
mais ie n ai cure de tenchier 
ne de meslee commenchier 
car cil ne fait pas la meslee 
ki fiert la premiere colee 
ains le fait cil ki se reuenge 
bien tencheroit a zz estraigne 
ki tence viers son compaignon 
ne voel pas sambler le gaignon 
ki se hirece et reskigne 
quant uns autres mastins le gringe " 
coique il parloient ensi 
li rois fors de la cambre issi 
u il ot fait longe demeure 
dormi auoit dusc a celle eure 
et li baron quant il le virent 
tout en pies contre lui salirent 
et li rois raseoir les fist 
deles la roine s asist 
et la roine maintenant 
les nouueles calogrenant 
li conta toutes mot a mot 
car bien et bel conter le sot 
li rois les oi volentiers 
puis fist yy sairemens entiers 
l ame uterpandragon son pere 
et le son fil et le sa mere 
k il ira veoir la fontainne 
ia ains ne passera quinsainne 
et le pierron et le merueille 
et k il y venra a le velle 
mon seigneur saint iehan baptiste 
et si prendra la nuit sa giste 
et dist que avoec lui iront 
tout cil qu aler y uaurront 
de chou que li rois deuisa 
tout la cours mout en prisa 
car mout y voloient aler 
li preudomme et li baceler 
mais kik en soit lies et ioians 
me sire yuuains en fu dolans 
k il en quidoit aler tous sous 
s en fu dolens et courecous 
del roi ki aler y deuoit 
pour chou seulement li greuoit 
qu il sauoit bien que la bataille 
aroit me sire kex sans faille 
se il primes le requeroit 
ia veé ne li seroit 
u me sire gauains meismes 
espoir le demanderoit primes 
se nus de ces yy le requiert 
ia contredite ne li iert 
il n ont soing de lor compaignie 
ancois ira tous seus son voel 
u a sa ioie u a son duel 
et kik i remaingne a seiour 
il veut iestre dusc a tierc iour 
en breceliande et querra 
se il puet tantque il venra 
a l estroit sentier perilleus 
car mout en est entalenteus 
et le lande et le maison fort 
et le soulas et le deport 
de la courtoise damoisiele 
que mout est auenans et bele 
et le preudomme avoec sa fille 
qu en honneur faire s essille 
tant est frans et de boine part 
puis uenrai les tours et l essart 
et le lait vilain ki les garde 
li veoirs li demeure et tarde 
del vilain ki tant par est lais 
grans et hisdeus et contrefais 
et a uisage de felon 
puis uera s il puet le perron 
et le fontainne et le bachin 
et les osiaus desous le pin 
si fera plouuoir et venter 
mais il ne s en quiert ia vanter 
ne ia s il puet nus ne l sara 
desi a tantke il aura 
grant honte u grant honneur eue 
et puis soit la cose seue 
me sire yuuains de la court s emble 
si c a compaignon n i assemble 
mais seus a son ostel s en va 
toute sa maisnie trouua 
si commande a metre sa siele 
et un sien escuier apiele 
cui il ne celoit nule rien 
" diva " fait il " apries moi vien 
la fors et mes armes aporte 
iou m en istrai par celle porte 
sour mon palefroi tout le pas 
garde ne demourer tu pas 
qu il m en convient mont lonc aler 
et mon cheual fai bien fierer 
et si garde ie l te commanc 
que nus que de moi te demant 
que tu nouuieles ne l en dies 
se tu en moi de riens te fies 
ia mar t i fieroies mais 
sire " dist il " or en soit pais 
car ia par moi nus ne l saura 
alés tost iou vous suirai ia " 
me sire yuuains maintenant monte 
k il vengera s il puet la honte 
son cousin ancoisk il retourt 
ses escuiers as armes court 
et a cheual si monta sus 
que demeure n i fist plus 
k il n i faloit ne fers ne clos 
mon seignour suit les grans galos 
tantque il le vit descendu 
ia l auoit un poi atendu 
lonc del cemin en un destroit 
tout son harnois et son atour 
ot atourné puis si monta 
me sire yuuains ne seiourna 
puisk armés fu ne tant ne quant 
ancois erra cascun iour tant 
par montaignes et par valees 
et par fories grandes et lees 
par lius aa et sauuages 
et passa tant felons passages 
et tant peril et tant destroit 
tantque el sentier vint tout droit 
plain de ronses et d escurte 
et lors fu a sa volente 
k il ne poroit mie esgarder 
kike le doie comperer 
ne finera tantke il voie 
le pin ki la fontainne ombroie 
et le perron et le tourmente 
k il pleut et graille et nege et vente 
la nuit ot cou poés sauoir 
tel ostel com il pot auoir 
car plus de bien et plus d annour 
trouua asses el uauasour 
c on ne li ot conté ne dit 
et en la pucele reuit 
d onnour et de bonte cent tans 
que n ot conté calogrenans 
c on ne puet pas conter la somme 
de boine femme et de preudomme 
desk il s atournent a bonte 
ia n iert tout dit ne raconté 
ne langhe ne poroit retraire 
cou de bien ke doit preudon faire 
me sire yuuains cele nuit ot 
mout boin ostel et se li plot 
et vint en l essart l endemain 
vit les bestes et le vilain 
ki la voie li enseigna 
et plus de yy fois se seigna 
de la merueille que il ot 
comment nature faire sot 
oeure si laide et si vilainne 
puis esra dusc a la fontaine 
et vit canque voloit veoir 
sans ariester et sans seoir 
viersa sour le perron de plain 
de l yaue le bacin tout plain 
et maintenant nega et plut 
et fist tel tans com faire dut 
et grant diex redonna le bel 
sour le pin vinrent li oisel 
et fisent ioie merueilleuse 
sour la fontainne perilleuse 
et quant la ioie fu remese 
vint d ire plus ardans que brese 
uns cheualiers de si grant bruit 
com il cacast zz cerf de ruit 
et maintenant k il s entreuirent 
tel chiere et tel samblant se firent 
k il s entrehaissent de mort 
lues s eslaissent sans nul deport 
si s entredonnent si grans caus 
c andeus les escus de lor cols 
percent et les haubers eslicent 
les lances froissent et esclicent 
et li troncon uolent en haut 
li uns l autre al l espee assaut 
si ont au caple des espees 
les guiges des escus coppees 
et les escus detrencent tous 
et par deseure et par desous 
si ke les pieces en defendent 
n il ne s en cueurent ne deffendent 
que si les ont aligotés 
que saciés que sour les costes 
et sour les bras et sour les hances 
se fierent des espees blances 
mout felenessement s entresprueuent 
n il ne se coeurent ne remueuent 
rient plus ke s il fuissent doi gres 
ains yy cheualiers si engres 
ne furent de lors cors copper 
n ont cure de lor cols haster 
mais miex k il pueent les emploient 
car li hauberc ne lor valoient 
a cascun d aus nient plus d un froc 
ens es uis se fierent d estoch 
s est grans merueille que tant dure 
la bataille si piesme et dure 
mais andoi sont de si grant cuer 
que li uns pour l autre a nul fuer 
point de tiere ne guerpiroit 
se dusc a mort ne l empiroit 
mais de chou fisent mout que preu 
c onques lor ceuaus en nul lieu 
ne naurerent ne n empirierent 
qu il ne uaurent ne ne daignierent 
mais tous iours a cheual se tinrent 
que nule fois a pie ne vinrent 
s en fu la bataille plus biele 
a la fin son elme esquartiele 
au cheualier me sire yuuains 
del cop fu estourdis et vains 
li cheualiers si s esmaia 
c ainc mais son pareil ne trouua 
k il li a desous le capel 
fendu le chief dusk el ceruel 
si que del ceruel et del sanc 
tainst la maille del hauberc blanc 
dont si tres grant dolour souffri 
c a poi li cuers ne li fali 
se puis fui n eut mie tort 
qu il se senti nauré a mort 
car riens ne li ualoit deffense 
mout tost s en fuit quant il s apense 
viers son castiel tous eslaissiés 
et li pons li fu eslaissiés 
et la porte ouuerte a bandon 
me sire yuuains de grant randon 
cank il puet apries esperonne 
si com girfaus grue randonne 
ki de lonc muet et tant l aproce 
tenir le cuide et ne la touce 
cil fuit me sire yuuains l encache 
si pries a poi k il ne l embrache 
et si ne le par puet ataindre 
et s est si pries ke il l ot plaindre 
de la destrece ke il sent 
et tous iours au fuir entent 
et cil du cachier s esvertue 
ki crient sa painne avoir perdue 
se vif u mort ne le detient 
car des ramprosnes li souuient 
ke me sires kex li ot dites 
n iert pas de la promesse quites 
k a son cousin avoit promise 
ia n iert creus en nulle guisse 
s enseigne vraie n en emporte 
a esporon parmi la porte 
de son castiel l en a mené 
et sont laiens andoi entré 
homme ne femme trouuerent 
par les rues u il passerent 
et vinrent andoi a eslais 
deuant la porte del palais 
la porte fu mout haute et lee 
et si ot si estroite entree 
que doi homme ne doi cheual 
sans encombrier ne sans grant mal 
n i pooient ensamble entrer 
ne doi homme 
car elle estoit tout aussi faite 
com l arbalestre ki agaite 
le rat quant il vient au fourfait 
et l espie est en son agait 
de lonc ki fiert et trait et prent 
qu elle escape lues et descent 
que nus y adoisse a la clef 
ia n i touchera tant souef 
ensi doi trebusiet estoient 
desous la porte la tenoient 
amont une porte courant 
de fier esmoulue et trencant 
se riens sus cel engien montoit 
la porte d amont descendoit 
s estoit pris et detrenchiés tous 
cui la porte ataingnoit desous 
et tout enmi a droit compas 
s estoit si estrois li trespas 
com cou fust uns sentiers batus 
tout droit illuec s est embatus 
li cheualiers mout sagement 
et me sire yuains folement 
hurte grant aleure apries 
si le vint ataingnant si pries 
qu a l arcon derriere le tint 
et de cou mout bien li avint 
car s il fust zz poi attendus 
tous eust esté pourfendus 
se ceste auenture ne fust 
car ses cheuaus marche le fust 
ki tenoit la porte de fier 
ensi com dyables d infier 
descent la porte et chiet aval 
s ataint la siele et le cheual 
derriere et trenche tout parmi 
mais ne touche la dieu merchi 
mon seignour yuain forsque tant 
que les le dos li vint rasant 
si c ambesdeus les esperons 
li trencha au res des talons 
et cil cai mout esmaiiés 
qu il quida estre a mort plaiiés 
li escapa en tel maniere 
une tel porte avoit derriere 
com celle par deuant estoit 
li cheualiers ki s en fuioit 
par celle porte s en issi 
et la porte apries lui cai 
ensi me sire yuains fu prins 
mout angouseus et entrepris 
remest dedens la sale enclos 
que toute estoit couuerte a clos 
dorés et paintes les masieres 
de boine oeure de couleurs chieres 
mais de riens si grant duel n auoit 
com de chou que il ne sauoit 
quel part cil en estoit alés 
d une cambre enki deles 
oi ouurir zz huis estroit 
quek il estoit et tel destroit 
s en issi une damoisiele 
qui mout iert auenans et bele 
et l uis apries li refrema 
quant mon seignour yuain trouua 
si s esmaia mout du premier 
" ciertes " fait elle " cheualiers 
mout serés chaiens mauvenus 
se vous y estes conseus 
vous serés ia tous depechiés 
car me sire est a mort plaiiés 
et bien sai que vous l avés mort 
ma dame en fait zz doel si fort 
et ses gens environ li crient 
a poi ke de doel ne s ocient 
si vous sevent il bien caiens 
mais entre aus est li does si grans 
qu il n i pueent encore entendre 
s il vous voelent ardoir u pendre 
a chou ne pueent il fallir 
quant il vous venront assalir " 
et me sire yuains li respont 
" ia se dieu plaist ne m ociront 
ne ia par eaus pris ne serai 
non " fait elle " car i en ferai 
avoec vous ma poissance toute 
n est mie preudon ki trop doute 
pour chou quic que preudom soiiés 
car n iestes pas trop esmaiiés 
