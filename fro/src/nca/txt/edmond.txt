ki d un sul felun ad victoire 
mut pot aver joie et gloire 
et ki veint sul deus enemis 
tant desert cil greignur pris 
ki sul veint treis cist plus desert 
que los eit en escrist apert 
ces moz vus escrif geo et sunt 
pur l erceveske saint edmund 
de canterbire le prelat 
et d engleterre fu primat 
ki sul par sa vertu demene 
et grace celestiene 
treis fors adversaris venqui 
sa char le munt le enemi 
sa char son enemi prive 
par june et par chastete 
le mund par humilite 
et par sen de divinite 
et si descunfist le diable 
par son penser espiritable 
par sa graunt devotiun 
ou aumones e ou oraisun 
bien dei de lui escriuere estoire 
et son nun mettre en memoire 
a ki jhesus rei de gloire 
otrei a si graunt victoire 
pur enhaucer son honur et fame 
et vus honuree dame 
riche cuntesse d arundele 
et d essexe dame ysabele 
de saint edmund le grant prelat 
seste estoire vus translat 
de latin en franceis apert 
kar chascun est de ceo bien cert 
plus est usé et sue 
ke nule launge ad entendue 
de clers et lais et la gent tute 
ke le latins ne mie dute 
de vostre purpos la resun 
bien crei saver et l achaisun 
ke ses beu vertuz et grace 
et clers et lays chascuns les sace 
bien i devez clamer dette 
k a voz cumanz entente mette 
a mun poer tut parfurnir 
la raisun vus en plest oir 
il est verite provee 
ke wymundham est avoee 
la summe est de ma sentence 
porter vus dei reverence 
et tute religiun 
honur et subjectiun 
d autre part ke autant me mut 
dunt la raisun dire m estut 
jointe li est par aliaunce 
ke par pelerinage en france 
par mes passers et lungs chemins 
et travail plus ke femenins 
quis l avez et honuré 
et de service enervé 
prié l avez a vus entendre 
fet l avez une grant offrende 
de vostre alme et cors et vie 
et ki bien aime tart n oblie 
procheins sera ne mie loing 
a ses amis a grant bosoing 
or pri le creatur del mund 
le sen confessur edmund 
veirs me doint escriuere et dire 
sanz forveier de matire 
a l honur deu et sun pleissir 
ke d hel ne dei aver desir 
entente i mettrai et travail 
de cest liueret le cumencail 
deu muster surt de canterbire 
dunt il m apent a vus a dire 
ke par est si bien garnie 
de plusurs seinz de haute vie 
ke a trespasser ne sunt pas 
saint eilphe et saint dunstan 
saint amseme et saint thomas 
et ki si bon clers fu lamfran 
tut cit arceveskes furent 
ke a deu pleire grant cure urent 
ore est al vespre del mund 
ke sur le confessur edmund 
kar nus conforte et nus visite 
cum orét en la vie escrite 
nun pas de basse u de hautaine 
mes de lele gent maine 
fu li bers edmund estret 
dunt vus ai ceste trete fet 
reinald li riches fu son pere 
et mabilie out nun sa mere 
bien fu li surnums ajustez 
riches furent et honurez 
tant eurent bele engendrure 
de seinte de bone murture 
fiz et filies eurent plusurs 
endoctrinez de bone murs 
ke bone nureture fet 
tost bons ke sunt de bon estret 
a lectrure sunt trestuz mis 
de franceis et latin apris 
ne fu pas lur entente asise 
en gaingnage u en marchandise 
les filies k erent mut seneez 
rendues sunt noneines veleez 
edmund li esnes out benefice 
receu sanz symonie et vice 
de lui ke arcevesque fu 
d everwich dunt fu conu 
mes tut ad resigné de gre 
ne en vout plus estre targé 
et sun patrimonie done 
a l hospital de abindone 
de sun pere ke veirs vus die 
prudome fu tute sa vie 
en abindone n avoit son per 
ke tant se feist de tuz amer 
espuse avoit mut bone femme 
de tutes ses veisines gemme 
ne trovat l em tant bele et bone 
en trestut cel burc matrone 
ke tant amone et honur 
ke tant eust vers deu amur 
en deu servir en oreisuns 
en veillies et en afflictiuns 
en ceo fu sa entente si mise 
hauberc usa pur chemise 
ne i out en li orguil ne boban 
heire usa par trestut l an 
for k en quaremme et advent kar 
dunc usa fer pres de sa char 
la dame ses enfans aprist 
fere les biens ke ele fist 
edmund fu li plus trestables 
obeisant espiritables 
enseigna la mere a fere 
ceo ke li plust sanz nul cuntrere 
veillier juner heire porter 
deu amer et honurer 
edmund ke est de sainte vie 
atillé est a cleregise 
cume cil ki est pruz et sage 
passa trestuz de sun age 
de custume out quant vint d escole 
urer a une mariole 
ke une part fu en l eglise 
bas juste un auter asise 
ke ducement en son devant 
tenoit jhesu son cher enfant 
edmund quant veit tens et ure 
devant la mariole aure 
suvent en a genuiluns l encline 
en penchant bat sa peitrine 
mut aure devotement 
suspirs et lermes il despent 
suvent l encline et la salue 
et l apele sa dame drue 
' dame " dist il ' mere et pucele 
ke tei clames la deu ancele 
et essample de humelite 
mireur de virginite 
de chastete ke estes flur 
funtaine de tute ducur 
et dame de misericorde 
bien est dreit et bien s acorde 
ke de chastes seez servie 
et de gent de honeste vie 
dame " dist il ' mun pucelage 
vus voil tenir trestut mun age 
mun quer ma char en chastete 
cest present pri vus venge a gre 
m eidez s il vus vent a pleisir 
vus amer et vous servir 
mun servise vus ai promis 
en chastete tant cum sui vifs 
pucele puceus me gardez 
faucer vus pri ne me lesez " 
a tant va edmund a l image 
u fet un novel mariage 
parle au semblant le fust 
cum meimes la mere deu fust 
un anelet lui met au dei 
' enseignes prenét de ma fei 
pri vous chere dame preignés 
teles de mun vu enseignes 
de cest anel or vus espus 
espuse seet ge li espus 
tendrai tuz jurs que ge vus ai promis 
amie seet e ge tiens amis " 
l anel aveir au dei li lest 
ke peire kar urer li plest 
al partir vout l anel reprendre 
semblant le fet cele ne vout rendre 
edmund s eforce n ad foisun 
cele retent son propre dun 
edmund sei enmerveillie mut 
d anguise tressue tut 
le ymage mort ke est fust 
coment l anel tenir pust 
le anel large al dei petit 
cist se purpense en son quer dist 
' me est avis dame cest cuvenant 
a deu et a vus est pleisant 
ore le vus plese il tuz jurz tenir 
a mei saunz repeirir " 
de l anel ne sai plus dire 
mes tant oy cunter et lire 
si pus del dei le repreist 
ne sai u la remeist 
deu ki les ses eliz avance 
edmund fist tant en sa enfance 
pus ke edmund juvenceus fu 
tant fu senez tant de vertu 
ke ne trovisét prelat 
k ateindre pust a son estat 
chastes simples celestiene 
cum un angel sa vie mene 
li seinz cuvent de habindune 
lur amistez li abandune 
fame del bon edmund surt 
n i ad prudum ke ne honurt 
en science et en doctrine 
en estudie que ne fine 
tant i met cure et entente 
ke tuz pase de sa juvente 
al tens d este quant sunt li jur 
lung et pleisant la verdur 
en prez juer li escholer 
vunt juer et esbanier 
edmund ke de co n out soing 
pensif sul va une part loing 
ne vout a lur dedut entendre 
en va pensant de son aprendre 
si asgarde entres autres un 
a grant delit flurir bussun 
ne vit unkes en mai n en avril 
si bien flurir un entre mil 
mut se merveillie del busson 
fluri nun pas en flurisun 
dunkes ne fu sesuns ne tens 
a fleirer cum bame d edens 
de flurs d odur et tut ensemble 
edmund grant merveillie semble 
' deu tut puissant ki a moysi 
aparustes en mund de synay 
vus pri ke ceste avisiun 
a m alme seit salvatiun " 
a tant ad fet une oraisun 
a terre chet le bussun 
lors decent a tant air 
plus clere ke flamme u esclair 
uns enfes de mut grant beute 
aparut en cele clarte 
ki le conforte en grant ducur 
et dist ' aedmund n aeez pour 
je sui jhesus del mund salvere 
tu espus es ma chere mere 
ke li portes leute et fey 
je sai edmund tut tun secrei 
de vostre anguse et vostre ennoi 
vus serums securs et refoi 
kant ers tut suls ge sui ou tei 
ma grace et ma beneicun t otrei " 
sa beneicun li dune a tant 
cuntre diable ki est grant 
ceo est 
' bien entendez ces moz que sunt 
ceo signe fai en face et frunt 
et fai co uncore a tei tenge 
et tei de mei suvent sugenge " 
edmund k avant fu abaiz 
par tant est ja mut esbaudiz 
une oraisun ad fet et dist 
aie deboneire jhesu crist 
ki es veraie science 
de ki tuz tens surt et cumence 
doinez mei teus sens aprendre 
ke a vus puse l ame rendre 
ke en teu sen estudie 
ke je ai pardurable vie " 
a tant desparut la lumur 
ke de clarte dubla le jur 
et de buissun desper la flur 
ke tant out beute et odur 
idunc venent si cumpaignun 
la clarte k entur le buissun 
demandent effreement 
ke fu k unt veu apertement 
mes cit ne lur vout descuvrir 
ke a deu vint fere a plesir 
mais le signacle jhesu crist 
et les moz ke li aprist 
matin et seir fesout edmund 
en buche en oils et en frund 
de lors munta cum par degrez 
en douns et en autres buntez 
les vertuz ke il out avant 
de lors les ala dublant 
june amones et prieres 
et biens ke sunt autre maneres 
ne parla ja si de deu nun 
kant ke il dist fu bon sermun 
de leaute d affetement 
de quant ke a tuz biens apent 
ne serreit de sa buche oie 
ja fausete ne vilenie 
de peche se garde et vice 
et de sa char fet sacrifice 
la char tendre estreint et lie 
par dure heire k a peine plie 
cil ne la dancele mie 
bien la dante et la mestrie 
tant june et ure et veillie 
ke del suffrir fu grant merveillie 
edmund chascun jur de asise 
plenerement out sun servise 
selunc les us de salisbire 
cume l em sout chanter et lire 
asez fu seculer chanoine 
et sanz habit monial moine 
a enveisurs et gieus veins 
dunt le mund jolif est pleins 
hurdiz lutes bares karoles 
eschui cum funz de gaholes 
veine gloire et los d humme 
ne prisa vaillant une pume 
romanz d oger u de charlemeine 
ne preisa il une chasteine 
de dez ches et de pelote 
tint a faunflu et a riote 
tut eust lit a cure et a plume 
ja del cucher ne out custume 
devant son lit a genul gist 
a terre nue ure u list 
vestu et ceinz apres k il out 
estudié tant cum il plout 
ceo fist il a ses vivanz 
de custume trente e sis anz 
et plus pur veir ke vus pus dire 
ce fut asez pensant martire 
si maladie perilluse 
ne l desturbat et anguisuse 
a pain et ewe suvent june 
le remenant a poueres dune 
devant la gent mes nepurquant 
haité se fet a cler semblant 
et pus ke il out comencé 
de art fu dunt mut alosé 
chascun jur devant lescun 
messe out ou devotiun 
ke en yvern et en este leve 
matin avant ke l aube escreve 
et ceo k il feist sanz desturber 
une chapele fet lever 
en la paroche u fu manant 
et prestre il truve chantant 
u l em fet solempnement 
servise pardurablement 
mestre edmund par asise 
messe il out en sun servise 
ne desturbe maladie 
ke sun servise n oie u die 
nun pas destreint par benefice 
kar dunc se tendreit fol et nice 
mestre edmund mut tint grant vice 
les tuchemens d averice 
ne out ja cure d aver rent 
s il n i feist sujur n atent 
ke l em apele residence 
la raisum fu de sa sentence 
ne vout en vein les biens despendre 
dunt cuvin a deu reisun rendre 
ne sai dire de ceus ki unt 
rentes plusurs force n en funt 
d espirital sustenement 
des almes ne de pouere gent 
pastur semblent ke del mutun 
ne requerent fors char et toisun 
ki desirent et querent primes 
par an quei valent les dimes 
l honur leisent le seint de l eglise 
ki l numer sace rave nul ne prise 
a peine sevent d aver numbre 
des rentes dunt hum les encumbre 
ne purchaler kar tut de rome 
de prendre hunt cunge si grant sume 
mes quant vendra a cuntes rendre 
ne saverunt quel cunseil prendre 
quidum par giser en vices 
c enbanier en charneus delices 
en or e argent en robes en chevals 
sanz desertes et sanz travals 
aver la joie que atent 
les seinz ki l urent par torment 
emirum edmund d habindune 
k apert ensample nus en dune 
ki est ja en cels posez 
le cors en terre honurez 
ami deu sanz fin clamez 
ceo vaut le mund et plus asez 
ne vout aver sanz residence 
rent mes que ge semence 
ne semine par que cumence 
tencun me meinent en cilence 
a ceo point ne voil plus dire 
einz repeir al matire 
tut seit edmund de haute vie 
mut aprend bien et estudie 
en udivesce tens point ne pert 
en natures prest est et cert 
de ars list ses lesciuns 
mut et sout fors questiuns 
determina si ducement 
ke chascun ke out bien les entent 
n aveit son per bien vus record 
ne a paris ne a oxeneford 
tant par est il qointes et sage 
ke trestuz passa de son age 
en gramarie et en retorike 
en esputant de dialektike 
kar la une de ces treis ars 
nus enseigne latine pars 
retorike a bien parler 
dialektike de faus guarder 
et qui d aprendre ne se lasse 
edmund a quadrivie passe 
u met tente grant et cure 
geometrie ke mesure 
aritmetike ke tut numbre 
ke ceres et lignes numbre 
par per imper mil dis et cent 
musike k a cel art apent 
notes k aprent copler en suns 
par duce propositiuns 
astrenomie ke aprent 
cum cit solai munte et decent 
en zodiac et des esteiles 
curs et poers et merveilles 
des set ars sunt treis em parole 
cume nus dit raisun d escole 
les quatre parfitement 
sustances ke sunt aprent 
en ceo mist s entente mut 
tant en aprist ke il en lut 
a icel tens murut sa mere 
ke tant l out cher et il la chere 
le fiz pur la mere s endout 
ke pur li mort bien estre vout 
et mut esteit la dame pleinte 
kar curtaise fu et sainte 
et son fiz l out mut en memoire 
ke mis l eust de purgatoire 
prieres dist amones dune 
a tuz les poueres d habindune 
et cele fu mut tost deliuere 
par raisun le pus escriuere 
kar sainte fu sa vie tute 
par quei sauvee fu sanz dute 
edmund aprent et estudie 
et sutile de cleregie 
et triangles et sercles tret 
diverses figures fet 
pur fere entendre apertement 
la science ke il aprent 
a tant li apert sa mere 
cume sauve bele et clere 
ke li dist ' beu fiz edmund 
ces cercles ke tu fais ke sunt 
mut i meteit cure et entente 
gastez les jurs de ta juvente 
ne jur ne nuit de trete las 
or de reule ore de cumpas 
flestrit ta char sechissent tes os 
ne en dormant n as tu repos 
n as mes beu fiz de co que fere 
ens vu autre essemplere " 
sa destre main cele a tant prent 
et purtreit aperement 
treis cercles dunt chescun enclost 
de la trinite l unt most 
en l un esteit escrit 
ke edmund bien esgarde et list 
et en le secund 
ke bien entend et list edmund 
et en tierz 
ceo list edmund ne mie plus 
en ceo dist la mere ' fiz 
ke tu bien entens et liz 
seit tun penser des ore en avant 
d autre chose ne tant ne quant 
ceste chose ay escrite 
a l alme vus plus profite " 
par ceste avisiun edmund 
mut gerpi gloire del mund 
de quadrivie la vanite 
et pensa de la trinite 
cum pere fiz et seint espirit 
un deu sunt cume dist l escrit 
et cum est de grant digne 
la sainte divine 
ke le cors et l alme guie 
et meine en pardurable vie 
lors change edmund sa sentence 
et de l estudier cumence 
ke s aturne et s encline 
a art ke est des almes medecine 
cum apendi al creatur 
ke il meimes fu sauveur 
ke hem n eust ja deuz seignurs 
ke dunc sereit faus et folurs 
guerpir delit et deduit 
de desputer la noise et bruit 
fet achater et fet escriuere 
d autorie volum et liuere 
de veil et nuvel testament 
de la glose ke i apent 
guerpit euclide tolomeu 
pur johan luc et matheu 
de platun lest la veine gloire 
pur augustin et pur gregoire 
et tute la philosophie 
pur euvangel et prophecie 
tant en pense tant en out 
en glose que desclost 
en desputant n avoit sun per 
mestre devin ne escoler 
plus en un sul jur il aprent 
ke un autre seisante u cent 
kar de lectrure out fundement 
et du sen fu ke tut purprent 
n est hom ke li out ke ne prise 
requis est mut ke il en lise 
et il primerement en curs 
en lut as escoleres plusurs 
qant il lut communaument 
sujurna il primerement 
a une chanonerie 
ke de londres loins n est mie 
mertune pur aver pes 
k estudier il pout ades 
kar li lius est esperitals 
riche d escrit originals 
gent ordinee unt a l almaire 
estore de grant libraire 
lors est edmund a sun desir 
liueres et paes ad a pleisir 
sustenu fu de ses mises 
e estre ico fet grant franchises 
k estoré fu et de granz sens 
un an i fu et plus de tens 
mestre edmund de habindune 
a tuz de bien essample dune 
en cloistre mestre fu et listre 
et precheur en lur chapistre 
ne li faut si le habit nun 
ke il n est de religiun 
n i est chanoine k il n amende 
ke ne l aime et gre rende 
cumpaignie mut grant lur porte 
et les desconfortez comforte 
enseignie les nun sachans 
et rapele les forveans 
cist ke oient sa grant science 
ke parceivent sa abstinence 
cum est espiritable e seinz 
lasche se tenent et feinz 
k il n unt les vertuz et les graces 
suivere ne poent ses traces 
ki l habit de religiun 
portent et font professiun 
en regard de celi sunt nices 
chargez de peche et de vices 
kar tant june aure et veillie 
n i est nuls ke ne se merveillie 
mestre edmund dunt vus record 
va lire a oxeneford 
requis ententivement 
des escolers et des autres gent 
iceo fist il co souent tuit 
u mut fist grant profit et fruit 
a clers lisant et desputant 
e a meins lettres preechant 
diables en out envie 
k edmund tant crese et fructefie 
guer li mut cum sa custume 
de nuire est chescun prudume 
un jur avint par aventure 
de mestre edmund e tet e cure 
a purveer ses lescuns mist 
ensumeila la u il sist 
cum cil ke mut travaillié ere 
et lassét en meinte manere 
dyable ki ert en aveyt 
anguse et ennui li feyt 
ky li apert visablemement 
mestre edmund ki bien l entent 
de sa destre sunt frunt en croiz 
deu signe garnir de la croiz 
vout et fere cel escu 
li maufe en fu irasceu 
li desturbe et sa main prent 
et l estreint anguisement 
par quei il fist si grant contraire 
k il ne poeit le signe fere 
estreinant si forment le greve 
le mestre la senestre main leve 
ke de cele main se seingne 
et cel escu cuntre lui preingne 
mes li enemis engres 
uncore ne le lesse en pes 
si cum il ad pris la destre 
prent et destreint la senestre 
k il sei seignant ne face tant 
ke il eit par la croiz garaunt 
mestre edmund ke mut se fie 
en s espuse sainte marie 
k en son fiz ki est reis de gloire 
en record met et en memoire 
cum jhesu mort en croiz suffri 
et sun sanc pur nus espandi 
par tant le maufe descunfit 
et pus a grant air le prist 
a terre l abatu le flati 
ke tart li fu ke se ne parti 
et se percut dunc mestre edmund 
ke ne est chose en tut cest mund 
ke diable plus redute 
k em mette sa memoire tute 
en peines que deu suffri 
kant en croiz pur nus pendi 
une autre aventure avint 
tant cum li mestre escole tint 
il out un sen escoler 
ke prudum fu pur co l out cher 
a un des braz malade fu 
ke rancle et emfle out confundu 
au dererein il feri festre 
d anguise mort deust estre 
ke enfermete tant l estreint 
li mestre dout ke mout li pleint 
pite ad de l anguise k il meine 
ke pert ke mort li seit procheine 
merveillie est ke mort tant tarde 
mestre edmund dit ' fiz n eez garde 
ore pri lui ki sul tut pout 
fere kant k il vout 
k il ta maladie pur mei 
translate et garisse tei " 
a tant es vus li escoler 
son bras ad sein bel et enter 
sanz dolur et sanz blemure 
ne parut nes sursaneure 
cuntre custume de teu mal 
kant partiz est si fet un val 
ne out mes peines ne dolurs 
ki langui out ja quinze jurs 
et ki sei despereit de sa vie 
seinz est tut ne dout mie 
li mestre sulum sa priere 
cum li autre avant malade ere 
mes la charite que il fist 
sanz grant demure le garist 
mestre edmund out grant tens lu 
divinite bien vis li fu 
kant hem de quei ke seit despute 
peine met ne mie dute 
son compaignon en sa matire 
mater conclure et descumfire 
li autre d eschaper se peine 
si en surt une gloire veinne 
kar en desputant ad victoire 
delit en surt et veinne gloire 
et ceo d humilite nuit tout 
a mestre edmund pas ne plout 
pur ceo de lire une grant pose 
cesse sujurne et se repose 
de rome ad cumandement 
de precher de la croiz a gent 
mut met peine et mut labure 
de vices et pechez destrure 
n est nul ki l out ke ne s ament 
ne nul si dur ke n i aprent 
une merveillie avint suvent 
kant asemble i out de gent 
a sa predication 
ke beu tens fu dehors mesun 
avint ke envertist li eirs 
de beu tens fu dunt desespeirs 
si comenca ja de pluver 
k a sermun vint a desturber 
kant partir voleient la gent 
mes li mestres ke co entent 
aure a grant devotiun 
ke par tant ne seit le sermun 
desturbét par quei se vante 
diables ke almes supplante 
a tant devint le tens seri 
passa la nue et s en parti 
par quei li tens pas ne desturbe 
l asemblee de cele turbe 
ke prophete helye sembla 
a ki deus poer otria 
a nues de cumander 
a son pleisir et a son voler 
de pluvier u s en partir 
ke ne pures fors obeir 
de mestre edmund de habindune 
ki a deu tut sei abandune 
et tant est de seinte vie 
et si estoré de cleregie 
humbles et frans et debonaire 
prest d autrui pru cume sen fere 
ne ne pout la vie t atapir 
einzeis comence a espanir 
par trestute la cuntree 
cum fet rosee en matinee 
ne put atapir en munt asise 
e ne ne put sa franchise 
hum qui est si enteché 
par tut le regne est alosé 
meint hom ke unc ne veit l eime 
digne de grant honur le cleime 
vis est a chescun ke l out 
de son sermun ke chescun mot 
porte de peche medecine 
ke en lour quer bien s aracine 
par sa clergie et ses vertuz 
de salibire est eluz 
chanoine de digne mester 
ke le eglise haut tresorer 
pur veir le vus puis escrivre 
ke a teu tens esteit deliuere 
le haut se de canterbire 
covint al covent a ellire 
acun pastur espiritable 
et a l eglise covenable 
tel u li reis ne trovast 
teche purquei le refusast 
ke avant esteit mut travaliez 
li cuvent est mut damagiez 
ke avant urent treis eliz 
ke furent cassés et despiz 
mut urent tresor despenduz 
et tens et travail perduz 
et la bone gent despite 
et vergundee et descumfite 
et plus le greve et plus le quit 
la pape k avoit treis despit 
s en fu li covent dolent 
kar huntage et perte i sent 
meis n i est hom ke sanz malice 
et sanz mentir ke trovat vice 
em mestre edmund de habindune 
ke sul deu creint ke en cel tune 
deboneire et sanz querele 
de ki n out nuls male novele 
de deu et de gent est amez 
dreit est k il seit mut honurez 
seint lettré et afeté 
li covent est arreté 
de l eglise de canterbire 
pastur profitable elire 
quant unt grant tens despendu 
sur mestre edmund sunt descendu 
la pape k out oi sa fame 
ke fu enter et sanz blame 
lur ad granté li bonement 
si si prohem bien consent 
a raisun unt le prohem mis 
cist lur respont ' certes amis 
mut estes de prohem enquis 
kant choisi mei avét et pris 
a si haute dignite 
sachez ne la preng pas a gre 
ne sui pas aset sufisant 
ne le serai a mun vivant 
autre enquerét de mei " 
respunent cit a grant efrai 
' la mesun de canterbire 
pur quei volez descumfire 
tant en sumes travailliez 
huniz despiz et rebutez 
gas dient ke cunusent nuls 
deboneires es et pitus 
ne soefrent ja vos granz franchises 
ke perdum tant travals et mises 
eluz estes nun sui pur quei 
jeo n ai sent ne pas l otrei 
vous le serez sachez ne voil " 
dura la traverse et le toil 
plusurs jurs enters tant ke un vint 
ke li mestres bon ami tint 
dist il li ' dirai vus bien mestre 
a force covent le vus estre 
kar si nun un aliens 
d orguil et veine gloire pleins 
butez iloc u tant vaillant 
prelaz sunt mis en avant 
cuntre lur franche electiun 
et cuntre lur voleir commun 
ke a force u a boisdie 
en portera la prelatie 
ke sera pastur chaitifs 
de clergie de murs mendifs 
dunc sera li lus pasturs 
et li angneus mis a dolurs 
si est allas a hunte mise 
engleterre et sainte egleise 
pur un tel mal ke est si grant 
puroit li reis et si enfant 
estre mellez si il s assent 
a deu meimes omnipotent 
volez vous estre achesun 
d une grant confusiun 
kant deu i ad si ordené 
jointes mains pernez l agre 
eiez piete de ceste gent 
ke tant unt mis or et argent 
tant unt travail et hunte eu 
si par vus sunt or deceu 
les gules lur avez trenché 
nenil " dist il ' ne place a de 
asentét dunc le voilliez vous 
oil ceo veut deu de lasus 
ore pite vus deit sumundre 
voilliez le regne confundre " 
par teles paroles est atret 
ke lur volunte i a fet 
si s asent et aukes a peine 
justise sun quer demeine 
li moines sunt venuz a ly 
a genulz crianz mercy 
et prient lui que lui agre 
prendre cele la ercevesche 
pite le prent et lur desir 
lur grante tut a lur pleisir 
et cist en sunt leez et joius 
chantent 
sacré est a canterbire 
a gre de tuz sanz cuntredire 
l evesque de lundres roger 
del sacrer il fist le mester 
amdeuz seint amdeuz devin 
amdeuz estoré de latin 
des ars et d autre cleregie 
amdeuz de haute et seinte vie 
de logike et devinite 
amdeuz a universite 
escole grant urent tenu 
de deu sciences amdeuz lu 
amdeuz en engleterre neez 
gent naturel et mulireez 
en mi quaremme quant eglise 
seinte chante par asise 
el terz dimaingne bien fet hem 
dunc 
seez en franceis tant vaut 
jerusalem joiuse et baut 
a grant joie solempnement 
li reis henriz i fu present 
et evesques treis par cunte 
i estoient et estre eus cunte 
baruns chivaleres 
s en fu li sacres plus pleners 
et mettre dei bien en balance 
nen est pas sanz signifiance 
ke en quaremme estoit sacrez 
a canterbire en se poseez 
en jur de june et de baudur 
et cum orez a chief de tur 
en l advent fu canonisez 
a greignur honur de asez 
ke a cel jur de cel dimaine 
ke sainte eglise joie meine 
ke a la messe seut chanter 
l un tens et l autre d abstinence 
establi est a penitence 
l un tens et l autre espiritable 
nus est essample bien visable 
ke en cest mund ure et june 
cum mestre edmund de habindune 
en bones murs ke bon siwt ses traces 
cunquere pura il ses graces 
en cest mund estre honuré 
et en l autre estre sauvé 
si fu edmund en mi quaremme 
ke ore est d honur et de fame 
sacré chanta o palliuns 
canonizé fu a liuns 
a grant honur en mi advent 
de l apostoille kar innocent 
et duble honur fu si parti 
li un al regne u il nasqui 
li autre en avint en france 
u fu nuri en sa enfance 
ne est pas droiz ke ne vus oblie 
une resun ke ne vus die 
bien pert ja ke aucun seit 
par deu de loin de tut purveit 
ke parveue et estuee 
li fu cele arceveschee 
kar pus la mort li bon richard 
ke prelat fu de bone part 
derein de cele prelatie 
ke murut en lumbardie 
furent eluz et treis et quatre 
k em n espereit pas de l abatre 
bien resemblerent les espus 
sare que furent confus 
mes edmund resembla tobie 
ki s en joie tute sa vie 
la primers ke lur plus elire 
fu li priurs de canterbire 
li eveske pus de cicestre 
li chancelers ke ne put estre 
puis li blunz mestre johan 
cassé a hunte et a ahan 
descendi puis l electiun 
sur mestre edmund de habindune 
ki fu de vie espiritable 
de deu elu et covenable 
ke de l apostoile et del rey 
avoit tute grace et otrey 
la pape li enveiout li pardun 
sanz demure le palliun 
tut fust avant en seint estat 
nepurquant pus ke prelat 
fu la reddur de sa vie 
dubler se peine et estudie 
tut le bien fere k i apent 
al regne charitablement 
al rei et as sens mut profitable 
cunseil dune et amiable 
mut se met ke amur estable 
entre eus seit et amiable 
envie tencun et descord 
het li arcevesque de mort 
numeement entre hauz homes 
ke il cunust bien lur custumes 
si reis u cunte u barun 
unt entre eus gere u contencun 
la grant commune de lur gent 
ke a ceus sugette apent 
sunt a grant destructiun 
ocise et deseriteisun 
kant ke mesprent le barnage 
vent a povres a damage 
par ceste achesun l arceveske 
ne jur ne nuit ne fine jeske 
pes mette entre les majurs 
ke decent sur les meinurs 
a dunc avint par aventure 
dunt fu damage a desmesure 
mort fu richard li mareschaus 
en irlande en esturs mortaus 
ke tenu fu a plus prudume 
ke fu d escoce jekes a rome 
descendu fu li de heritage 
a frere prochein parage 
gillebert ke out nun le clerc 
renté science et le merc 
li arceveske cel ama 
son fiz le cleime et apela 
kar fu de bone afere et franc 
gentil de quer cum fu de sanc 
meurs de murs mes joene d age 
requit le rei sun heritage 
ke il li grantast ducement 
et le mester que li apent 
mes respundu li fu ' amis 
puis k en mortel gerre fu pris 
u fu a mort liueré ti frere 
cuntre le rei k en irrelande ere 
et del regne fu forbani 
et al rei apert enemi 
par quel baudur par quel resun 
demandes tu si grant nun " 
li arceveske out ke en surt 
de ceo contenz s en vent a curt 
le rei apelle devotement 
kar il l amat mut tendrement 
pus li dist ' beu sire rey 
deus nus et la velie ley 
ke n est pas dreit ke fiz compere 
la mesprisun le pere 
chescuns a porté sa deserte 
n est dreit ke li frere eit perte 
pur le peche d autrui 
pur ceo sire reis vus pri 
ke vus a vostre gentil home 
du regne facét la custume 
et li grantét son eritage 
et receivez le sen humage 
sanz travers et sanz cuntredit " 
li reis li otreie et dit 
' pere bien savez vus prier 
del cuntredire n ad mester 
ore say vostre desir 
acumpli ai vostre pleisir 
et priez deu pur mei 
n auerez escundit bien le crei 
ke de cest regne terrien 
me mette en celestien " 
si fu gillebert receus 
et quens et mareschaus tenus 
co fist li arcevesque edmund 
ki a tuz k en anguise sunt 
sa aie et cunseil dune 
le reaume salve et la corune 
peine mette ke amur et fei 
maine estable entre le rei 
et les hauz homes de la terre 
ke ire n i surde ne guere 
apres le cunte gillebert 
acorda il le quen hubert 
de kant ke acord fu mellé 
al rei dunt doel fu et peche 
si fist il gillebert basset 
del repeller grant peine met 
del regne les natureus 
jurez le rei et ses feus 
de lui servir en leute 
en amur et en unite 
estienne de segrave ausi 
ke mut out le rei servi 
mist edmund le saint prelat 
dever le rei en bon estat 
richard syward et plus aset 
ki furent al rei mellét 
ke vus frai de ceus lung cunte 
dunt numbre ne sai ne cunte 
s en faz pur ceo cest argument 
k a vostre salu bien apent 
a vus pecheurs cheitifs 
del deble encumbré et suspris 
ke mellét au creatur 
estes par vostre errur 
essample grant en devez prendre 
bien fet a crere et a entendre 
recoverer poez l amur 
par lui de nostre seignur 
kar plus poez ore fere et vout 
k unkes en siecle fere sout 
et plus li plest or cure prendre 
et a salu des almes entendre 
ke del estat fist ja del mund 
dunt honurs trespassables sunt 
eiez de ceo tuz esperaunce 
kar avét en lui esperaunce 
ne vus est estrange ne loing 
et kant k a vus requere apent 
otreir mut bonement 
si vous l amez de quer verai 
pur veir bien dire le vus sai 
de ses amones k il sout fere 
ne pus ne dei co m est vis tere 
n i out en pais bosoingnus 
nuls nupez ne familius 
ke n eust de mal alegement 
u l arceveske estout present 
a nupez trova chauceure 
et a nuz dona vesteure 
chascun jur out custume 
ke i meinent chescun povre home 
chescuns s en fu e mendifs si peuz 
ke tut le jur fu sustenuz 
si fame fust sue certe 
k acuns fust cheu en poverte 
clerc burgeis u peisaunt 
ke pres de lui fu conversant 
ke malade ere u de grant age 
et gentiz hom fust de linage 
ke vousit avant murir 
ke sa povrete descuverir 
regarda si honestement 
si bel et si priveement 
de ses biens et de sun argent 
linge lange leine furment 
et ke covent home a vivre 
trop me sereit lung escrivre 
cum aturna ses amoneres 
ke mut par firent volunteres 
tuz les cumanz a lur seignur 
sanz danger et sanz tristur 
kar veirs est dist suvent 
teus li seignur et teu sa gent 
kar tel covent ke la meinee 
seit cum al seignur agree 
teu prelat teu cunseil creit 
teu cum il coisis et purveit 
de grant cunseil espiritable 
si ententif si succurable 
fu li arceveske dunt 
cit estoire escrif et cunt 
cum de cunfessiuns 
conforz et predicatiuns 
ke nuls nel pout de ren reprendre 
ne mist en despeir pecheur 
ne orguillius en grant baudur 
engres chatie et manace 
as humbles promet gloire et grace 
a deu trestuz par fez par diz 
udifs fu il tuz jurz enviz 
kar bien savoit ke udivesce 
et le cors et l ame blesce 
ore fust en oreisun 
en estudie u en lescun 
u en cunseil de guverner 
k apendant fu a sun mester 
mut dampna perce de tens 
en deu fu trestut sen purpens 
ne sai en la curt celestre 
seinz plus semblables estre 
a seint martin de turs 
ke deu regarda tuz jurs 
par l apostle cum dist 
l hymne de li ke est escrist 
a povres fu l un merciable 
a povres l autre succurable 
l un precha de la trinite 
l autre ke une est deite 
martin en grece en l orient 
edmund precha en l occident 
amdeuz par lel electiun 
arcevesques ou palliun 
amdeuz encuntre sathan fors 
amdeuz simple par junement 
resusciterent plusurs mors 
d orguilluse estude gent 
li un fu d engleterre flur 
li autre de france mirur 
a quei frai de co lung cunte 
bien set chescun a quei il munte 
amdeuz servirent un seignur 
amdeuz luer pur lur labur 
en la curt celestiene 
unt de glorie de ki est pleine 
de l archeveske edmund dire 
m estut k apent al martire 
li diable ke de custume 
envie ad a prodome 
ki trai la premere femme 
grant descord et contenc seime 
entre li et le son covent 
a ki canterbire apent 
de custumes et de franchise 
devisees en sainte la eglise 
dunt n i out pas e aperte chose 
paisanse u oreisun declose 
li queus ut dreit vereiement 
li arceveske u le covent 
li covent ki dedenz estoit 
i creit aver meiur dreit 
s en surt descord et plai custus 
as uns et as autres ennuus 
l arceveske ki avancét 
fu par eus et mut honurét 
mut pesance et huntage 
et anguise en son curage 
mut redoute repruver 
ke dire pusent adverser 
creint k il seit a tel tenu 
ke mal eit pur lur bien rendu 
et ke clamé seit crueus 
ublius et desnatureus 
pur co mes ke il perte en eit 
de lur demande mut otreit 
escrit lur fet et a set terme 
k a rome lur escrit conferme 
en furme ke vous record 
sunt ja en un acord 
amis sunt par aliance 
li uns l autre honure et avance 
dunt pur aemplir la sume 
s en va li arceveske a rome 
ou l assent de tut le covent 
ke mut l otreient bonement 
le prudom ke fu de grant age 
mut travaillié en teu veiage 
mut il i met d argent et d or 
estre ses travals et tresor 
mes povrement li fu rendu 
tut fu cum dirai perdu 
legistres faus et luiz 
ke prudume deit creire enviz 
pur fere le cuvent despendre 
dunt il pusent lur proie prendre 
dunent cunseil a canterbire 
tute la furme a cuntredire 
dunt furent paez avant 
et quasser tut lur cuvenant 
dient a ceus lur faus legistre 
ke deceu ad tut le chapitre 
edmund le veuz papelarz 
k a nices vus rent et musarz 
ke sun pru fet tant sulement 
cuntre le dreit ke vous apent 
a tant ensiwit ke le covent 
enveit tost et primerement 
d eus meimes gent a la curt 
de rome dunt grant mal ensurt 
od legistres ki veidie 
lettres unt de procuracie 
ke tut le covent bien otreieit 
kant ke par eus i fet sereit 
cist seir vunt ke terme unt bref 
a talent trovent vent et nef 
arivent et ne cessent jeske 
passé fusent l erceveske 
la veie cuneue tenent 
par quei a rome venent 
granz enz pape et en freres mettent 
mut i dunent et plus promettent 
or et argent jueus deners 
cist tut pernent volenters 
li arcevesque est puis venuz 
plus tost d eus ke fu meuz 
k a la curt mustre sa resun 
et de sun chemin s enchescun 
par comun cunseil a fermé 
a canterbire purparlé 
et ceus ke il trove en la place 
li cuntredient enmi la face 
et dit li est en verite 
uncke de co mot n out soné 
et ke co seit achesun certe 
l escrit selé mustrent aperte 
n est mester ke escrive u cunte 
cum l erceveske en out grant hunte 
kar lur fausete fu creue 
et sa verite nent seue 
li legistres tenuz feeus 
et l ercveske a deselus 
arere se tret mut confus 
doul ad unkes ne out plus 
de autres bosoignes parler 
estot ci ne poet espleiter 
et ceste primere bosoigne 
desturbe autres et engloigne 
pur quei li erceveske vint 
kar meint a desleel le tint 
sa hunte li fu pur co maire 
en engleterre pus repeire 
pur ces pertes curucés 
ne mi merveillie s il est irez 
quant sunt revenuz a mesun 
crest plus li plais et la cuntencun 
le covent l erceveske blame 
et par le pais le defame 
et cume plentifs de ledenge 
cist al derein tuz escumenge 
ke le pais et la franchise 
trublent de la sue eglise 
puis la sentence generale 
la dune il plus especiale 
li esclandre tant munte et surt 
k ennuié est la reau curt 
mes par rei ne par legat 
ne fu amendé lur estat 
li legat bien cumenca 
mes tost a cuvent s enclina 
en tut le reaume nen out maire 
li erceveske adversaire 
ki cume lumbard u romein 
avoit a prendre uverte mein 
ceus k il assout escumenja 
et assout ceus ke l erceveske a 
par dreiture escumenjé 
' teu fu " co dist ' sa poeste " 
au pleisir le rei de engleterre 
mette peine plus ke d autre fere 
meins pleisir a deu ke a humme 
ne pris ge vailliant une pumme 
et li reis ki bien creit a fere 
dreiture ne poet en trere 
le legat li fist entendre 
ke sul bee a aver prendre 
li erceveske ke grevé 
se sent en est asez trublé 
kant co parceivent li meinur 
ke ne preisent ke sunt gre seignur 
plai movent de tute parz 
naffré est ja de plusurs darz 
des uns soefre damage et blame 
de tut parz decret sa fame 
sa purveance escharsete 
et sa justise cruelte 
sa seintete ypocrisie 
est tenue et en folie 
sa honeste simplicite 
est apellé nicete 
n at pas co dient quer haut asis 
pouerete ad de l escole apris 
plus sei acord as escolers 
et a prestres k a chivaleres 
ne dient for ke un ventage 
de nurriture de linage 
d oiseus de chens de menestreus 
ne set plus ke un pastureus 
d enveiseures ad engain 
ne les prise a une chastain 
teus est li mund ke ore curt 
n est plus prelat s il n est de curt 
s il n est baruns quens u hauteins 
et tut de veine gloire pleins 
li erceveske enpensés est 
ne set cunseil ke seit plus prest 
ne pout sanz destructiun 
demorer en la regiun 
ne sanz travail ne sanz peril 
partir et aler en exil 
cum il estoit de co pensifs 
endormis est et li fu avis 
ke une voiz de confort out 
ke fere li fut li desclout 
' en vostre meindre sael escrit 
petiz est mes mut grant sen dist 
escrit la est en parchemin 
en franceis et en latin 
primes puis ma mort tei aprenge edmun 
et qui duter et qui nun " 
li sire met entente et cure 
dunt apert enmi la figure 
li erceveske ki s eveillie 
de cunseil nuvel s emmerveillie 
apris est par saint espirit 
saint thomas fu ke co li dist 
apris est et conforté 
et de son purpos acerté 
n est dreit k en obli n en silence 
mette si graunt pacience 
en plai encuntre li meu 
kant jugement esteit rendu 
cuntre li unke ne mua 
semblant mes deu mercia 
et dist ' pus ke sentence unt 
duné icist ke sage sunt 
n est dreit ke ge en seie irez 
et mut de co emerveilliez 
ki sunt apris de jugement 
en dreiture unt mis lur entent 
k il seient deceu ne crey 
sages ke sunt de bone fey " 
prie deu ke chescune eglise 
seisie seit de sa franchise 
dunc fu li legat otun 
sire en ceste regiun 
ki del regne fist son talent 
ke oy prelaz et tute gent 
de l erceveske ne tint cunte 
dunt li prohum en avoit hunte 
et dist suef en son curage 
' ne dei plus suffrir tel huntage 
ke vaut dreiture u digne 
prelacie divinite 
religiun u graunt science 
u previlege u indulgence 
ne regne mes for volente 
dreit o reisun et exulé 
a teles ne say ke fere 
a deu comand ge engleterre 
ke nen est si a romeins nun 
m est vis fors preie et livreisun " 
li erceveske a poy de gent 
la mer passe priveement 
a punteni li plust aler 
tant cum deu vout la sujurner 
ci la k en meillur estat 
seit engleterre et li legat 
seit repeiré a la curt 
par qui la grevance surt 
plus ad dol ke sache escrivre 
meuz li plut murir ke vivre 
quant iceus veit desques mover 
essample deust de bien ovrer 
par ques dust estre seinte eglise 
de vertuz et de bens aprise 
unt d usure et de symonie 
entuchee tut lur vie 
en orguil et en cuveitise 
est tute lur entente asise 
pur co va en pes tapir 
et en afflictiuns gisir 
et deu prier ke il amend 
teu mortel enchuchement 
lors s en parti priveement 
mer ad passé ja sauvement 
en pais s en vent de france 
ke tuz acoilt et tuz avance 
franchise ad de antiquite 
k en france a chescun exulé 
deit estre protectiun 
de ceo retient france tel nun 
par franchise est et curteisie 
estre refet garantie 
a hume ke est tribulatiun 
va querant consolatiun 
de france la reine blanche 
ke seinte fu et sage et franche 
bien le coillit et le conforte 
et reverance grant li porte 
et li ofre a grant honur 
riche honeste aisé sujur 
et ses enfanz devant li meine 
cum ele ke de fei fu pleine 
et prie a grant devotiun 
ke il lur doint sa beneicun 
et pri pur l estat de franunce 
ke deus les sauve de mechance 
cil otreit bonement 
d iloc se part kar cunge prent 
a punteni s en va tut dreit 
le covent mut bien le receit 
kar a la sale et chambre preste 
grant aisee et mut honeste 
ke fu du cloistre et de l eglise 
aset procheinement asise 
la fu en pes en oreisun 
en june et en afflictiun 
meine cume cloistrer sa vie 
ore en liueres estudie 
et est en contemplatiun 
a penser n ad si de deu nun 
tant il june et tant il veillie 
tant il ure ke merveillie 
sembla a tut le covent 
u muz furent de seinte gent 
cum hum mortel put tant suffrir 
ses tres granz peines sanz murir 
hem le visite et chastie 
ke il amesure sa vie 
sa grant reddur ke n est suffrable 
et k a sei seit plus mesurable 
si fist il mes nequedent 
non pas tut a lur talent 
un jur en lur chapitre entra 
u il al covent precha 
de murs i furent amendé 
et de lectrure endoctriné 
n est nuls ke tendrur nen enprenge 
ne si dur ke n i aprenge 
pus requist fraternite 
ke a eus seit aliauncé 
puis cume lur frere se porte 
et cum ses freres les conforte 
les enseigne et les sermune 
et de bien fere essample dune 
tant il travaillie k il se blesce 
et cheu est en grant feblesce 
le cors est ja tut flestri 
neis li os li sunt sechi 
et pur sa tregrant abstinence 
le chef peler li cumence 
si ke en barbe n en gernun 
ne remist peil si petit nun 
pale ad la colur e le quer fade 
a peine va tant est malade 
si fisicien et mire 
dient ' pur deu beu sire 
partuns de ci et aluns quere 
eir plus pur et debonere 
une mansiun k est de cisteus 
u l eir est bons et li leu beus 
li prohums ke la manant sunt 
muz franz sunt mut e cher vus unt 
a deuz jurnee est de ci 
li lus est numé soysi 
alum hy pou sujurner 
puis porez ca sains returner 
kant serez revigurez 
tost revenrez kant vus vorez 
malade s il ne creit le mire 
non sages est murir desire " 
cist ke mut fu debonere 
ne vout eu ke lur voler fere 
d aler a soisi s aturne 
li covent remeint triste et murne 
dient li ' ceo ke est beu pere 
' pasturs mestres et frere 
pur quei vus plest il nus guerpir 
et de nus si tost departir 
pus ke venistes brefs est li tens 
mut i ad dol et mut lermans 
prient li ke pur deu le haut 
ke tost revenge se il s en aut 
li erceveske en out pite 
le dol k il funt ad regardé 
ke veritablement respund 
k il a la feste seint edmund 
ke martirs et reis esteit 
a punteni repeirereit 
mes le covent n atendent mie 
de co sun dist la prophecie 
cum deu co mot vout aver 
vus avrai pus ai recunter 
cunge prent la veie tent 
a soisi a peine vent 
u del covent pur sa venue 
est joie et feste tenue 
mes puis k il unt ja entendu 
ke malade i est decendu 
et si feble k il va a peine 
et ke em d amdeuz parz le meine 
tute lur joie et lur baudur 
se turne en dol et en tristur 
un leu ese li est presté 
mes mut li crest s enfermete 
la cumunement demande 
ki est a l ame viaunde 
dist si tost cum il l a veu 
' verei cors deu ge vous salu 
de vous amer et vous servir 
ai ge u tuz jurz desir 
je vous salu mon creatur 
je vous salu mun salveur 
de la pucele ke nasquis 
ki mort pur mei en croiz suffris 
ki jugeras trestut le mund 
et mors et vifs kant ke il sunt 
unkes fors vous ne desiray 
unke eu ke vous en mund n amay 
temoine vous ke tut savez 
ke tuz secrez de quer serchez " 
apres teu mot et teu salu 
ad le cors deu receu 
vers cel garde et deu mercie 
ke sa alme est en tant garnie 
a tant est si reconfortez 
si criez et revigurez 
ke joie nestre li comence 
de purete conscience 
celestiene medicine 
ad joie ou sei tuz jurz veisine 
puis ad dit en son engleis 
ke dire vous puis en franceis 
' hem dit que ventre feit 
munter en blandur et heit 
je di ke primes comence 
joie de quer et conscience " 
li sergant ke devant li sunt 
plurent pleinent et grant dol funt 
dient ' las ke devendrum 
desormes dolens ke ferum 
ke sumes en lointain pais 
povres esgarez et mendifs 
ne savum pas marchander 
robes ne deners gainer 
ne savum fuer ne houer 
hunte est a nus de mendier 
cist cler ki les rentes unt 
de gareisun bien seisi sunt 
li nostre seignur edmond 
ki s en moert et departe de mund 
k a honur grant par sa franchise 
nus a tenu a son servise 
desoremes n avum seignur 
ore ualles sumes sanz pastur " 
quant l erceveske les entent 
pite en ad si est dolent 
un le eus apele si li ad dist 
pur deu te frai le men escrit 
a un men ami lel 
ke cher m est et especial 
li eveske de norwiz 
willame ke mut enviz 
me faudra cume ge l espeir 
tut sei ge mort bien sai de veir " 
apeller fet dunc un notaire 
escriz fet et escriz fet fere 
as gentiz hummes beu purveit 
cum chescun mester aver veit 
et ordeine son testament 
executur choisi et prent 
de ses amis en engletere 
ke sen et poer unt de fere 
ses sors n ad pas mis en ubli 
ke dames sunt a katebi 
le son mantel a culur bise 
et sa tablette lur devise 
u fu la mariole fete 
et la passiun purtrete 
de seint thomas le martire 
e de argent fu la matire 
temoin ver tuz en meint miracle 
medecine unt plus ke triacle 
puis afeblir il se sent 
demande il l enoilliement 
ke il eit tut plenerement 
kant ke a crestien apent 
quant li proveres est venuz 
cum custume est bien revestuz 
entre ses meins prist la croiz 
de buche la bese et des oilz 
les plaies ke sunt penturees 
de ses lermes sunt arosees 
fremist gemist plure suspire 
et dist ' sauveur beu sire 
mut vous fist duce franchise 
suffrir teu mort et teu guise 
pur nus pecheurs cupables 
k en son poer avoit diables 
si duz quer si duce peitrine 
du sanc cural feistes rosine 
duces mains duz pez percez 
des clous ferins fere sanglez 
a la char duce tendre et bele 
puceus et fiz de pucele 
ki pur nus fu tant flaelé 
et d escurges turmenté 
dunt les nuz et les cureies 
vermeillies funt et indes reies 
la rose et la violette 
belist la blanchur tant est nette 
le oscur mund tut enlumine 
a corune ki est de espine 
de os plaies dune medecine 
et la sante ke ja ne fine 
dreiz est ke chescun recorde 
vostre grant misericorde 
cele franchise grant nus face 
k a mei parti deines ta grace 
et ke prenge cest sacrement 
a m ame et a mun cors sauvement " 
a taunt est il enuliez 
et de murir tut aprestez 
requert dunc tute la gent 
ke eit ver li nul maltalent 
si acun d eus par aventure 
par ire ust fet eu ke dreiture 
tut ausi fist a tute gent 
curuz pardune bonement 
et al cuvent de canterbire 
pardune il rancur et ire 
si par umble cunfessiun 
facen satisfactiun 
l abbes i fu de soisy 
ki dist ' sire pur deu mercy 
est vostre amur de nus partir 
e let vous nus si gerpir 
nenil abbes mun quer remeint 
ou vus et m amur ke tut veint " 
mes cist n entendent pas le mot 
a tant repose et les oilz clost 
et fet un semblant de dormir 
mes ne fu eu for le transir 
sanz raller et sanz fremir 
gendre pallir u buche uvrir 
en pes murut k en pes vesquit 
de pes en pes par dreit transit 
de chose a autre k ad semblance 
est enchange sanz grevance 
quant li seint cors fu deviez 
par cunsel de plus senez 
del ventre fu fet uverture 
et quant k i fu en sepulture 
fu enteré a soysy 
et dunt fu son dit esclarci 
ki a ses amis dit aveit 
ke iloc sen quer remeindreit 
ceo fu si fet ke le porter 
les porteurs meins dut grever 
ke gent dient de la cuntree 
plus i ad d une jurnee 
de l abeye de soysy 
a l abeye de punteny 
u covint le seint cors porter 
cum oi as avant cunter 
en teu manere seint edmund 
passa les perils de co mund 
ke tant vesquit nettement 
et murut tant seintement 
a disettime de septembr 
kalende si bien vous remembre 
et l endemein fet seinte eglise 
sa feste a custume asise 
cum custume est levent le cors 
nettement dedenz et dehors 
revestu est avenantment 
cum a erceveske apent 
son sel est freint ke ne seit mie 
faucine fete u boydye 
darein en selé lettre 
faz ge maheu en livre mettre 
pur co quei ke nis escrivre 
la li plout l ai mis en livre 
ke pur veir puise hem traire 
cum seint edmund fu debonere 
li sergant ou les lettres vunt 
par lur seignur u tramis sunt 
et l endemein si bien record 
de loc fu porté le cors mort 
revestuz honestement 
et suus nus suent si grant gent 
cum veisét unc a bennesuns 
sivre les processiuns 
et cum plus loinz esteit porté 
cruz est li pople et aoyté 
cume fet russeus en cretine 
kant ploie verse et pas ne fine 
pople ne de venir cesse 
si ke tregrant fu la presse 
les uns desturbent autri eire 
plus i a gent k a une feire 
cist la bere des oilz de buche 
bese ke loing est la tuche 
ceo creient ke munt lur vaille 
si tucher puissent ver le paille 
et chescun son cler vis regarde 
pur la presse li un li autre tarde 
femmes malades enfanz portent 
les uns les autres confortent 
kar tuz sentent alegement 
ke li prient ententivement 
li febles i est venuz 
force recovre et vertuz 
et ki malade ad sante 
et ki dolent revent heyté 
n en est nus ke le cors n honurt 
ne tristes ke lez ne recurt 
li abbes vent de punteni 
cuntre le cors et muz oue li 
de gent de religiun 
grant i ad processiun 
prestres et clers revestuz 
n i est li numbres seuz 
nis li vilain ke terre gaine 
et li pastur de la muntaine 
lesunt lur labur et lur cure 
acurent ne quident a ure 
venir a la cumpaignie 
ke cit seint porte e guie 
tant i ad ja presse sanz numbre 
ke chescun autri encumbre 
ke tuz joient le seignur 
ki a france ad fet si grant honur 
de france eiment la curune 
ke a france teu present dune 
mut loent deu ke a lur jur 
granté lur ad teu confessur 
bien est france teu franchise 
en nos jurs si haut asise 
li abbes ki veit si grant rute 
de gent garnie mut ad dute 
et pour grant unke n avoit maire 
k il perdit si haut sentuaire 
et ke toleit li fust le cors 
kar n avoit garantie fors 
les clers l erceveske et ly 
parole au cors et dist ' ami 
tu es un moine obedient 
je teins abes a tei apent 
a mes comanz et a mun desir 
entendre et obeir 
bien sai ke tu grant sire 
erceveske de canterbire 
mestre divins et haut prelat 
tut engleterre primat 
et en tant vus port reverence 
subjectiun obedience 
nepurquant pus ke es un moine 
comand ke tun juel esloigne 
ne le pard punteni 
vous amonest comand et pri 
ke si tost ami tei descoveres 
par tens miracles et overes 
einz pri ke tes vertuz cesse 
tant passe ceste presse 
et ke seies a punteni 
de tens et acuilli " 
la nuit enseela la bere 
ky apellee est littere 
li abes ki est en dutance 
ke en avenist mescheance 
de ravine u de larecin 
par quei confundu fu sa fin 
treble resun en i a 
pur quei le cors si chalenga 
avenu fu a punteni 
kant seint edmund i sujurni 
un jur en chapitire entra 
et a cuvent il sermuna 
a la parclose deu sermun 
requert a grant devotiun 
ke es bienfez espiritable 
pareut demoine pardurable 
li abbes ou le cuvent 
le otreia ceo bonement 
dunt li abbes par enveisure 
son moine le tint pus cel ure 
et l apella de co comence 
ke il chalenge obedience 
une autre resun dit lur a 
kant seint thomas i sujurna 
' a mises de la mesun 
seignurs " dist il ' bien est resun 
ceo ke ci ay despendu 
ke acun jur vus seit rendu 
sachez ke avendra teu jur 
ke un prohem men successur 
plenerement par sa franchise 
aquitera tute ma mise " 
co est cestui ke ge chalenge 
cestui cume nostre prenge 
cestui rendra veraiement 
ke a seint thomas rendre apent 
seint thomas de cestui dist 
k a venir fu co nus promist 
eit engleterre le martir 
et france en eit le sen desir 
deus ke les sens avance 
du confessur a seisi france 
et est dreiz ke il aquite 
leaument la dette avant dite 
la terce resun k i fu dist 
quant malade jut a soysy 
son cors co sevent tui de si 
devisa il a punteni 
dunt ke met labur et peine 
de eu fere ke deus ordeine 
et dunt eit il si grant resun 
n eit ja de cel peche pardun 
si en prenge li seinz vengeance 
dunt feit en ai remembrance 
pur co k il mist de perdre garde 
feit mettre al cors bone garde 
et sele nuit nus ne someile 
ke ne versaile u chante u veille 
matin fu porté avant 
mes li poples par fu si grant 
ke le cors ver punteni 
a grant devotiun sui 
k a peine le pust hem crere 
ke verite vousist retreire 
des serganz muz grant partie 
a bastuns la presse hastie 
a colurs une maisun 
ke a tempres est mansiun 
covint la nuit herberger 
et le cors la reposer 
kant nus i fumus descendu 
et acuilliez et bien venu 
comencent a conseillier 
li comanders et si templier 
n urent grant pece repos 
einz sunt entré en mal purpos 
ke le cors voleient tolir 
a force et la retenir 
et dit nus hunt une resun 
mes ne poet aver foisun 
' quant fu de punteni 
vers soisy passa par ci 
si demanda ki en fust sire 
de ces maisuns et li plust dire 
acun ki en maner fu 
deu temple " de li fu respundu 
' ci voray arenir 
ci herberger et ci gisir 
ceo fu veraie profecie 
pur ceo le cors ne larrum mie 
de si seint home la parole 
tenez vous dunc u fause u fole 
ci remeindra sulum son dit 
et vous et les autres descumfit " 
li abbes li respunt ' ami 
et vous templers n est mie si 
bien dit ke une sule nuit 
ci demureit et cel dreit tuit 
unkes s entente teu ne fu 
ke ci fust posez en sarcu 
n en pensa unc vez ci l escrit 
du testament ke co nus dist 
mes nus le cors emporterum 
a punteni la l enterrum 
kar co vout il apertement 
si eu est fet certeinement 
de deu et del seint vengance 
en sentirez gref sanz dutance " 
li comanders ki fu descret 
' seignurs " dit ' pas ne vous agreft 
ne devez pas enmerveillier 
si ge desir a cest maner 
remaine si haut tresor 
k aset vaut plus k argent et or 
n apent a vous contrier 
ne deu ne seint curucer 
cum deu le vout et li seinz si 
seit voler parfurni " 
li abbes mut ducement 
l en mercie quant il entent 
nepurquant uncore ad dute 
mut effreez fu la nuit tute 
n i ad nulz ke pur co ne veille 
ke ne ure chant u veillie 
si tost cum acun aparcut 
vers l orient ke jur parut 
enporté fu li treseint cors 
hastez sunt ke issus sunt hors 
mes paisans tant il acurent 
le cors vestu ki honurent 
ke ne vit hem unc est host bani 
u tant fust poples auni 
ke estroite vous fust la rue 
la dreite veie avum tenue 
al tierz jur li abbes nus meine 
tut dreit a sa mesun demeine 
ke nus suist mut ert la rute 
dunc tuz jurz en avoit dute 
pur la noise et fame et brut 
ke cil firent ke sivent tut 
ke nus avenist desturbance 
de tute parz mescheance 
mes ne pura fors bien chevir 
ke deus voudra bien garantir 
a punteni sumes venu 
a honur grant il receu 
apres sa mort fu co jur quart 
ke n i fumes nus sembla tart 
et fu li jur dunc seint clement 
mut i furent asemblé gent 
eveskes abbes et moines 
priurs prelaz clers et chanoines 
le cors fu en sarcu posé 
a mut tres grant solempnite 
a sunie et luminarie 
a tut l honur k em i pust fere 
u li seinz est en memoire 
a bon dreit kar l alme est en gloire 
co provent les granz vertuz 
ke deu del cel ad fet a tuz 
ke li de bon quer honurent 
et deu a son sarcu urent 
et ailliurs u il est requis 
fait vertuz a morz et a vifs 
ne eut unkes nus homs morteus 
veu miracles tanz ne teus 
et cist ke bien les unt veu sevent 
li morz a vie il relevent 
garisent il paralitices 
quartenaires et ydropices 
li avoegle li surt li muz 
li tort li rumpu li boceuz 
li leprurs li frenetic 
li emflé et li palretic 
li noez et li debrusez 
et li morteument naverez 
li gauné langurus 
et li tysic et li gutus 
li pecheur desesperez 
i est de deu revisitez 
li plaiez perilusement 
u ceus ke li felun susprent 
soit en ventre u cors u teste 
garisent nis mue beste 
ke criez est hem en aie 
restoré il a saunte et vie 
a genuilliuns et gointe meins 
pri deu et les celestiens 
vertuz ke a m alme profite 
de seint edmund estoire escrite 
espeir ke a m alme sente 
seinz deus en terre honurer 
et la gloire deu enhaucer 
unc ne comencai pur el 
ceo set tresbien le rei de cel 
et ke chescun seit plus sages 
escrit l ay en deux langages 
par vous cuntasse ysabele 
de essex et de arundele 
ke me futes espurun 
de cest trete vous le dun 
vous m estes avoee dame 
s en surt de vous bone fame 
ke vous par divine grace 
de saint edmund suez la trace 
et ke deu vous en face dun 
de cel cum il ad geredun 
si fra il sanz dutance 
kant deserte est e a esperance 
mut deit engleterre aver 
gloire joie demener 
ke cel seint de lui est issu 
et france ke l ad receu 
ore ad fet del sauveur 
a engleterre un autre honur 
ke a engleis est si large et franc 
tramis nus ad de son seint sanc 
ne puet co m est avis estre maire 
entre morteus saintuaire 
non pas la croiz kar ele est seinte 
pur le sanc dunt ele est teinte 
ne les clous ne la corune 
kar li sanc seinte lur dune 
ke ge trespasse droit ne pas 
or nus ad deus tramis le pas 
k enpreint est cum en cire tendre 
en marbre kant a cunge prendre 
de tere munta sus en ceus 
veiant et present morteus 
ke deus fist pur remembrance 
de li ke ne fust obliance 
li reis henriz ki ert fiz johan 
en trentime primer an 
de son regne nus purchaca 
le sanc k a seint edward dona 
et pus le pas en l an suant 
duna u fist le sanc avant 
omnipotent ki en cel tune 
teu biens a engletere dune 
ki regne reis celestien 
en tuz tens en gloire 
