or entendez seignor gentil baron 
que deus de gloire voz face vrai pardon 
de tel barnaige doit on dire chanson 
que ne soit mie de noient la raison 
ce n est pas fable que dire voz volons 
ansoiz est voirs autressi com sermon 
car plusors gens a tesmoing en traionz 
clers et prevoires gens de religion 
li pelerin qui a saint jaque vont 
le sevent bien se ce est voirs ou non 
hui mais orrez de douz bons compaingnons 
ce est d amile et d amis le baron 
engendré furent par sainte annuncion 
et en un jor furent né li baron 
a mortiers gisent que de fi le seit on 
hui mais orrez de ces douz compaingnons 
com il servirent a paris a charlon 
par lor grant compaingnie 
ansoiz qu amiles et amis fussent né 
si ot uns angres de par deu devisé 
la compaingnie par moult grant loiaute 
en une nuit furent il engendré 
et en un jor baptizié et levé 
et lor parrins qui ot non yzorez 
fu apostoiles de romme la cite 
ses parrinnaiges fist forment a loer 
or et argent lor donna a plente 
tyres et pailes des meillors d outremer 
et a chascun fist un hannap donner 
fait a mesure et tant font a loer 
que en un mosle furent andui ouvré 
dex ne fist home qui de mere soit nés 
qui le plus grant en seust deviser 
amiles fu en berri aportez 
li cuens amis en auvergne autretel 
puis ne se virent devant quinze ans passez 
tantque il furent de nouvel adoubé 
li uns de l autre oi souvent parler 
il s entresamblent de venir et d aler 
et de la bouche et dou vis et dou nes 
dou chevauchier et des armes porter 
que nus plus biax ne puet on deviser 
dex les fist par miracle 
li cuens amis a prins armes nouvelles 
en icel jor a guerpie sa terre 
et pere et mere serors et dammoiselles 
et quatre freres a laissiez en auvergne 
vint a beorges le conte amile querre 
iluec demande dou compaingnon nouvelles 
mais il n en trueve mie 
li cuens amis est venus en nevers 
a verdelai se randi vrais confes 
puis remonta el bon destrier qu iert fres 
passa avant li gentiz prouz vasles 
droit en borgoingne s en vait li ber apers 
parmi mongieu fu moult grans li yvers 
passe mortiers et chomin et chastel 
ez le voz en pavie 
a traves vint amiles de clermont 
et va querrant dant ami le baron 
mont chevrol puie tantque il vint en som 
tantque il vint a borc c on dist au pont 
la se harberge chies un oste felon 
icelle nuit i jut li gentiz hom 
et au matin s en vint en pre noiron 
iluec demande de son bon compaingnon 
mais il ne treuve escuier ne garson 
ne clerc ne lay qui l en die raison 
tornez s en est en puille 
li cuens amis passe le garrigant 
puille et calabre sesile la avant 
selonc la mer n ot chastel en estant 
ne borc ne ville ne nul harbergement 
que il n i voist son compaingnon querant 
li cuens amiles vint devers oriant 
et ses compains devers jherusalant 
puis retorne en gascoingne 
seignor baron un petit m entendez 
au conte amile devommez retorner 
sist en la selle dou destrier sejorné 
fist sa jornee tout a sa volente 
il ne volt pas le bon destrier lasser 
un pelerin a li cuens encontré 
viex iert et blans conme flors en este 
deu ot requis et par terre et par mer 
ou mont n ot lieu n en la crestiente 
ne bon monstier ou dex soit aourez 
que il n i soit ne venuz ne alez 
et li siens cors traveilliez et penez 
voit le li cuens en haut s est escriez 
" pelerins frere de deu soiez sauvez 
en maintes terres iez venuz et alez 
par celle foi que tu dois deu porter 
veiz tu home qui me puist resambler " 
dist li paumiers " laissiez moi porpanser 
oie " dist il " or m en sui ramenbrez 
je fui a sinc a pasques en este 
il n a tel ville en la crestiente 
devant moi vint uns frans si conraez 
amis a non si est de clermont nés 
et quiert amile bien a douz ans passez 
or s en redoit en france retorner 
mais il n en finne chascun jor de parler " 
quant li cuens l oit si conmence a plorer 
vint au paumier que lez lui voit ester 
trois fois li baise le menton et le nes 
" pelerins frere dex te puisse sauver 
le compaingnon que voz ci me nomez 
je ne l vi onques s en ai oi parler 
qu il me resamble de venir et d aler 
dou chevauchier et des armes porter 
mais por itant que voz en oi parler 
voz donrai je cest anel noelé 
en nulle terre ne le savrez porter 
se l volez vendre ne soit bien achatez 
un marc d argent se panre l en volez 
por deu voz proi qui en crois fu penez 
s en nulle ville le poissiez trouver 
que cis chaitis poist a lui parler 
je ne l vi onques mais moult l ai desirré " 
dist li paumiers " or ne voz dementez 
ne voz mouvez de cest chemin ferré 
qui se torne vers puille " 
va s en amiles li preus et li cortois 
et li paumiers se depart demanois 
lez une roche delez un bruierois 
a encontré dant ami le cortois 
il le connut si tost com il le voit 
moult belement li paumiers l apelloit 
" en non deu sire moult grans merveilles voi 
ier matinnet voz trouvai si destroit 
dou compaingnon dont parlastez a moi 
tornez arriere le chemin qui est drois 
si m ait dex ne faz pas que cortois 
qu assener voz deusse " 
li prouz amis fu cortois et vaillans 
et si sot bien trestout a esciant 
que ce estoit ses compains li vaillans 
dont li paumiers li ot dit le samblant 
il prinst s escharpe si en traist douz bezans 
et au paumier les donna maintenant 
le destrier hurte des esperons d argent 
si vait aprez le conte 
va s en amis li cuens a esperons 
le destrier hurte et broche de randon 
les grans galos lors se met el troton 
enmi sa voie encontra un garson 
qui gardoit bestes el chemin la amont 
pors et berbis et aval et amont 
voit le li cuens si l a mis a raison 
" amis biaus frere li cors deu bien te donst 
viz tu passer par ici un franc hom 
qui me resamble d aler et de fason 
naie voir sire " li bergers li respont 
" si m ait dex n i vi hui se voz non 
ne voz ramembre sire dou riche don 
que voz feiste au paumier sor le pont 
tornez arriere le chemin a bandon 
si m ait dex molt voz teing a bricon 
bien voz deust conduire " 
tant entendi cuens amis au parler 
et as nouvelles qu il volot demander 
et son cheval un petit reposer 
reprinst sa voie si se prent a esrer 
vint a une aigue quant fu outre passez 
oste la selle li chevax est witrez 
puis la ra mise si est tost remontez 
ainzque il fust demie lieue alez 
devant lui garde si a veu uns pres 
touz fu floris si conme el mois d este 
le conte amile vit enmi lieu ester 
ne l vit ainz mais si le connut assez 
as bonnes armes dont il iert adoubez 
et as nouvelles que on li ot conté 
le cheval broche des esperons dorez 
isnellement est celle part alez 
et cil le vit qui l ot ja avisé 
vers lui se torne quant il l ot ravisé 
par tel vertu se sont entr acolé 
tant fort se baisent et estraingnent soef 
a poi ne sont estaint et definé 
lor estrier rompent si sont cheu el pre 
or parleront ensamble 
or sont li conte enmi le pre assiz 
qui les veist baisier et conjoir 
dex ne fist home cui pities n en preist 
" en non deu sire " ce dist li cuens amis 
" forment me dueil que lonc tans voz ai quis 
il a passé set ans touz acomplis 
que ne finai d aler par le pais 
de vostre non demander et querir 
biax douz compains " ce li respont amis 
" tout autressi voz ai je set ans quis 
or le weult dex que ci soienz assiz 
or en irons a la cort a paris 
li rois a guerre s il noz weult detenir 
vostre hom serai et li vostres conquis 
car molt voz voi bel home " 
or sont li conte andui assiz sor l erbe 
il s entr afient compaingnie nouvelle 
li dui baron ont remises lor selles 
en lor mains tiennent les espees nouvelles 
passent les bors et les citez traversent 
trosqu a paris ne finent ne n arrestent 
ez voz le roi qu iert aprestez de guerre 
il les retient volentiers et a certez 
car molt les vit biaus homes 
a icel jor qu il vinrent a charlon 
leva li cris maintenant des bretons 
la proie acoillent qui iert devant le pont 
lors s adouba la maisnie charlon 
vestent haubers lacent elmes reons 
ceingent espees as senestres girons 
montent es selles des destriers arragons 
a lor cols pendent les escus as lyons 
et en lor poins les roiaus confanons 
oevrent les portes les pons lievent amont 
si s en issirent a force et a bandon 
jusqu a l agait n i font arrestison 
la veissiez un estor si felon 
tant elme fraint et percié tant blazon 
l un mort sor l autre trebuchier el sablon 
bien i ferirent andui li compaingnon 
douz contes prinrent berart et nevelon 
si les envoient a paris en prison 
lies en fu charles et sa fille par non 
c est belissans a la clere fason 
hui mais orrez de hardre le felon 
qui porchasa la mortel traison 
por les contes ocirre 
icelle nuit l ont il ainsiz laissié 
jusqu a demain que il dut esclairier 
nostre empereres s est vestus et chauciez 
messe et matinnes vait oir au monstier 
il fist s offrande puis s en est repairiez 
puis est entrez li ber en un vergier 
dejouste lui hardre le losengier 
par sa losenge le prinst a acointier 
" drois empereres bien voz a dex aidié 
vos annemis avez prins et loiez 
douz en avez que tenez prisonniers 
qui conmencierent ceste chasce premiers 
or voz dirai drois empereres chiers 
departir faites trestouz voz soudoiers 
le conte amis amile le guerrier 
chascun donnez cent livres de deniers 
et un murlet chascun por lor cors aaisier 
s il ne se welent entor voz harbergier 
ensus de voz les faitez harbergier 
ice voz voil je dire " 
nostre empereres entent le traitor 
" hardre " dist il " cuer avez de felon 
qui me blasmez anzdouz les compaingnons 
deussiez dire c on lor donnast mangons 
alez arriere tornez voz d entor noz 
n ai soing de vos losenges " 
nostre empereres fu moult gentiz et fiers 
et hardrez fu et fel et losengiers 
de bien respondre fu bien appareilliez 
" drois empereres bien voz ai essaié 
or faitez bien as nouviaus chevaliers 
touz mes avoirs voz soit appareilliez 
et quantque j ai et trestuit mi denier 
li cuens amiles et amis li guerriers 
aient en don quatre chastiax en fies 
ou tex contez qui facent a prisier " 
et dist li rois " or oi plait qui bien siet 
ce me resamble raisons et amistiez " 
lors en montarent sus el palais plennier 
li cuens amiles et amis au vis fier 
voient le roi encontre sont drescié 
puis se rassieent sor le pavement chier 
devant euls sist hardrez li renoiez 
" seignor " dist il " tenir me devez chier 
envers le roi voz ai je bien aidié 
tout orendroit le m a fiancié 
chascun donra quatre chastiax en fie 
ou tel cite qui moult fait a prisier " 
dient li conte " est ce voirs par vo chief 
si voz ait li verais justiciers 
conme vers noz iestez de cuer entiers 
et que bien le savommez " 
nostre empereres fu moult preuz et nobile 
charles li rois ot une guerre emprinse 
envers gombaut le loherainc par ire 
bien a douze ans voire bien prez de quinze 
pais ne acorde ne trive n en fu prinse 
au matinnet se leva li traitres 
ce fu hardrez cui li cors deu maudie 
monte el cheval quant la selle fu mise 
passe les terres et les grans manandies 
jusqu a nivelle ne cesse ne ne fine 
descendus est au perron soz l olive 
les degrez monte de la sale perrinne 
depart la presse de la chevalerie 
gombaus le voit si li a prins a dire 
" sire hardre se dex voz beneie 
par cui conduit venez en ceste ville " 
dist li traitres " par le vostre biax sire 
forment me het li rois et la roinne 
dui soudoier portent a moi envie 
ce est amis et ses compains amiles 
car les noz faitez detranchier et ocirre 
je voz donrai de mon avoir mil livres " 
et dist gombaus " vostre merci biax sire " 
il va avant sa foi li a plevie 
qu il doit les contes detranchier et ocirre 
lors prinst hardrez congie li maus traitres 
gombaus li dist ou moult ot felonnie 
" a deu alez biaus sire " 
hardrez s en va s a congie demandé 
gombaus li donne volentiers et de gre 
il en avale les mauberins degrez 
et vint aval son destrier a trouvé 
par son estrier a hardrez sus monté 
passe les terres et les amples regnes 
et les chastiax les bors et les citez 
jusqu a paris ne s est pas arrestez 
il descendi el borc a son ostel 
la nuit i jut desci qu a l ajorner 
au main se lieve quant il vit le jor cler 
au monstier va por la messe escouter 
li cuens amis et amiles li ber 
quant il le voient si l ont arraisonné 
" sire hardre ou fustez voz alez 
par deu seignor ja n orrez verite 
a saint lambert alai por voz orer 
por voz me sui traveilliez et penez " 
dient li conte " noz le savons assez " 
et gombaus fist ses homes assambler 
ses bries fist faire et par sa terre aler 
tantqu il ot bien quatre mille d armez 
en lor chemin sont maintenant entré 
jusqu a paris ne se sont arresté 
par dela l iaue en un broillet ramé 
d ys et d aubors et d oliviers plantez 
laiens en entrent que n i ont demoré 
laienz se tinrent li traitor prouvé 
la nuit i jurent desci a l ajorner 
un mes envoient a paris la cite 
et cil i va cui dex puist mal donner 
jusqu au palais ne se volt arrester 
sus en la sale en monte les degrez 
ou voit hardre vers lui prinst a aler 
enz en l oreille li conseilla souef 
" amis biaux frere ou est gombaus remez 
en non deu sire el brueil en est entrez 
en sa compaingne mil chevaliers armez 
en non deu sire or a il fait que ber 
et je ferai les chevaliers monter 
et les douz contes que il doit affoler 
bien li di frere ne laist pas eschaper " 
dist li messaiges " je li dirai assez " 
li mes s en torne cui dex puist mal donner 
de paris ist n i volt plus sejorner 
por voir le voz disommez 
et hardrez fist com traitres et lerre 
il vint as contes sa raison a contee 
" seignor " dist il " on m a fait demonstree 
que gombaus vient a moult grant assamblee 
ici doit iestre ansoiz prime sonnee 
se la estoit vo proesce monstree 
lies en seroit charles li emperere " 
fransois l oirent tout maintenant s armerent 
vestent haubers et les elmes fermerent 
hardres les guie li traitres li lerre 
cui li cors deu maudie 
li chevalier sont de la ville issu 
en lor dos ont les blans haubers vestus 
et en lor chies les vers elmes aguz 
jusqu a l agait n i sont arresteu 
hardres les guie li traitres parjurs 
jhesu cris le maudie 
jusqu a l agait en vont li chevalier 
premierement les assaillent derrier 
et en aprez lor saillent berruier 
la veissiez un estor conmencier 
tant escu fraindre tante lance brisier 
l un mort sor l autre verser et trebuchier 
bien l i ont fait andui li compaing chier 
douz contes prinrent qui moult font a prisier 
si les ont fait a paris envoier 
lies en fu charles qui france a a baillier 
enz en son cuer en fu joians et lies 
et li dui conte se voldrent repairier 
li estors fu et moult pezans et fiers 
en la bataille est hardrez repairiez 
devant lui garde desoz un olivier 
et voit jesir douz barons chevaliers 
mors et ocis as espees d aciers 
celle part vint si lor copa les chies 
si les pandi a son arson derrier 
quant il sera arriere repairiez 
si se vantra au barnaige proisié 
moult plus s en fra et orgoilloz et fiers 
ja deu ne place que vive un mois entier 
il vint a sainne si est outre naigiez 
li glouz par lui se prinst moult a prisier 
et lui et son lyngnaige 
li fel hardrez a merveilles pansees 
qui des mors homes a les testes copees 
si les pandi a sa selle doree 
droit a paris a sa voie tornee 
il escria la gent enmi la pree 
si s escria a sa vois qu il ot clere 
" que ditez voz sire drois empereres 
vostre anemi ont widié la contree 
fuiant s en vont joincherres ont passee 
li soudoier mar virent la meslee 
car mort i sont el fons d unne valee " 
li rois l entent s a la coulor muee 
et belyssans est cheue pasmee 
quant hardre entendirent 
la fille charle revint de pasmison 
dex com regrete amile le baron 
" he douz amis com voz estiez preudon 
ja dammeldex bonne arme ne me donst 
se voz n i fustez mené par traison 
moult en mescroi dant hardre le felon 
por mon pere destruire " 
nostre empereres les a oi tancier 
celle part vint ne s i volt atargier 
" ma belle fille car laissiez le tencier 
envers hardre qui est bons chevaliers 
en la bataille s est il moult bien aidiez 
il i a mors douz vaillans chevaliers " 
et dist hardrez " or oi plait qui bien siet 
ce me resamble amors et amistiez 
li cuens amis iert moult bons chevaliers 
et dans amiles vostre confanonniers 
ce poise moi quant si poi ont regnié 
s il voz plaist sire donnez moi le mestier 
que cil dui conte avoient avant ier " 
et dist li rois " de grez et volentiers 
car a meillor ne le puis je baillier " 
por quoi le prinst li cuivers losengiers 
puis fu uns jors qu il en perdi le chief 
car li dui conte repairierent arrier 
s ont amené douz bons chevax corsiers 
et douz frans contes qu il ont prins et loiez 
par lor chevaleries 
la fille charle vit les contes venir 
isnellement encontre lor saillit 
" seignor " dist elle " preu iestez et hardi 
hardre amez le cuivert de put lin 
et il voz het par foi le voz plevis 
il voz het moult ce saichiez voz de fi 
en poi de terme serez si annemi " 
dient li conte " noz le savons de fi 
et por voir le disommez " 
nostre empereres quant voit venir les contes 
li gentiz rois tel joie nen ot onques 
vint a hardre par ire l arraisonne 
" cuivers " dist il " mar le pansastez onques 
gloutons traitres por quoi pansaz tel honte 
qui desiiez que mort ierent li conte 
de traison voldrai ton cors semondre 
si hautement que l orront tuit mi home 
tuit cil de france li chevalier preudomme " 
amiles l oit de parler s abandonne 
" drois empereres ne le mescreez onques 
je vi hardre la grant presse desrompre 
brisier sa lance ses annemis confondre " 
hardrez l oi de parler ne sejorne 
isnellement se traist devers les contes 
" seignor " dist il " cor celez ma grant honte 
je voz donrai de mon avoir mil onces 
et lubias la cortoise la blonde 
l un de voz ferai riche " 
ce dist hardrez " sire drois empereres 
donnez amile unes riches soudees 
c est lubias la fille de mon frere 
qui plus blanche est que serainne ne fee " 
et dist li rois " buer fust elle onques nee 
prennez la sire riches hom fu ses pere " 
et dist amiles " sire drois empereres 
mes compains l ait qui plus est conquereres 
et si fiert mieus dou tranchant de l espee " 
et dist amis " par l arme de mon pere 
je la panrai puisqu elle m est donnee 
ja de mon cors ne sera refusee " 
li parent l oient grant joie en ont menee 
de la ville issent par la porte ferree 
passent les terres et les amples contrees 
desci a blaivies n i ont resnes tyrees 
lubias treuvent soz le pin en la pree 
isnellement l ont au monstier menee 
li gentiz hom l a iluec espousee 
grans noces firent li fil as franches meres 
cuens amis prinst la damme 
li cuens amis a prinse lubias 
grans noces firent ja plus grans ne verraz 
celle l ahiert et semont et abat 
s elle onques puet el le cunchiera 
les amisties d amile li toldra 
mais dammeldex seignor l en gardera 
car moult est saiges contes 
le soir se jut li dus lez sa moillier 
quant gabé orent et assez delitié 
la male fame l en prinst a arraisnier 
" sire " dist elle " moult m en puis merveillier 
dou conte amile vostre compaingnon chier 
moult se repant quant ne m ot a moillier 
il m en a ci quatre mes envoié 
qu il m ameroit de grez et volentiers 
damme " dist il " mal ditez et pechie 
dou meillor home qui onques fust soz ciel 
par cel apostre c on a romme requiert 
je ne laroie por les membres tranchier 
que a lui n aille quant il iert esclairié 
en ma compaingne quatre cenz chevalier 
qui m ont lor fois plevies " 
ce fu en may que chante la calendre 
li solaus luist et li oiseillon chantent 
amis monta et mil homes a lances 
ainz ne fina desci qu il vint en france 
iluec trouva amile le chatainne 
amis le baise et amiles demande 
" sire compains et que fait vostre fame " 
et dist amis " voz l orrez aparmainnes 
un fil en ai il n a si bel en france 
servira voz a escu et a lance 
s il voz torne a besoingne 
li compaingnon en france rassamblerent 
lors se dessoivrent les amile soudees 
moult les ama charles nostre empereres 
amile eust bele chose donnee 
mais il atent l annor de valsecree 
ou godefrois ot sa gent aunee 
une fille ot charles nostre emperere 
c est belyssans la bele l annoree 
au conte amile a ses amors donnees 
puis li donna charles li empereres 
sachiez de voir c est ce qui li agree 
se il volsist ja fust la chose outree 
et faite la folie 
ce fu a pasques que on dist en avril 
que li oisel chantent cler et seri 
en un vergier entra li cuens amis 
oi la noise des oisiaus et les cris 
lors li ramembre auques de son pais 
et de sa fame et de son petit fil 
tenrement plore quant ses compains i vint 
ou voit le conte si l a a raison mis 
" que avez voz sire compains gentiz 
sire compains je l voz avrai ja dit 
bien a set ans passez et acomplis 
que je ne vi ma moillier ne mon fil 
se je l osaisse ne dire ne jehir 
veoir l alaisse volentiers ce m est vis 
le matin par som l aube 
sire compains " dist amiles li ber 
" il est bien drois par sainte charite 
qu es aillissiez veoir et esgarder 
car sa moillier doit on bien honorer 
mais une chose voz voil dire et conter 
sire compains que voz ne m oubliez " 
et dist li cuens " por noient en parlez 
je voz plevis les moies loiautez 
la nostre aide tout mon vivant avrez 
mais une chose voz voil je bien monstrer 
que ne preingniez compaingnie a hardre 
tost voz avroit souduit et enchanté 
et tel hontaige et tel blasme alevé 
que ne seroit a nul jor amendé 
la fille charle ne voz chaut a amer 
ne embracier ses flans ne ses costez 
car puisque fame fait home acuverter 
et pere et mere li fait entr oublier 
couzins et freres et ses amis charnez 
de la gourpille voz doit bien ramembrer 
qui siet soz l aubre et weult amont haper 
voit les celises et le fruit meurer 
elle n en gouste qu elle n i puet monter " 
et dist li cuens " si com voz conmandez 
mais encor proi por deu de majestez 
sire compains que voz ne m oubliez " 
tant entendirent li dui conte au parler 
vespres aproche li solaus dut cliner 
il vont au roi por congie demander 
nostre empereres lor a moult tost donné 
montent es selles des destriers sejornez 
parmi la porte issent de la cite 
li cuens amiles les convoia assez 
une grant lieue puis s en est retornez 
mais ainz se furent baisié et acolé 
plorant se departirent 
vait s en amis li cortois et li fiers 
amiles est a paris repairiez 
puis s en entra li ber en un vergier 
au dos le sieult hardrez li losengiers 
" ahi amile couzin bons chevaliers 
moult m aimme charles je sui ses conseilliers 
et si deparz l avoir as soudoiers 
cil cui je voil emporte bon loier 
compaing serons sire se l otroiez " 
et dist li cuens " de folie plaidiez 
mon compaingnon le plevi ge l autrier 
qu a compaingnie n avrai home soz ciel " 
lors li ra dit hardrez li losengiers 
" sire de voz me voldroie acointier 
et le pais et la terre enseingnier " 
et dist li cuens " je l otroi par mon chief " 
il fist folie ja ne l voz quier noier 
puis fu tele hore qu an dut perdre le chief 
par pezant aventure 
li cuens amiles fu moult gentiz et ber 
s il se poist de hardre delivrer 
la fille charle belyssant au vis cler 
tout en plorant vint au conte parler 
belement l arraisonne 
" biaus sire amile " dist la franche meschinne 
" je voz offri l autre jor mon service 
dedens ma chambre en pure ma chemise 
bien voz seustez de m amor escondire 
envers hardre ne l feistez voz mie 
qui tant est fel et crueuls et traitres 
a cop d espee ainques ne fist malice 
plus de mil homes a tolues les vies " 
ce dist li cuens " ne voz poist douce amie 
si m ait dex au cuer en ai grant ire 
mais je n en puis plus faire " 
li cuens amiles avale le donjon 
devant lui vint la fille au roi charlon 
bien fu vestue d un hermin pelison 
et par desore d un vermoil syglaton 
ou voit le conte si l a mis a raison 
" sire " dist elle " je n aimme se voz non 
en vostre lit une nuit me semoing 
trestout mon cors voz metrai a bandon " 
dist li cuens " damme ci a grant mesprison 
ja voz demande li fors rois d arragon 
et d espolice girars li fiuls othon 
qui mainne an ost plus de mil compaingnons 
ne les panriez por tout l or de cest mont 
et moi volez qui n ai un esporon 
ne borc ne ville ne chastel ne donjon 
onques ne vi mon feu ne ma maison 
je ne l feroie por tout l or de cest mont 
mais je serai ma damme li vostre hom 
servirai voz a force et a bandon 
car ce doi je bien faire " 
li cuens amiles et la fille au roi charle 
par mautalent d iluec endroit departent 
puis en montarent toz les degrez de maubre 
li cuens amiles jut la nuit en la sale 
en un grant lit a cristal et a saffres 
devant le conte art uns grans chandelabres 
et la pucelle de sa chambre l esgarde 
" he dex " dist elle " biaus pere esperitables 
qui vit ainz home de si fier vasselaige 
de tel proesce ne de tel baronnaige 
qui ne me deinge amer ne ne m esgarde 
mais par jhesu le pere esperitable 
or ne lairai ce que je voil ne face 
ainz nulle fame ne fu onques si aspre 
que anquenuit an son lit ne m en aille 
coucherai moi desoz les piauls de martre 
il ne m en chaut se li siecles m esgarde 
ne se mes pere m en fait chascun jor batre 
car trop i a bel home " 
or fu la damme durement corroucie 
dou conte amile qui si la contralie 
a mienuit toute seule se lieve 
onques n i quist garce ne chamberiere 
un chier mantel osterin sor li giete 
puis se leva si estaint la lumiere 
or fu la chambre toute noire et teniecle 
au lit le conte s i est tost approchie 
et sozleva les piauls de martre chieres 
et elle s est lez le conte couchie 
moult souavet s est delez lui glacie 
li cuens s esveille toute mue la chiere 
et dist li cuens " qui iez tu envoisie 
qui a tele hore iez delez moi couchie 
se tu iez fame espeuse nosoie 
ou fille charle qui france a en baillie 
je te conjur de deu le fil marie 
ma douce amie retorne t an arriere 
et se tu iez beasse ou chamberiere 
de bas paraige moult t iez bien avancie 
remain hui mais o moi a bele chiere 
demain avras cent sols en t aumosniere " 
de ce qu elle oit fu elle forment lie 
envers le conte est plus prez approchie 
et ne dist mot ainz est bien acoisie 
li cuens la sent graislete et deloie 
ainz ne se mut que s amor moult desirre 
les mamelettes delez le piz li sieent 
par un petit ne sont dures com pierres 
si enchait li ber une foie 
ainzqu il eust l autre renconmencie 
les oit hardrez de la chambre ou il iere 
he dex tant mar i vinrent 
la gentiz damme a le conte appellé 
" sire " dist elle " un petit m entendez 
vos aviiez le mien cors refusé 
par bel engieng voz ai prins et maté 
d or en avant s il voz plaist si m amez 
et si soiez mes drus et mes privez " 
li cuens l oi si en fu moult irez 
" damme " dist il " bien m avez enchanté 
et mon service et mes dons recopez 
se l seit li rois j avrai le chief copé " 
hardrez l oit de sa chambre ou il iert 
a sa vois haute conmensa a crier 
" par deu amiles trop voz iestez hastez 
or sai je bien que voz poez vanter 
riches soudees de la cort emportez 
quant o ma damme iestez reprins prouvez 
mais se vif tantque il soit ajorné 
lors l irai je l empereor conter 
si voz fera celle teste coper " 
entre la damme et le conte au vis cler 
andui deproient le traitor hardre 
mais il n i treuvent ne foi ne loiaute 
voit le li cuens mout s en est airez 
la fille charle l en prinst a apeller 
" sire " fait elle " ne soiez effraez 
se il voz weult de noient encuser 
prennez bataille vers lui voz le vaintrez 
qu il est fel et traitres " 
a celle nuit l ont a itant laissié 
jusqu au matin que il fu esclairié 
que hardrez est et vestus et chauciez 
an palais vient delez le roi s assiet 
le conte amile encuse 
hardrez li dist " sire drois empereres 
je voz apors nouveles effraees 
li cuens amiles ta fille a vergondee 
enz en un lit l ai reprinse prouvee 
rois fait l ardoir la poudre en soit ventee 
par deu morte an doit iestre " 
nostre empereres entent le parjuré 
" hardre " dist il " moult grant tort en avez 
por trestout l or de la crestiente 
ne feroit il vers moi desloiaute " 
dist li traitres " or les faitez mander 
se ne l en ranz recreant et maté 
rois si me faitez touz les membres coper " 
or fu li rois corrouciez et irez 
n est pas merveille n il n en fait a blasmer 
nostre empereres les fait tantost mander 
et il i vinrent que ne l osent veer 
voit les li rois le chief prinst a cliner 
il ne lor fist nul samblant de parler 
ou voit le conte si l en a apellé 
" par deu " dist il " trop voz iestez hastez 
riches soudees de ma cort emportez 
quant de ma fille iestez reprins prouvez 
mais par l apostre c on quiert en noiron pre 
se voz de ceste ne voz poez oster 
je voz ferai celle teste coper " 
dist li cuens " sire menaciez sui assez 
cent dehais ait en viaire et el nes 
qui m en encuse s il ne le weult monstrer " 
hardrez l entent le sens cuida desver 
" par deu amiles bien iestez apansez 
ja de voir dire ne serez prins prouvez 
drois empereres mon gaige an recevez 
par tel couvent que voz dire m orrez 
se ne l voz ranz recreant et maté 
faitez moi pendre et au vent encroer 
mal ait qui m en espargne " 
li fel hardrez a presenté son guaige 
dedens les mains l empereor le baille 
et dist li rois " ou sont dont li ostaige " 
a icel mot plus de seissante en saillent 
couzin ou frere tuit furent d un paraige 
por ce le font ne lor tort a hontaige 
li cuens amiles estut enmi la sale 
bien fu vestus d un chier bliaut de paile 
et dist li rois " amile voz que faitez 
voldrez jehir ou voz voldrez combatre " 
li gentiz cuens les chevaliers esgarde 
les borgoingnons dont il i ot grant masse 
" seignor " dist il " franc chevalier mirable 
envers le roi me recreez mon guaige " 
mal soit de cel qui li feist ostaige 
voit les li cuens a poi d ire n enraige 
charlemainne en apelle 
" drois empereres faitez pais si m oiez 
et queuls ostaiges me rouvez voz livrer 
faitez venir mon aufferrant destrier 
toutes mes armes et mon tranchant espie 
et mon escu et mon elme d acier 
de la bataille ne me voil plus targier 
ainz la ferai orendroit volentiers " 
et dist li rois " or oi plait qui mal siet 
s estiiez ores armez sor vo destrier 
qu il n a meillor en france ne soz ciel 
bien en iriez devant mes chevaliers 
ja par nul d euls ne seriiez bailliez 
ne de ma honte ne seroie vengiez " 
s espee mande volt lui toillir le chief 
quant la roine li conmence a huchier 
" sire " dist elle " mal feriez et pechie 
se il voz plaist le franc conte laissiez 
mes cors meismez le voldra ostaigier 
et belyssans por cui la bataille iert 
bueves mes fiz qui moult fait a prisier " 
et dist il rois " or oi plait qui bien siet 
par cel apostre c on a rome requiert 
se il i est malmis ne mehaingniez 
je voz ferai touz les membres tranchier " 
li cuens l entent joians en fu et lies 
" he dex " dist il " voz soiez graciiez 
car j ai ostaiges riches " 
