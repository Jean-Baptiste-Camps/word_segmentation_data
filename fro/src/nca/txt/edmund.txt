mvlt ay usé cum pechere 
ma vie en trop fole manere 
e trop ay usé ma vie 
en peche e en folie 
kant courte hantey of les curteis 
si fesei les seruenteis 
chanceunettes rymes saluz 
entre les drues e les druz 
mult me penay de teles vers fere 
ke assemble les puise treire 
e k ensemble fussent iustez 
pur acomplir lur volentez 
ceo me fit fere le enemy 
si me tync ore a mal baily 
iames ne me burderay plus 
ieo ay noun denis piramus 
mes iurs iolifs de ma ioefnesce 
s en uunt si trey ieo a ueilesce 
si est bien dreit ke me repente 
en autre oure metterai m entente 
ke mult mieldre est e plus uutable 
dieus me ayde espiritable 
e la grace seint esperit 
seit of moy e si ayt 
cil ki partonope troua 
e ki les vers fist e ryma 
mult se pena de bien dire 
si dist il bien de cele matire 
cum de fable e de menceonge 
la matire resemble suonge 
kar ceo ne put vnkes estre 
si est il tenu pur bon mestre 
e les vers sunt mult amez 
ke en ces riches curtes loez 
e dame marie autresi 
ki en ryme fist e basti 
e compensa les vers de lays 
ke ne sunt pas de tut verais 
e si en est ele mult loee 
e la ryme par tut amee 
kar mult l ayment si l unt mult cher 
cunt barun e chiualer 
e si en ayment mult l escrit 
e lire le funt si vnt delit 
e si les funt souent retreire 
les lays soleient as dames pleire 
de ioye les oyent e de gre 
qu il sunt sulum lur uolente 
li rey li prince e li courtur 
cunt barun e vauasur 
ayment cuntes chanceuns e fables 
e bon diz qui sunt dilitables 
kar il hostent e gettent penser 
doel enuy e trauaile de quer 
e si funt ires vblier 
e del quer hostent le penser 
kant cil e vus segnur trestuit 
amez tel oure e tel deduit 
si vus uolez entendre a mei 
ieo vus dirray par dreit fei 
vn deduit qui milez ualut asez 
ke ces autres ke tant amez 
e plus delitable a oyr 
si purrez les almes garir 
e les cors garaunter de hunte 
mult deit homme bien oyr tel cunte 
homme deit mult mielz a sen entendre 
ke en folie le tens despendre 
vn dedut par vers vus dirray 
ke sunt de sen e si verray 
k unkes rien ne pout plus veir estre 
kar bien le virent nostre ancestre 
e nus en apres de eyr en eyr 
auum veu que ceo est veyr 
kar a nos tens est aueneu 
de ceste oeure meynte uerteu 
ceo que homme veit ceo deit hom crere 
kar ceo n est pas sunge ne arueire 
les vers que vus dirray si sunt 
des enfances de seint edmunt 
e de miracles autresi 
vnkes homme plus beals ne oy 
rei duc prince e emperur 
cunt barun e vauasur 
deiuent bien a ceste oeure entendre 
kar bon essemple il purrunt prendre 
rey deit bien oyr de autre rey 
e l ensample tenir a sey 
e duc de duc e quens de cunte 
kant la reison a bien amunte 
les bons genz deiuent amer 
de oir retreire e recunter 
des bons gestes e les estoyres 
e retenir e lur memoyres 
ore oyez cristiene gent 
vus qui en dieu omnipotent 
auez e fey e esperance 
e de saluaciun fiance 
le seintim ber dunt ieo cunt 
li bon duc li pius edmunt 
fu de suessoyne veirement 
né de reys e de halte gent 
des ancienes sethnes fu né 
li e tut sa parente 
princes e reis furent ses ancestres 
e il apres cum il dut estre 
si fu en engletere reys 
de vne partie des engleys 
reys e dutre fu de la gent 
del pays deuers orient 
kar engletere en icel tens 
fu departi en treys sens 
e treys princes les segnuries 
aueient de ces treys parties 
kar vn rey aueit en chescune 
seint edmunt esteit rei del vne 
de cele parte ou l aube crieue 
e ou l esteile iournal lieue 
e ou li soleile lieue e nest 
les peisanz le clayment est 
ore purreit acun doter 
e de ceste oeure demander 
pur quey treis reis out en pays 
en cel tens ensemble estays 
e seint edmunt fut vn de treys 
ieo le vus dirray sempres maneys 
kar ainz aueit sanz mesprisun 
engletere bretaigne a noun 
de brut qui sa gent i mena 
e qui la tere poplia 
pus la tyndrent de rey en rey 
en bien en pes e en requey 
deskes al tens de vortigerne 
qui le pays mist deuers galerne 
e pus iesqu a vterpendragun 
tindrent la tere li bretun 
de vterpendragun iesque arthur 
la tyndrent il bald e seur 
apres arthur la tere auint 
a radawaladre qui la tynt 
en son tens vint vne murine 
ke lur surt de vne famine 
ke les seisante parz e mais 
de la faym mururent a fais 
radewalle qui reys fu 
fu mult dolent e irascu 
de la gent que morerent de faym 
ki ne aueient ne ble ne payn 
dunt pussent viure vn repast 
le pais guerpirent tut gast 
pur la mesese qu il vnt 
en armoniche tuz s en uunt 
ke petit bretaygne ad a noun 
la vait li reys e li bretun 
plurant criant fesant grant doel 
morz uoleient estre a lur voil 
suz ciel ne ad mesese endreit sey 
ke tant greef cum faym en sey 
meis alayn qui sires esteit 
de cel pays bel les resceit 
ki les doune assez guarisun 
payn e vin char a fuisun 
e richement fist suiurner 
tant cum il i uoldrent ester 
dunc remist bretaygne la grant 
sanz homme e femme e sanz enfant 
trestut le pays fu gastine 
fors des oysels e de saluagine 
kant les poeples ultremaryns 
qui a bretaigne furent enclyns 
oyrent la nouele dire 
que les bretuns vnt lur empire 
issi deguerpi e leissé 
mult en furent ioyiyuse e lee 
tost vnt apresté lur nauies 
de vitaile e de ble garnies 
ceus de suessune e les engleis 
e de gutlande les gutteis 
lur neefes aprestent e aturnent 
e lur peise ke tant suiournent 
vitaile i amenent a delivre 
dunt il purrunt bien set anz viure 
e riches armes a plente 
e tute manere de ble 
de ces treis teres finement 
i vunt e mult de la uiste gent 
li pruz li ioefne bacheler 
pur los e pur pris conquester 
attendu vnt e demuré 
tanque dieus lur tramist oure 
kant il virent le uent estable 
e que le oure fu couenable 
e ke de errer apresté sunt 
en mer se mettent si s en vunt 
tant se penerent de sigler 
qu il s entre ateinstrent en la mer 
e kant il pres apriciez erent 
les vns des autres se doterent 
kar nule de ces treis nauies 
ki en mer sunt departies 
ne saueit d autre ceo est la veire 
que en bretaygne tenisent eire 
il s enterdemanderent qu il sunt 
dunt il vienent e ou il vunt 
tant vnt enquis tant demandé 
qu il s entredient uerite 
ke en bretayne vunt pur conquere 
hors de lur pays e lur tere 
tant vnt parlé les cheuetaynes 
de treys genz e de treis compaynes 
ki trestuz ensemble se alient 
e compaynie entr els se afient 
e qu il ensemble se tendrunt 
e iames ne s entrefauderunt 
tant vnt siglé tant vnt curu 
qu il sunt en bretaygne venu 
dreit vers la maryne del north 
siglent vagent e pernent port 
le pais trouent delitable 
e la tere bien gaynable 
il trouent les granz gayneries 
boise e forest e praeries 
pescheries bons e fines 
e sur la mer bons salynes 
vn meis il vnt ia demuré 
tant qu el pais sunt acerté 
dunc funt les granz fosses leuer 
pur eus garir e rescetter 
leuent bresteches od kernels 
ke cuntreualent bons chastels 
de hericuns e de paliz 
les ceynent si funt ruileiz 
del quer del cheygnes forz e halz 
ki ne criement sieges ne asalz 
bon chastel i funt e bon burg 
k um clayme vncore escardeburg 
pus ne se sunt pas alongni 
kar de ble furent bien garni 
les teres laborerent e erent 
e richement les cultiuerent 
kar mult par furent a cel iour 
cele gent bon gaygnour 
tant vnt en tere trauaylé 
e laboré e gaygné 
qu il aueient en tens grant plentez 
e del vn e de tuz blez 
en armoniche est tost ueneu 
la nouele e tost espandue 
kant les bretuns l oyerent dire 
grant doel en aueient e grant ire 
si tost cum poent ariere vindrent 
en bretayne qu il primes tindrent 
od tant de gent cum il aueient 
e cum il areimer purreient 
il se aprochent vers cele gent 
si les mandent mult cointement 
e lur messages les tramettent 
ke de lur tere se demettent 
ke est lur dreit e lur heritage 
algent d eluc si frunt que sage 
e s il ne volent pur amour 
tost issir hors de lur honour 
par force les ferunt aler 
si serra pis le demurer 
kant les foreyns de ultre mer 
oyerent les messages parler 
e il escultent e entendent 
k il la tere les defendent 
il remandent hardiement 
e as bretuns e a lur gent 
ke tost s en algent del pais 
ou si ceo noun si serra pis 
le demurer as branz d ascer 
lur couendra a desrayner 
as branz de ascer e od la lance 
dereynerent la demurance 
il sunt del desreyner tut prest 
ke ceo est lur tere e lur conquest 
kar kant il en la tere entrerent 
homme ne femme n i trouerent 
ki de rien lur contredist 
ne qui a reisun les mist 
kar en la tere d un viuant 
ne out homme ne femme ne enfant 
les bretuns i sunt pus entrez 
folement i sunt ariuez 
ceo les mandent bien li foreyn 
la batayle auerunt eus demayn 
kant les foreyns vnt respundeu 
e les bretuns vnt entendeu 
k il la batayle requerent 
sachez que mult s en esmaierent 
kar les foreyns sunt bien armez 
e plus gent vnt qu il n unt de asez 
en cuntre vn de eus il en vnt katre 
n est pas ouwel itel cumbatre 
nepurkant les bretuns 
s esbaudirent cum baruns 
l endemayn funt lur chiualiers 
armer e munter lur destriers 
od tant de gent cum il orent 
e cum il aramir poerent 
od les foreyns dunc se asemblerent 
e meynt rude coupe donerent 
e les foreyns ensement 
se cumbatirent fierement 
od branz od haches od espeies 
coupent testes e poynes e piez 
gettent lur grant pieres roundes 
od lur eslinges od lur fundes 
od les haches les vunt requere 
ke tuz les fendent desk en tere 
lancent gauelocs enpennez 
dunt il vnt mil enboueliez 
ke tut tresperce al primer vol 
hauberc ne vaut vn foile de chol 
kant les bretuns ne purrent mes 
de foreyns sustenir le fes 
en cumbatant tienent lur veie 
issi que nul se desreie 
auant enueient la rascaile 
e les bestes od lur vitaile 
dreit a gales les chies enclins 
tienent e veies e chimins 
que vortigerne ot poplié 
kant de bretayne fu chacié 
par hors e henge e lur gent 
que uortigerne ueirement 
out ainces atraiz el pays 
cum soldeers de grant pris 
tenu les out e nutes e iours 
feit lur out biens e grant honours 
e richement les soldea 
e real solde les dona 
ke cil guarderent le pais 
bien de uthlages e de enemis 
pus feseient mult grant treisun 
horse e henge e son compaynun 
le rey mandent a ambresbire 
e les plus halz de son empire 
e il i vindrent veirement 
sanz arme cum a parlement 
meis horse e henge e lur mesne 
pur la tere qu il vnt coueité 
vortigerne vnt iluc pris 
e les autres vnt tuz occis 
des kniuez que unt en musceouns 
que riches cuntes que baruns 
katre cent e ceisant e plus 
fors soul li rei ne eschapa nuls 
vortigerne qui s en embla 
e dreit en guales s en ala 
si i hanta il e sa gent 
ke a li vyndrent coiement 
pur seurte de cele gent 
e qu il sunt de lur parent 
il vnt ceste gent descumfit 
li rei ki el pais abit 
bel e haltement les resceut 
cum parenz resceyure dut 
la sunt les bretuns aresté 
e les foreyns sunt returné 
de la victoire balz e lez 
e qu il vnt les bretuns chaciez 
issi persirent li bretun 
bretayne e bretayne son noun 
e pur ceo heyent les galeis 
par mortel guere les angleis 
e les foreyns ultre maryns 
ki sages esteient de grant fins 
vers la marine repayrerent 
ou la menue gent leisserent 
cum de femmes e d enfanz 
e de anceles e de serianz 
e si refirent mult que sages 
pur ceo qu il sunt de treis languages 
il eslistrent entr els treis reys 
de chescun language d els treis 
ke nuls de autre dire poust 
ke greindre segnurie eust 
k e apres ceo lur loz loterent 
e la tere en treis departirent 
a cels de angle chai le su 
liez en furent e bel lur fu 
sicum la mer l envirune 
de tamise dekes hamtune 
de cels de angle sanz mesprisun 
resceust engletere sun noun 
le pais el north autresi 
a cels de guthlande chai 
d escoce dekes a l humbre 
grant erent ne sai le mumbre 
a vn fier barun de almayne 
ki ert uenue od la compayne 
otrierent entr els lyndesie 
pur sa ruiste cheualereie 
lynde apellerent le barun 
de li prist lyndesei sun noun 
a cels de sueisoine ensement 
chai le pais del orient 
sicum la mer le deuise 
de wytheme dekes tamise 
riche pais e gaynable 
e bon e douce e delitable 
mult par i fait bon habiter 
al vn coste i feirt la mer 
del autre parte est li mareis 
asez ia del pessun freis 
deuant de grant fosses ceynt 
ke de l vne euwe al autre ateynt 
estangle apelent le pais 
la gent ke i sunt estais 
ki sunt asazez de tuz biens 
tut sunt manant ne lur faut riens 
le pais est de treis cuntrees 
establi de bien e sazees 
northfolk suthfolk estsex vnt noun 
de tuz biens i ad grant fuisun 
les suesunes furent bauz e leez 
kar mult furent bien herbergiez 
bien gaderent cel est pais 
apres longtens e anz e dis 
e pus tramistrent sanz essoyne 
lur messages deske a sessoyne 
pur lur freres pur lur cosins 
pur lur amys pur lur veisins 
kant il vyndrent bien venuz 
sunt en pais e receuz 
si poeplierent la cuntree 
ou gaste e desertee 
en richesce e ioye e en pes 
vesquierent e lur eirs apres 
vn rei aueient ceo fu le veir 
prodomme mult de grant saueir 
offe out noun si fu apellé 
bon chiualer sage e sene 
e cristiente mult ama 
e seinte eglise enhaucea 
cil fu de estangle rei secund 
deuant le rey seint edmund 
le rey offe fu mult marriz 
de ceo qu il ne out filee ne fiz 
a qui il puse deuiser 
le regiun a sun finer 
plusurs penses aueit en curage 
al parfin pensa que sage 
ke a ierusalem irra 
e ihesu crist depriera 
ke ihesu crist li doyne tel eir 
ki digne seit del regne aueir 
si purposa a la parfin 
ke par sessoyne ert sun chemin 
par sun cusin qui reis esteit 
e qui sessoyne maynteneit 
il fet tost son eire aprester 
kar il ne voult plus suiourner 
primerement ad pris cunge 
a seinte eglise e al clergie 
pus prist cunge a ses princers 
as baruns e a chiualers 
e son regne les comanda 
e nult doucement les pria 
qu il tenissent dreit iustise 
e enhauceassent seinte eglise 
dunc se met en mer se s en turne 
dekes sessoyne ne siuourne 
li reis qui son cosin esteit 
bel e hautement le resceit 
mult se pena de li ioir 
e richement le fist seruir 
des brauns e de veneysuns 
e des cyngnes e des pouns 
de vessel de or e de argent 
de vyn de claree e de pyement 
seruir le feit de vint dancels 
des plus nobles e des plus bels 
e qui mielz sunt enparenté 
e des plus halz de son regne 
son fiz demene fist li reis 
le rei offe seruir adeis 
e edmund nomerent le meschyn 
mult par esteit beals de grant fyn 
suz ciel n ad homme viuant 
ki vnke veit plus bel enfant 
e od les bealtes qu il aueit 
sur tut rien curteis esteit 
e pleyn de grant ensegnement 
suz ciel n ad afaitement 
dunt il ne fut endoctriné 
de tute genz esteit amé 
e si out vne rien en sei 
dieu e cristiente e fey 
ama sur tutes autres riens 
tant out en li bounte e biens 
ke fort me serreit le retreire 
tant fu estre ceo deboneire 
qu il ama tute bone gent 
e tute gent li ensement 
li enfant mult se penout 
sa cure il mist de tant qu il pout 
de seruir le rei peleryn 
mult le seruit bel le meschin 
li rei offe mult ayme e prise 
edmund l enfant e son seruise 
ses paroles e son semblant 
e sa bealte que tant ert grant 
souent recorde en son purpense 
si se meruaile de son sens 
e ke enfant de si tendre age 
est si pruz si cointe si sage 
e ke seruir vit le danzel 
tant asenement e bel 
mult recorda ses fez ses diz 
si desira qu il fust son fiz 
kant le rei offe out suiourné 
en sessoyne a sa uolente 
son eire volt tenir auant 
ke mult esteit e lung e grant 
cunge ad demandé al rey 
e as baruns qu il out od sey 
e cels deprient dieu le grant 
pitousement en plurant 
que dampnedieus par son pleisir 
li doyne salue veie tenir 
e saf venir e salf aler 
e en son pays retourner 
le enfant edmund tendrement 
plure pur offe son parent 
li rei offe qui s en veit 
pitie en ad e grant doel feit 
e li rei offe a sey le apele 
de ses mayns terst sa face bele 
si li dist ' beu fiz edmund 
dieus bone cresance vus doynd " 
deuant els trestuz l enbrascea 
e souent fez le beisa 
de son dei treist vn anel de or 
la piere valust grant tresor 
il tendi auant cel anel 
si l ad doné al damisel 
e dist ' beal fiz cest doun tenez 
pur la moye amur le gardez 
cest doun vus doygne en remembrance 
entre nus deus seit conuisance 
de parente de cusinage 
e que nus sumes de vn lignage 
e ke vus remenbrez de mey 
par cest anel de nostre dey 
graces e grant merci vus rent 
de dampnedieu omnipotent 
del bel seruice e del bel het 
e del honur que me auez fet 
ieo vus estui mult greniur doun 
en curage e entenciun 
si ariere puse repairer 
durray vus paternel louwer 
si nostre seint pere ihesu 
ad mun repairer purueu " 
kant l enfant le anel resceust 
mult li mercie cum il dust 
son pere charnel qui ceo vit 
en brancha sey e si s en rit 
par geu li dist en gabant 
' ay ore edmund bien est atant 
pur piere me auez deguerpi 
e li rey offe auez chosi 
il vus gard des ore en auant 
cume pere deit fere enfant 
e vus le seruez matyn e seyr 
cum pere a uostre poeir 
ne ai son de nurer pur le myen 
aultri enfant ceo sachez bien " 
offe le rei mult se delite 
de la parole qu il ad dite 
l enfant tost apellast 
a sey s il prist e enbrasceast 
si treit hors de sa almonere 
vn anel de or od vne piere 
ke mult ert riche de grant fin 
a edmund le mustra son cosin 
le anel li ad offe mustré 
qu il resceust kant il fu curuné 
del euesque qu il benesqui 
e de son ceptre le seisi 
' edmund fiz " fist il ' esgardez 
cest anel e bien le auisez 
e le sem blant e la feiture 
cum il est fet e en quele mesure 
ke bien cunustre le puissez 
e ke vus bien le conoissez 
kar si ieo mester de vus ay 
ces enseignes vus trametteray 
ke facez mon comandement 
si ne vus retreiez nient 
tut le feites de chief en chief 
kanke vus manderay par brief 
le anel gardez par dreit fey 
si vus ia viuez plus de mey 
beals fiz chers des ore en auant 
vus amerey cum mon enfant 
e durey vostre gareysun 
si puse auer possessiun " 
li enfant mult le mercie 
li rey offe od sa cumpanie 
fist trusser ses sumers aneire 
cunge ad pris si tint son eire 
li rei de sessoine le conueie 
dedenz sessoyne bien grant veie 
a dampnedieu l ad comandé 
si s en est atant returné 
offe li reis il e sa gent 
of mult noble aparailement 
od bele gent od grant auer 
eere e chimin e matin e seir 
tant se pena li ber d errer 
ke par tere ke par mer 
ke en ierusalem est uenuz 
tut sein tut halegre tut druz 
k il vnkes homme ne perdy 
ne cumpaynun la dieu mercy 
offe od granz afflictiuns 
fist almoynes e vrisuns 
cum pelerin fin e pius 
as eglises e as seinz lius 
ou ihesu crist fu mort e vifs 
e al sepulcre ou il fu mis 
son offerende fit riche e real 
e al temple e al hospital 
a chapels e a musters 
ou boysoyne esteit e mestiers 
a pelerins a boseynuses 
ki de auer erent suffreituses 
fist li rei offe tant doner 
k en lur pais porent realer 
kant li reis out par tut ouré 
e en tuz les bons lius esté 
ne uoleit plus tenir suiour 
vers son pais prist le retour 
il erra tant par ses iournez 
ke par chimins ke par estrez 
ke al brace seint iorge vynt tut dreit 
kar par iluc son chimin esteit 
iluc li prist maladie si grant 
si angususe e si pesant 
k il ne put auant errer 
iluc li estuet suiourner 
veirs est k um dit en l escripture 
sage est ki en dieu mette sa cure 
ki en son quer ad confermé 
fey esperance e charite 
par tut put aler asez seur 
s il murt si murge a bon eur 
kar en l omme n est pas sa veie 
ainz est en dieu qui le conueie 
homme soleit dire e souent auent 
til vait hors qui ne pas reuent 
si fu de cest rei peleryn 
ki dampnedieu prist en chimin 
de ierusalem ou ihesu crist 
ala marcha e nus conquist 
dieus vit que cesti fu fet 
de trestuz ses pechez net 
e aueit ces treis en sey 
charite esperance e fey 
pur ceo le vult dieus a sei prendre 
e en sa glorie seinement rendre 
li rei offe fu malades fort 
nul ne le put garir del mort 
fors dieus qu ad tuz a gouerner 
li reys fist ses priuez mander 
e il i uyndrent errantement 
pur lur segnur triste e dolent 
' segnurs " fist il ' mes chers amys 
le mal est fort dunt ieo languis 
ne vey autre rien fors la morte 
envers kei ne est nul resorte 
mult me auez lealment serui 
e bien e bel entresque ci 
e vncore ay mester mult grant 
ke vus me reseruez auant 
e vos feyes me afeyerez 
ke mon comandement ferez 
veez vus segnurs cest anel 
ke ieo mustray al damisel 
a edmund le fiz mon cosin 
kant cea endreit pris le chimin 
par sessoyne ou ieo suiournay 
ou cest anel li mustray 
de cest brief li freez present 
e de cest anel ensement 
dites li ke saluz li mand 
e par cest anel li comand 
trestut mon regne a gouerner 
en estangle ultre la mer 
qu il seit sire e prince e rey 
e qu il prie pur l alme de mey 
segnurs souent auez veu 
si en estes aparceu 
kant en vn realme ad segnur 
ki par iustice e par amur 
la gent gouerne sagement 
k il n es blesme de neient 
sil en cel poynt murt e dechiet 
ne quidez vus qu al poeple griet 
si est il " feit li reis ' de mey 
ki iesque ci ay esté rey 
de estangle ore ne puse auant 
meis a dampnedieu la comant 
bel les ai gardé cea en ariere 
e bien en dreiture pleniere 
ke vnkes par ma coueitise 
ne par sufreite de iustise 
ne perdi nul rien de son dreit 
dampnedieu mercié en seit 
meis ore auereit grant mestier 
de sage rey e bon iustiser 
ki pais e iustise maintinge 
e en amour le poeple teinge 
ieo ne sai nul plus acceptable 
ne al poeple plus couenable 
kant ieo murge e trei a ma fin 
ke edmund le fiz mon cusin 
beal est de cors dulce en sauer 
pruz e fort e de grant poer 
e de reale lyniage est nez 
par sessoyne vus en irrez 
sanz feyntise tut estrus 
le amenez en estangle od vus 
e ceo me afierez vus ore bien 
que vus pur auer ne pur rien 
ne serrez en liu ne en estal 
ou ia li mien ceptre real 
seit otrié ou seit doné 
si la noun ou l ay comandé " 
le rei prist de eus le serement 
e les chargea parfundement 
a dieu apres les comanda 
e sa benesciun les dona 
kant le rei aueit fet sa deuise 
e des prelates de seinte eglise 
aueit resceu confessiun 
e de tuz ses pechez pardun 
vnkes pus a els ne parla mot 
li rey sa bouche e ses oilz clot 
entre lur mains iluc fini 
e l alme del cors dunc parti 
vnkes enemi n out pussance 
kar il murust en tele creance 
qu il out ces treis choses en sey 
charite esperance e fey 
de ihesu crist traist a fin 
rey enoynt e vmble pelrin 
angels de ciel qui prez ierent 
en parais l alme porterent 
cesti offe dunt ieo vus di 
ki si seintement fini 
e de sa vie traist al fin 
en l eire dieu e en le chimin 
ne fu pas offe l enemis 
le rei le tirant des marchis 
ki seint ayelbrict le barun 
trai cum encriesmé felun 
e en son prisun fist gisir 
e peyne fist sufrir 
e cruelement son cors pena 
e a la parfin decola 
vn autre offe vncore i aueit 
de sessoyne qui rei esteit 
les sessoyneis orientals 
gouerna cum bon vassals 
cil fu prodomme e iustisers 
e sage rei e dreiturels si ama dieu e uerite 
e mainteint la cristiente 
k il ama dieu bien i parut 
deuant ceo qu il morut 
par la grace seint espirit 
sicum dieus roua en l escrit 
deguerpi cil femme e enfanz 
fiz e filles petiz e granz 
e son pais e son regne 
e ses hommes e son barne 
si prist l escrep e le burdun 
trestut a pe cum poun 
en pelrinage s en ueit 
vers seint pere a rome dreit 
al apostoile costentin 
de li fist le pelerin 
tundre e feire moigne profes 
si seruit dieu tuz iurs apres 
e en l abit longment uesqui 
e en l abit sa vie fini 
l alme de li coe dit l estorie 
resceut dieus en sa glorie 
de cil offe dunt ieo di ci 
ne de cil qui seint ayelbrict trai 
ne fu pas offe li palmiers 
li seint homme e li dreitureres 
li del sepulcre repeirant 
resceut maladie si grant 
qu il morust en tele manere 
cum ieo vus ay dit cea en arere 
cil fut vn de reys seneghan 
ki dedenz ceissant e vn an 
regnerent deuant seint edmund 
le dareyn d els e le secund 
de seint edmund le bon barun 
fu cesti offe sanz mesprisun 
qui al brace seint iorge fu mort 
dunt grant damage fu e fort 
de ki mort sa gent funt tel doel 
morz uolient estre a lur uoel 
mult demenerent grant dolur 
les genz offe pur lur segnur 
li seneschal li buteilier 
li chamberleng li despenser 
vsser cou li seriant 
pouer riche petit e grant 
plurent crient e tel doel funt 
il n ad si dure homme en cest mund 
qui ueist lur contenement 
ke n ust lur grant doel demené 
kant vnt lur grant doel demené 
e lur segnur vnt enteré 
vers lur pais la veie tienent 
e parmi sessoyne s en viennet 
al rey de sessoyne vienent dreit 
qui cosin lur segnur esteit 
si li cunterent la dolur 
e la perde de lur segnur 
kant il oy mult li desplout 
vnkes mes si grant doel ne out 
li rei en vne chambre entra 
e son cosin mult regreta 
plure wayment e tel doel fet 
ke ne l poeit nul mettre en het 
en la chambre treis iours estut 
qu il vnke ne mangea ne but 
ne ne fina de doluser 
ne ne voult a homme parler 
kant edmund oy la nouele 
del rei offe ne li fut bele 
einz fist l enfant doel si grant 
vnkes ne veistes enfant 
qui greindre doel ne marrement 
vst pur cosin ne parent 
li seneschal offe le rey 
ki les genz offe mene o sey 
a la chambre le rey s en turne 
pur son segnur trist e murne 
deus compaynuns od sey mene 
de sa compaynie demeyne 
de plus haulz e de plus uailanz 
de plus sages de mielz sachanz 
a la chambre le rei entrerent 
e dulcement le cunforterent 
' sir " funt il ' leissez ester 
cessez de uostre doluser 
kar bien sauez que tuz murrum 
e eschaper ne purrum 
ia pur plure ne par doluserie 
ne recouera mort la uie 
meis tant i put homme gaynier 
les oilz e le cors enpirer 
kant nul n i poet el conquester 
bien deuez lesser le plurer 
e recouerer uostre confort 
e feire bien pur l alme al mort 
nus auum en a conseilier 
que doluser e waymenter 
rey nus sumes tut a estrus 
pur grant chose uenuz a vus 
kar rey offe tant cum il iut 
en maladie dunt apres murut 
kant il senti qu il dut murir 
tuz nus fist deuant uenir 
e si nus fist sur seinz iurer 
e nos feyes nus fist afier 
que nus tuz estrusement 
ferum son comandement 
pur nus comencea a retreire 
de vostre lin de uostre eyre 
kant il out longment retraiz 
vos bons ouers e uos feiz 
si parla de edmund vostre fiz 
cum il est beals e escheuiz 
sage e pruz dulce e membrez 
curteis ensegné e senez 
pus hosta le anel de son dey 
qu il resceust kant il fu fet rey 
le anel qu a uostre fiz mustra 
kant de cest pais s en ala 
vers ierusalem ou nus fumes 
e la grant perde resceumes 
de li qui si auum perdu 
le rey offe qui prodomme fu 
il nus comanda finement 
que nus par itel serement 
k il deuant li nus fist iurer 
a mielz qu il sout deuiser 
sur les relikes vertuuses 
seintes riches e presiuses 
a mielz qu il nus sout escharir 
e la parole mielz furnir 
ke par cest anel que tenum 
e que nus ici vus musterum 
sysissum edmund vostre fiz 
del realme e des apentiz 
de estangle e de tut le pays 
cum il mielz l out quant il fu vifs 
son ceptre e sa corune de or 
sa ueissele e tut son treisor 
nus ad reys offe comandé 
que a uostre fiz seit tut liueré 
vncore i ad en le serement 
e en fiances ensement 
que ne poeum pas suiourner 
ne en cest pais demurer 
fors soulement vne quinzeyne 
e dedenz cel terme demeyne 
deuum vostre fiz mettre en mer 
e en estangle od nus amener 
si vent nostre eire ne deslaie 
de tant nus porta il manaie " 
li reis respont ' seneschal mestre 
ceo ke vus dites ne put estre 
kar ne l otreiereie mye 
de edmund mon fiz la departie 
pur tut l aueir ceo est la summe 
k est de sessoyne deske a rumme 
ne otrieray le seurer 
ne se feiterement mener 
si loinz de moy mon fiz edmund 
ne l ferey pur tut le mound 
mult fu prodomme le seneschal 
sage queinte e bon vassal 
rei " fet il ' ne te pas meruayle 
meis prenez vus autre consayle 
si vus le deuez retenir 
k il ne deyue of nus uenir 
par agard de cristiente 
si homme la garde en lealte 
bien il deit venir sir rey 
e vus say bien dire pur quey 
pur sauuer nostre serement 
e nos fiances ensement 
ke meymes pur li en gage 
grant doel sereit e grant damage 
ke tanz e de tele parente 
cum nus sumes dampné 
pur le venir e pur le aler 
d un enfant iesque ultre mer 
e reuenist quant il uoldreit 
ia nul homme ne l cuntreestereit 
qu il ne pust reuenir 
kant il voldra a son pleysir " 
li reis est en plusurs purpens 
si se purpense en plusurs sens 
si les dit estruseement 
ke l enfant ne amenerunt nient 
e nepurkant a la parfin 
de la chambre ist le chief enclin 
en la sale vient erraument 
si s est asis entre sa gent 
ses erceuesques ad mandez 
ses euesques e ses abbez 
cuntes baruns e ses princiers 
e uauasours e chiualiers 
cunseile les ad demandé 
de ceo que offe li aueit mandé 
la parole les ad mustree 
de chief en chief cum est alee 
ke li reis offe son cosin 
kant il murust e treit al fin 
par ses consiliers plus priuez 
ki mielz furent de li amez 
l ad de son fiz edmund requis 
k il seit rei en son pais 
en estangle ou il maneit 
e dunt il sire e rei esteit 
' e li rei offe a li doune 
son ceptre de or e sa corune 
son uessel d argent e de or 
e son aueir e son tresor 
e si ad mys tute sa gent 
par fiance e par serement 
qu il of els le amenerunt 
en estangle e rei le ferunt 
vncore i ad es couenances 
e serement e en fiances 
k il ne poent pur nule peyne 
ci suiourner ke un quinzeyne 
ne sanz mon fiz passer 
ne ultre cel terme ci ester 
ceste auenture me ad mandé 
offe par sa gent plus priuee 
par ses lettres e par son brief 
ke lire ai feit de chief en chief 
e par ensegnes del anel 
k il mustra al enfant bel 
kant de li s en ala 
de cest pais ou suiourna 
ore m estoet vif conseile auer 
de mon fiz fere remaneir 
e de ces messagers sauuer 
des fiances e del vouer 
segnurs pur dieu ore en pensez 
ki les honurs de mey tenez 
de ceste chose traire a chief 
me donez vif conseil e bref " 
des ordenez tut li plus sage 
li plus senez de greinur age 
ki plus out oy e veu 
vnt al rey dist e respundu 
' sir reis a nus entendez 
ki vif conseil nus demandez 
kant sur nus est le conseil mys 
nus vus dirrum nostre auys 
offert vus ad mult grant amur 
offe li reis e grant honur 
kant edmund uostre fiz fet heire 
de son realme e son aueir 
dunt sire fu quant il fu vifs 
e en cest secle poestifs 
le realme hautement doune 
a uostre fiz e l abandoune 
par ses conseilers plus priuez 
ki plus erent de li amez 
e ki plus sunt poestifs 
en le realme e en le pais 
e ki tut vnt la segnurie 
e les fermetez en baylie 
grant lealte les fist feire 
kant par ci feseient lur repaire 
fey lealte e grant amur 
vnt porté vers lur segnur 
fetes reis ceo ke vus dirrum 
ia ne vus forconseilerum 
treis bons niefs comandez quere 
les plus riches de uostre tere 
si fetes mettre sanz faile 
asez guarisun e vitaile 
e mult seient bien ustilez 
e richement aparaylez 
si mettez pur les niefs duire 
e bien e sauuement condoire 
mariners bons queintes e sages 
ke tuz conusent les riuages 
e de la mer seient apris 
desque en estangle le pais 
si les donez mult largement 
riches dras e or e argent 
si fetes liuerer as vassals 
beles armes e bons chiuals 
e uostre fiz les comandez 
e lurs seremenz en pernez 
ke lealment li seruirunt 
e sauuement le garderunt 
en bois e plains e enz e hors 
cume memes vostre cors 
e vint chiualers eslisez 
des meliurs e des plus presez 
de la mesney offe le rey 
ki pur tun fiz uienent a tey 
kant ces vint auerez esliz 
si les comandez uostre fiz 
liuerez les l une nief de treys 
en autres deus seient lur herneys 
si s en algent bald e seur 
dreit en estangle a beneur 
si seit uostre fiz rei de la 
e vus rei e sire de cea 
vos regnes aiez en comune 
mielz valent deus realmes que vne 
son pere estes il uostre fiz 
ne poez pas estre departiz 
nul ne vus put fere luinteins 
kant tant estes parenz procheins 
mal ait son cors de tut endreit 
ki le partir de vus uoldreit 
cil est departi a tut dis 
ki pere e mere e ses amis 
deguerpist e sa ueie tient 
e iames apres ne reuient 
si n est il mye rei de vus 
assez estes procheins p1-3 andeus 
kar kant vus le uoldrez ueeir 
e son contenement saueir 
ne uus estut fors passes mer 
e a leysir of li parler 
e kant vus uoldrez reuenir 
reuenez a uostre pleysir 
e uostre fiz tut ensement 
vus poez uenir ueir souent 
sanz grant trauaile e sanz ahan 
vne fez ou deus en le an 
issi sauuerez ceste gent 
des fiances del serement 
k il feseient a uostre cosin 
rei nus sumes a uus enclin 
si sumes tut vostre feeil 
ki desdira icest conseil 
n aiyme pas vus ne uostre fiz " 
tuz se greent granz e petiz 
e dient tuz ' bien est a feire 
ne se deit pas li reis retreire " 
le rei dit que ceo n ert ia 
ia de li ne departira 
son fiz edmund ne tant ne quant 
k il plus ayme ke rien viuant 
tant cum li clerc e li lettré 
li plus sage li ordené 
li riche cunte e li barun 
sunt en cele grant contenciun 
este vus en la sale atant 
vne dame pruz e uaylant 
romayne fu de rome nee 
seinte dame sage e senee 
vedue ert enpres son segnur 
si fu donee al creatur 
dieus l aueit de bien replenie 
ke meinte bone profecie 
diseit la dame qui pus furent 
trouez ueires cum estre durent 
la dame ert mult aquente al rei 
e al gent que aueit of sei 
en la cite de rome anceis 
kar alez i esteit li reis 
enceis que edmund fu engendré 
son fiz i fu le rei alé 
en oreisuns hors de sa tere 
seint pere de rome requere 
kar custume esteit a cel iour 
ke rei duc e emperour 
se soleient mettre en le veiage 
de seint pere en pelrinage 
ne tienent plait de riche homme 
ki n eust esté a rome 
la bone dame dunt parlum 
e dunt nus parlance feisum 
aueit a rome mult serui 
le rei e sa gent autresi 
e enueyé meint bel present 
e feite meint bel present 
e souent od le rei parlout 
tant cum li reis suiournout 
le rei aueit la dame chere 
e mult l ama de grant manere 
pur son sen e pur son saueir 
e pur ceo qu ele diseit si ueir 
de ceo que li reis demandeit 
souent esproué l aueit 
pur le conseil que entr els teneient 
e la priueete qu il aueient 
en erent esbay plusurs 
e diseient que ceo ert amurs 
mais ceo desdiseit lur curage 
ke la dame ert de grant age 
al departir que li reis dut 
e qu il vers son pais s esmut 
de rome u out fet son ueiage 
pur dieu en pelrinage 
si vint la dame al deseurer 
a departir of le rei parler 
cum la dame entrer deueit 
en la chambre ou le rei esteit 
auis li fut que vne flambe grant 
cum ceo fut de feu ardant 
s en issit hors del piz al rei 
ke tel clarete gettout de sei 
cum ceo fut reis de soleile 
kant matin surt en est uermeile 
auis li fu que le reis se tendi 
ke hors del piz le rei issi 
parmy les nues tut defrunt 
iesqu al souerein ciel amunt 
de cel rai katre rais isseient 
ke en quatre parz se estendeient 
le vn amunt vers orient 
e le autre vers occident 
e le tierce de vers medi 
le quart vers north se estendi 
li rey les vist si se esbay 
e la dame tut autresi 
n est merueyle si se esbaierent 
kant icel merueyle virent 
meis la dame fu queinte e sage 
si fist semblant en son curage 
sicum ele ne l vit mye 
kant la clarte fu esuanye 
li reys od la dame parla 
conge ad pris si s en ala 
pur ceste auenture demeine 
vint la bone dame romeine 
al rey de sessoyne en sessoyne 
ki entendeit a la bosoyne 
ou sa cure enforcir e greindre 
de edmund son fiz feire remeindre 
kant la dame fu descendue 
e en la curte al rey veneue 
en la presence le rey s est mise 
e tut dreit deuant li assise 
issi ke vnkes ne la salua 
ne de rien ne la reisna 
ne bel semblant n a li feseit 
cum a rome fere soleit 
li reys la agarde e la conut 
si se merueyle cum il dut 
pur quey la dame i fu uenue 
e ke ceo deit que ele ne l salue 
e pur quei e ke ceo deueit 
ke si murne chere feseit 
le rey leue si le apella 
mult la cheri e honura 
si l ad de iuste li asise 
e mult doucement l ad requise 
k ele li die maintenant 
pur quey feseit murne semblant 
e de li se trea ariere 
' sachez " fet il ' ma dame chere 
ke ieo n ay si cher aueir 
si vus le uoldriez aueir 
ke n a vus seit dame abandoné 
trestut a uostre uolente 
reis " fet ele ' ceo sai ieo bien 
meis de tut ceo n ad rien 
ieo ne vinch pas en ceste tere 
pur tresor ne pur aueir quere 
assez en ay la dieu merci 
meis rey ieo su uenue ci 
numement pur vus ueir 
e de uostre oure alques saueir 
kar autre chose sir rey 
quiday en vus ke ieo ne uey 
e vus sai bien dire coment 
a rome fustes veirement 
en vrisuns pur dieu seruir 
e vos pechiez espeneir 
ieo parlai a vus mult souent 
e conselai bonement 
de dieu amer de dieu seruir 
e sur tut rien obeir 
kant aler vus en deuerez 
enceis que vus en alisez 
i vinch ieo reys a uostre aler 
priuement a vus parler 
si cum ieo en la chambre entrai 
me fut auys que ieo vei vn rai 
de grant clarte cler e vermeile 
cum ceo fut rey de soleile 
hors de uostre piz reis saliir 
amunt al ciel par grant hair 
de cel rai quatre rais eissirent 
ki en katre parz s espandirent 
a merueyle m en esbai 
kant ieo cele merueile vi 
e vus sir rei de sessoyne 
en ustes pur mey verguyne 
meis ieo ni fis vnke semblant 
ke ieo li vis tant ne kant 
mult le ai celé rey longment 
kar ieo quidoue veirement 
e si la veie espermentee 
ke dieus qui est uerei clarte 
verei lumer e uerei solaile 
par sa grace e par son consaile 
vus muntast en mult grant haltesce 
en grant pussance e en richesce 
e ke dieus vus donast tel heir 
ki par son sen e son saueir 
muntast en si grant poeste 
ke tut le mound en fut parlé 
e ki cristiente amast 
e maintenist e enhalceast 
ou ke dieus vus donast le doun 
de aler en estrange regioun 
dount vostre honur fut mielz cruz 
e uostre noun fust plus cremuz 
le miracle ke nus veymes 
reys kant a rome departimes 
si est mult grant signifiance 
de haltesce e de grant pussance 
ou de glorie celestiene 
ou de grant honur teriene 
ke deuereit auenir pur ueir 
ou a vus reys ou a uostre heir 
vus ne sauez ke ceo iert 
meis ore vei bien i pert 
ke vus estes vers dieu enfrez 
e de mult grant chose forfez 
k il si vus ad cuilli en he 
kant vus ad si del tut osté 
del riche tresor e del doun 
de ceste grant demustreisun " 
li reys a la romeyne entent 
e suspire parfundement 
deuant tute sa gent gehi 
le auenture e la descoueri 
cum la dame l aueit dit 
tut issi l out li reis escrit 
a vn euesque bayla l escrit 
e cil de chief en chief le lit 
en ordre dist cum veu aueit 
la dame ke uenue esteit 
vn euesque pruz e sene 
sage clerc e bien lettré 
dit oyanz clers e oyanz lays 
' sir reys " fet il ' icest rays 
ke issit hors de uostre piz 
ceo est uereyment uostre fiz 
edmund qui reys ert del regnee 
ke rey offe li ad donee 
a li serra estangle enclyn 
e kant il trerra a sa fin 
la companye seint michel 
porterunt s alme en ciel 
od grant lumer od grant clarte 
deuant dieu en sa maieste 
e les rays ke de li surderunt 
e par la tere se estenderunt 
ceo ert la bone renomee 
ke de li ert par tut cunté 
rey ne le deuez pas cuntredire 
kant dieus li treseintim sire 
si aperte signifiance 
vus mustra deuant la nessance 
de uostre fiz ke auez tant cher 
mult le deuez bien otrier 
k il alge en estangle el pays 
si seit reys e poestys " 
li reys forment s escrient en plurs 
si les ad dit ' beals chiers segnurs 
kant dieu le volt feire l estuet 
kar autrement estre ne puet " 
li reys comanda les nefes quere 
les meliurs de tute sa tere 
si fist metre a grant fusun 
vitayle e asez guarisun 
e vin e clare e piment 
e vessel de or e de argent 
si i fist mettre marinals 
mult fortes e pruz e bons uassals 
queintes d ewe e sages en mer 
e ki bien seuent nefes guyer 
e pus eslust vint chiualers 
li reys de cels qu il out plus chers 
e vint cheualers ensement 
de la mesnee e de la gent 
offe le rey ki les tramist 
e ke les seremenz en prist 
tant cum il furent ceo m est auys 
karant chiualers de pris 
li reys les dona bels conreiz 
armes destrers e palefreiz 
e or e argent a plente 
e son fiz les ad comandé 
e la plus bele nief de treys 
e deus fit mettre lur herneys 
kant il d errer sunt apresté 
hors del hauen se sunt buté 
li reys ne fine de plurer 
kant il les vit en mer entrer 
a dieu les comande si les lest 
e en plurant ariere vest 
kant les treys neifes sunt hor de port 
lur batels deuers le bort 
treistrent en la nef maintenant 
li marinal e li seuant 
la nef fu forte e mult bele 
bien fete seure e nouele 
ou seint edmund esteit li ber 
ki vnke mes ne fu en mer 
li seruant e li mariner 
en vunt lur cordes adrescier 
chescun mariner del esneke 
forment le sigle deshaneke 
lur hobens estreinent uers destre 
hors lancent lof vers senestre 
la veile treient iesqu al hune 
e al vent la firent comune 
le boelin halent al vent 
ki l ore recoilt e supprent 
kant la nief aueient apresté 
a dampnedieu l unt comandé 
pus atturnerent el batel 
li chamberleng al damisel 
vn riche lit de noble atour 
ou il alient lur segnour 
les chiualers ki en la nief sunt 
ki gardent lur segnur edmund 
en le batel sunt entré of li 
si parolent pur l ennui 
as eschesse geuwent e a tables 
dient respiz e cuntent fables 
meis ki k entende al enueiser 
li ber entent a son sauter 
ke en sessoyne aueit comencé 
dunt apris aueit la meyte 
le iour siglent a grant dedut 
si feseient tute la nut 
lez la costee de sessoynne 
ke la nief guaires ne s esbaine 
iesqu al demain al einz iurnee 
ke l albe del iour fu escreuee 
suple vent vnt mer pleine e bele 
la nief ne crole ne chancele 
as marinals en peise fort 
k il n unt vent ki plus tost les port 
le secund iour vnt tant siglé 
e la nute a cel estele 
l al tierz iour vnt frise veue 
de loinz cum ceo fut vne neue 
iesqu al quart iour d un uent de bise 
siglent la costere de frise 
tant qu il acostent houtlande 
vne contree large e grande 
le quint iour de houtlande veienent 
les granz faleises ki blancheient 
le sisme iour vne contree 
acostient que est grande e lee 
selande la apelent la gent 
al honur de flandres apent 
dunc lur surt vn uent de vers tere 
si les feseit damage e guere 
kar tant furent loinz en la mer 
k il ne porent a port aler 
la mesnee en est malbailie 
kar douce ewe lur ert failie 
mult en sufrirent grant hachie 
les esquiers e la mesnee 
des deus niefes ke vindrent deriere 
ki ensewirent la primiere 
l enfant oy la nouele 
edmund sachez ne li fu bele 
sur ses peiz en estant s est mys 
vers orient turna sun vys 
dieu reclama deuoutement 
k il ait pite de sa gent 
a genuilluns s est acuté 
e dampnedieu ad reclamé 
k il tel ore lur tramette 
ki a sauue porte les mette 
oyez la primere uertu 
ke dampnedieu fit pur son dru 
seint edmund sicum il oura 
e de fin quer dieu reclama 
il ne aueit mye par ouré 
k il n unt vent a uolente 
vn uent surst de uers miedi 
bien aspre ki les acoilli 
ki en la ueile e en lur tref 
fiert si enpeint auant la nief 
les mariners en sunt mult liee 
lur lof vnt enz mult tost lancié 
e alaschent lur boelins 
e estreinent lur holgurdins 
aspre est le uent li 
vnc ne les couint haneker 
bon vent aueient e bien portant 
tut le iour siglent a talant 
e tute la nute al serin 
desque il aiourna l endemain 
si tindrent a la halte mer 
le soleil lieue e halt e cler 
bels est le iour li tens seriz 
le vent de su lur est failliz 
k il ne porent aler auant 
ainz vunt en halt mer wacrant 
e kant vynt entre tirce e prime 
ke le soleil abate la rime 
dunc lur surst deuers orient 
vn dulce ore vn suple vent 
ou il se sunt longes tenu 
tant qu il vnt choisi e veu 
e virent clerement la sen 
des granz faleises devers len 
cele parte siglent a espleit 
tant cum la nief aler poeit 
tant vnt siglé tant vnt uagé 
ke a la tere sunt aprochié 
pus vnt hors lancé lur batel 
a tere mistrent le dancel 
edmund lur naturel segnur 
par la grace del creatur 
ke dieu clayme en la prophecie 
sicum nus mustre la clergie 
oysel uolant de l orient 
e de luin homme a son talent 
les nefes tutes treis ariuees 
sunt a la tere enancrees 
a mesmes d un petit terel 
a merueile aate e bele 
ki a cel tens esteit clamé 
maydensbourne en engleis 
e chambre as puceles en franceis 
e la vile de li ad noun 
en engleis hunestanestun 
e en franceis est apelee 
la vile de piere melee 
quant seint edmund fu uenuz 
a tere e hors del nief eissuz 
en vne planesce acceptable 
e bele e uerte e delitable 
deliez la mer en oreisuns 
chey li ber a genuilluns 
e preia dieu pitusement 
pur le pais e pur la gent 
la mustra dieu qu il aueit chere 
e sa oreisun e sa priere 
kar la uertu de sa oreisun 
mustre le pais enuirun 
k a hunstanestun apent 
ceo seiuent bien tut la gent 
ke la tere est plus gaynable 
e de tuz biens plus fusunable 
en est e gette meldres blez 
ke nule autre tere deleez 
kant seint edmund out ouré 
e dampnedieu out reclamé 
ses hommes li ameinent deuant 
vn palefrei sueif amblant 
si cum li ber munter deueit 
vers occident garde e veit 
e veit hors de la tere saillir 
dulce funteines par air 
od dulce curs od clere grauele 
nul ne poeit choisir la plus bele 
cuntre curent vers la mer 
semblant funt de li welcomer 
del liu dunt les russels sunt surs 
jesqu en la salse funt lur curs 
e isnelement se destendent 
od duz murmure en mer descendent 
mult par sunt bones les funtaynes 
pur beyure n ad suz ciel si seines 
e meint homme iesq a cest iour 
en garist de meint dolur 
de meint grant enfermete 
en vnt plusurs eu sante 
e kant li ber fu coroné 
e il fu fet reys del regne 
le liu out chier si l ama tant 
k il fist feire maintement 
vne sale riche e real 
grant e noble e emperial 
e vne mult riche chapele 
halte e auenant e bele 
ou li seint reys soleit aourer 
kant il soleit suiourner 
e pus apres quant il rey fu 
e le realme aueit resceu 
le liu ama si out mult cher 
souent i soleit repairer 
mult il soleit uenir souent 
e souiurner priueement 
les baruns ki od l enfant esteient 
e ki en lur garde aueient 
le amenerent tut sagement 
sanz noise e sanz seu de gent 
a vne cite noble e grant 
ke en cel tens ert riche e uailant 
e de mult noble renomee 
atleburg esteit apelee 
la cite atle l apela 
atle li reys ki la funda 
vncore i ad vile champestre 
a cels de mortimer soleit estre 
en cele cite miest en fin 
edmund tut vn an enterin 
e son salter il paraprist 
par la grace ihesu crist 
k en sessoyne aueit comencé 
dunt apris aueit la meyte 
e autre sen aprist apres 
dunt sage fu a tut dis mes 
ceo li fist dieus par sa puissance 
e par sa dulce purueance 
e kant le regne out en sa main 
al gouerner fu plus certain 
ceo est grant sen e curteisie 
kant prince ou rey entent clergie 
al regne gouerner li ualt 
kar quant le sen des autres falt 
par le clergie qu est aguwe 
ad tost sen e reisun suwe 
kant les autres n i veient goute 
la clergie le sen i bute 
edmund cum ieo ai desus dit 
suiurne en atleburg la cizt 
pur ceo le feseient suiurner 
en atleburg e demurer 
cels qui l en pais mené l orent 
kar il soucherent bien e sorent 
ke li barun plus poestifs 
e li plus riche del pais 
kant il de la morte offe oyreient 
pur le realme offe mesuuereient 
si feseient tut li barun 
e furent en grant contenciun 
chescun d els uoleit endreit sey 
de la tere estre sire e rey 
l estreif dura vn an enter 
pur poi ne surst grant encumbrier 
kar les teres ultre marines 
k a cel pais erent veysines 
ke homme clayme collaterals 
les promistrent gueres e mals 
k il les vendreient assaillir 
s il ne uolsissent obeir 
a els e rendre les treu 
kant la tere e le pais feu 
si longment sanz chief segnur 
le poeple en est en grant errur 
en grant crieme en grant turment 
e doutent que foreyne gent 
viengent sur els si les asaile 
si enuers els pernent bataile 
sanz cheueteyn e sanz segnur 
ki les maynting en estur 
kant il n unt ki les mayntinge 
si crement ke les mesauienge 
cunseil vnt demandé e quis 
de tuz les sages del pais 
a castre funt lur assemble 
ke dunc ert de grant renomee 
tuz les plus sages del regnee 
e li euesque e li abe 
li sage cunte e li barun 
furent a cele electiun 
entr els cunseil vnt demandé 
de ki rey ferunt del regnee 
li seneschal lieue en estant 
ki mult sages ert e ualiant 
ki a la mort fu offe le rey 
e ki edmund amena od sey 
' segnurs " fet il ' ore escutez 
ke mestier de conseil en auez 
a rey eslire e segnour 
ki le pais guart a honour 
e al poeple seit acceptable 
e sage duitre e couenable 
acheisun ne reisun ne vey 
ke meis puissez estre sanz rey 
e kant rey vus estuet auer 
errer vus estuet par sauer 
de tel eslire de tel choysir 
ki en pes vus puse maintenir 
e dreit e iustice garder 
e la tere en pes gouerner 
mult vus fu li reys offe amys 
e vus ama tant cum fu vifs 
sage rey fut e bon iustiser 
e seintment murust ultre mer 
ieo fu of li quant il morust 
mult me peisa ke morir dust 
deuant ceo ke la morte li prist 
par fey e par serement me mist 
e mey e tute sa autre gent 
mist par fey e par serement 
ke quant nus returnerum 
par sessoyne nus realisum 
ou li reys e nus suiournames 
kant a ierusalem alames 
od le rey son cosin germeyn 
qui tute sessoyne ad suz sa mayn 
e ke nus menisum de frunt 
le fiz le rey l enfant edmund 
qu en estangle en feisun rey 
ceo nus fist il pleuer par fey 
offe seisi le damisel 
en cest realme par son anel 
dunt il fu fet rey e sacré 
kant il fu primier coruné 
e nus segnurs par la venymes 
tant parlames e tant feimes 
ke kant nus de iluc alames 
en ceste tere l enfant menames 
pur quey le vus celerum 
a grant peyne conquis le auum 
kant le rei offe ad le regnee 
a edmund son cosin deuisé 
par nus qui le fiz en pleuimes 
e le serement en fesimes 
ki dirra le dreit e le ueir 
bien il deit estre e rei e heir 
e pur ceo e pur autre rien 
dunt ieo vus musteray tres bien 
le deuez choisir e eslire 
k il seit de vus e rei e sire 
edmund est mult de halt parage 
e ne est de real liniage 
e la bealte de li est si grant 
ke en mund n ad si bel enfant 
e od la grant bealte de li 
vnkes puiske ieo ne fui 
ne vi plus sage creature 
de sen de reisun de mesure 
ne qui plus tost seust iuger 
vne reisun ne desreisnier 
segnurs mult est l enfant edmund 
de acue sen e de parfunt 
e kant il est cosin le rey 
offe ki si nus mist par fey 
k il seit reys de cest pais 
ieo vus di bien le mien auis 
qui ceste chose volt desdire 
qu il ne seit e rei e sire 
de cest pais de cest regnee 
segnurs sachez en uerite 
ke nus enfin destrut serrum 
e le realme perderum 
kar si son pere en sessoyne 
ki rey est oyt la grant vergoyne 
que vus l auez si refusé 
bien le di par ma lealte 
of mult grant gent sur nus uendra 
e la tere e nus destruera " 
kant il aueit dit e parlé 
e tut son auis mustré 
l euesque de norwiz parla 
e tut le poeple l escuta 
' segnurs " fet il ' ore escutez 
si ieo di bien s il grantez 
mult ad ouré li senschal 
cum sage homme e cum leal 
cum prodomme cum sené 
quant a nus ad le dreit heir mené 
de ceste nostre regiun 
dunt vus estes en contenciun 
ne entent ne sey plus dreit heir 
qui mielz deyve le regne aueir 
ke edmund l enfant qui cist message 
vnt amené pur le heritage 
fiz de rei est de halt gent 
cosin offe e prochein parent 
le rey qui deuant qu il fini 
de cest realme le seysi 
par son anel que a li tramist 
heir e rey e segnur le fist 
e od tut ceo mist ceste gent 
e par fey e par serement 
ki en cest pais le amenerent 
e qui le message aporterent 
mult les deuum sauer bon gre 
quant nus vnt le dreit heir mené 
ieo vus lo que tuz i alez 
e mult tost a rei le leuez " 
tuz se grent grant e petit 
mult par ad l euesque bien dit 
dunc se leuent tute la gent 
riche poure comunalment 
a vne voyce e a vn cri 
en vn uoler sunt parmi 
en vne mesme uolente 
cum dieu les out espiré 
a atleburg en vunt tut dreit 
ou l enfant edmund esteit 
si l unt a bures la cite 
mult honurablement mené 
iluc le feseient coruner 
e haltement a rey sacrer 
de l euesque qui hubert out noun 
qui par mult grant deuociun 
fist le seruise e la feste 
mult haltement ceo dist la geste 
bures esteit dunc cite 
en cel tens de antiquite 
de grant honur de grant noblesce 
e cite de mult grant haltesce 
kar la soleit homme coruner 
les reys enoyndre e sacrer 
qui d estangle furent eslit 
tele dignete aueit la cit 
de bures que vncore est asise 
mult bien e de mult ble guyse 
de sur vne euwe redde e pure 
que la gent apelent l esture 
marche est e deuise certeyne 
entre estsex e suthfolc demeyne 
ceste grant chose fu parfeite 
e parfunie e a chief treite 
dunt ieo vus ay ici cunté 
le iour de la natiuite 
del rey des reis qui tutes choses 
ad en sa poeste encloses 
qui les regiuns done e tolt 
e les despent la ou il volt 
kant edmund li seint ber 
dunt auant vus uolum mustrer 
fu feite cheueteyn e segnur 
e rey de cel grant honour 
sapience li fu ueysine 
ke l enseigne aprent e doctrine 
e plus e plus i met le sens 
en son quer e en son purpens 
cum en dieu se deit contenir 
e coment la gent maintenir 
e cum grant chose ad conquise 
e cum grant feisance enprise 
e cum grant fes ad sur sey 
cil qui de tere est prince e rei 
de tut ceo puruit la reisun 
la mesure e la mesprisiun 
par le conseil de la mestresce 
sapience que est furmeresce 
de tutes les choses del mund 
ke feites e creez sount la clayment 
tuz cels qui mesure e dreit ayment 
li ber seint edmund sa doctrine 
ke treit bien e sa discipline 
sa simplesce ert tant enteriné 
dulce amyable e columbine 
a sa fierte si atempree 
e de tut si a mesuree 
columb sanz fel vers ses amys 
esteit e vers ses enemys 
eueziez plus que draguns 
esteit plus fiers que nuls leouns 
e contre pensez de purpens 
e quancqu il diseit esteit sens 
tant par ert e ferme e estable 
en mesure que vnkes diable 
par engin ne purreit fere 
de dreit de reisun retreire 
ne mal engin par coueityse 
qu il se treisist de iustise 
ne l purreit vnc par nul arueire 
par douns ne promesses deceyure 
e la chose qu il ne saueit 
entendantment enquereit 
la real veie issi erra 
qu il vnkes hors ne ala 
ne trop a destre enhalceant 
ne trop a senestre apuiant 
a vices ne a iniquite 
del humayne fragilite 
issi par reisun e dreiture 
l estreite lyne de mesure 
tant que ultre ne passa uers destre 
ne hors ala deuers senestre 
qui hors de cele lyne va 
reisun dreit ne mesure n a 
as vedues e as orfanyns 
fu pere puis enteryns 
franc e larges as bosoynus 
as poures e as saufreytus 
tuz iours recorde en son corage 
le dit ke iadis dit vn sage 
establete vnt rei e princier 
ne te voyle trop enhaucier 
meis tel seies entre ta gent 
sicum vn d els comunalment 
issi fu seint edmund a suens 
franc deboneire e simple e bons 
e pur ceo qu il de cels esteit 
dunt l apostle nus amenteit 
nus sumes a dieu bon odur 
en tuz lius e bone dulceur 
en cels qui prisent de frunt 
e en icels qui salf resunt 
cum par tut flaire le flairur 
de dieu e de sa dulce odur 
ceo est la bone renumee 
de vie honeste demustree 
qui esclerzist tuziurs apres 
en bone fame loinz e pres 
si fu de la vie al barun 
seint edmund dunt nus parlum 
ceo dit seint augustin le grant 
vus qui amastes le bien feisant 
vus uesquistes sanz nul retur 
en dieu e en sa dulce odur 
e par icel odur demeyne 
remort celi qui trop se peyne 
de enuie auer sur tute rien 
vers celi qui tuziours fet bien 
de tels enuius a estrus 
fu lothebroc li enuius 
qui mult fu riches de grant fin 
meis trop esteit felun veisin 
kar fel esteit vers ses procheins 
e mult cruel uers les lonteins 
gopil a tuz uers ses parenz 
e enemi a tutes genz 
lothebroc soune en engleis 
ruisel hainus en franceis 
vereyment hainus esteit 
il e ceo que de li surdeit 
kar il aueit treis fiz feluns 
e si vus dirrai bien lur nuns 
yngar aueit a nun li ainne 
hubbe l autre baerin li puisne 
en vn angle mananz esteient 
delee danmarch ou maneient 
en mer ert cel liu en angle 
mult bien enclos e bien fermé 
qu il ne doteient nuls genz 
ne les guteis lur parenz 
qui cele gent cum mort heiaient 
kar plusurs mals fet les aueient 
cil lothebroc e ses treis fiz 
furent de tute gent haiz 
kar vthlages furent en mer 
vnkes ne finerent de rober 
tuziurs vesquirent de rapine 
tere ne cuntree veisine 
n ert pres d els ou il a larun 
n eusent feit enuasiun 
de ceo furent si enrichez 
amuntez e amanantez 
qu il aueient grant aunee 
de gent e mult grant asemble 
qu il aueient en lur companye 
kant erreouent od lur nauye 
destrut en aueient meint pais 
meint poeple destrut e occis 
nule contree lez la mer 
ne se put d els ia garder 
icels genz ices tiranz 
furent de curage mult granz 
armes aueient merueilouses 
granz a desmesure e hidouses 
od tut ceo chescun sa partie 
out de chescune felonie 
yngar ert si fel e culuert 
e de felunie si ouert 
ke nul conustre ne l poeit 
si fel si atilus esteit 
que a nul homme ne deist 
son corage ne descouerist 
hubbe fu sorciers si sout tut le estre 
de sorcierie si fu mestre 
ia ne fust host qu il surueist 
qu il od poy de gent ne uenqueist 
berin ert si fel e si engres 
de ire anguisuse si irés 
le ire de li fu si ardant 
suz ciel n ad homme viuant 
qu il esparniast a nul foer 
kant le ire li munt en quoer 
ke de li feist le neis voler 
ou oreile ou les oilz creuer 
ia ne li fut si fin parent 
meis il out od li vne gent 
granz e membruz ki le teneient 
kant ces hees li surueneient 
vn iour vindrent deuant le pere 
yngar hubbe e berin lur frere 
li murdrer li engres larun 
deuant lur pere le felun 
si sunt asis en sa presence 
chescun apres autre comence 
a retreire les larcins 
qu il vnt fet a lur veisins 
les murdres e les treisuns 
les roberies les arsuns 
les destructiuns d eglises 
les aguaiz e les granz occises 
dunt il vnt destrut e gasté 
meinte tere e meinte contree 
lur pere les oyt e entent 
parler si orgulousement 
les denz aguisse e cruist e gruint 
frunce del neis frunce del frunt 
roule des oilz od quer enflé 
ad si respondu e parlé 
od grant dedegne si ad dit 
' lanier " ceo ait malueis requist 
tut est vent quanque vus parlez 
n est rien de ceo dunt vus vantez 
kantes pais kantes regiuns 
kantes cites e kantes mansiuns 
auez conquis e purchaciez 
dunt de rien seiez enhalciez 
vn iuuencel de sessoyne né 
noun edmund issi est nomé 
fiz del rey qui est segnur 
de sessoyne e qui tient l onur 
od poy de gent en mer entra 
od soul treis niefes si ariua 
en estangle dunt ore est sire 
e reis e prince del empire 
le pais ad e le regnee 
suz sa main a sa uolente 
quele auenture e quele conqueste 
feistes vnc senblable a ceste 
ahi cum feit engendrure 
e cum bone nureture 
ai fet en vus e quels enfanz 
ke tant par vus feites puisanz " 
cil sunt de grant ire enbrasé 
pur lur pere qui out si parlé 
pur la vergoine qu il vnt eu 
de la sale se sunt eiseu 
trestuz pensis de ire enragez 
coment purrunt estre vengez 
de edmund le fiz le rey de sessoyne 
pur qui aueient hunte e vergoyne 
de lur pere que si les laidi 
mult en sunt irrié e marri 
purparlant vunt la treisun 
coment auerunt le barun 
e puis si unt tuz lur priuez 
e lur peres ensemble aiustez 
conseil les vnt de ceo requis 
e il les diseient lur auis 
tant en parlerent en comun 
qu il en furent trestuz en vn 
ke en estangle dreit en irunt 
e le pais tut destruirunt 
e occirunt tute la gent 
riches poures comunalment 
vielz ioefnes petiz e granz 
hommes e femmes e enfanz 
e le rey edmund tut primier 
voldrunt occire e detrenchier 
dunc feseient tost lur host banir 
e genz comencent a uenir 
vne gent hiduse e grant 
qu aueient mult orible semblant 
les vns vnt res les chefs amunt 
tut fors vn tup deuant le frunt 
e les acuns vnt res les chefs 
trestut fors vn tupet detriés 
mulz i vindrent par mer par tere 
armez e prestez de fere guere 
par mer vindrent de tute parz 
e en dromunz e en chalanz 
e en esnekes e en hallos 
en bouces en barges par tros 
mil niefes en vne compaynie 
mult asemblerent grant nauie 
ke tut fu la mer couerte 
de cele pute gent culuerte 
quant il vnt apresté lur eire 
en la mer se mettent aneire 
en halte mer s en vunt siglant 
trestuz ensemble en vn tenant 
tant vnt par cele mer erré 
e tant curu e tant siglé 
par aces e par amuntes 
vnt tant siglé par lur iurnes 
qu il vnt engletere choisie 
si l aprochent od lur nauie 
en dreit del pais del north erent 
tant cururrent qu il asriuerent 
iuste la mer sur la costiere 
od lur estoire grant e fiere 
kar nul port receiure ne pout 
l estoire tantes niefes i out 
dunt la compaynie fu tant grand 
ceo fu endreit norhumbreland 
ou cele gent sunt ariuee 
il s espandent par la contree 
mynute ert les cokes chantanz 
kant cels laruns cels malfesanz 
si mistrent parfunt en la pais 
bien vyt liwes ou nef ou dis 
ceo fu yngar qui la auala 
sur la marine hubbe leissa 
d am parz trestuz se armerent 
e lur batayles contreerent 
qu il furent al albe aparant 
kant le iur uait esclarisant 
trestuz aprestez de malfere 
li enemy li aduersaire 
dunc se desrengent e dereient 
ardent robent e preient 
en liz occient les dormanz 
e tut destrenchent les veilanz 
nul ne poeit auer garisun 
ne de sa vie ranciun 
ke tut ne seit a morte liueré 
kanque ateint vnt e encontré 
cil ki de yngar poeit eschaper 
n ad ou fuer fors vers la mer 
al encontrer ne puet guandir 
de hubbe qu il n estuet morir 
ne aueient garisun ne ados 
del morte le poeple qu il vnt enclos 
de lur deus hostes e de lur gent 
ke occis ne seient a turment 
quant cele grant prei vnt conquise 
e fet aueient la grant occise 
yngar li fel uezier lere 
prist conseil a hubbe son frere 
k il lerait la li e sa gent 
si ireit deuers orient 
la meyte del host i menereit 
e l autre meyte li lerreit 
kant ceo fu purparlé e fet 
en mer se mette si s en vet 
od grant estoire od grant nauie 
od merueyluse compaynie 
se mistrent en la halte mer 
vnc ne finerent de sigler 
tanqu il vindrent a vn port 
ke la gent clayment orefort 
ke dunc ert vne grant cite 
anciene de antiquite 
deuant le port loinz en la mer 
leissierent sigles aualer 
de tutes parz ancré se sunt 
desque la nute attendu vnt 
e quant il veient a la nuitant 
qu il virent le flot muntant 
mult tost se sunt desaancré 
e enz le port sunt tuz entré 
tuit a larun cum gopilz 
qui par nute cerche les cortilz 
pur les gelins le vilain 
dunt volt auer son uentre palin 
e cum lou fel e maldiz 
qui entre en la falde as berbiz 
kant est endormi le pastour 
si fist yngar le treytour 
ki en la tere de est angleis 
vynt cum beste munteneis 
kant les genz furent en lur liz 
e les poeples furent endormiz 
en la cite subdeynement 
entra il e tute sa gent 
quant veit que les ad si supris 
de katre parz vnt le feu mis 
dunc pristrent tut comunalmen 
le auer les dras le or e le argent 
la cite mistrent en carbun 
puis feseient tel occisiun 
de la cheitiue gent ki erent 
qui garde d els ne se donerent 
bouche de homme ne l poet dire 
le occise e la grant martire 
des cheytiues e des cheytifs 
nul ne poet d els esturtre vifs 
qu il en lur glayme encheisent 
e que orible mort ne suffrisent 
e feseient lur iniquite 
e rauirent la chastete 
de espuses e de puceles 
de vedues e de damiseles 
a grant dolur les demenerent 
e huntusement vergunderent 
e puis apres a morte les mistrent 
e detrenchierent e occistrent 
les baruns veanz lur muliers 
deglagierent les auersiers 
e les muliers tut ensement 
mistrent a morte e a turment 
ioefnes e vielz petiz e granz 
e les enfanz alaitanz 
detrenchierent e esbuelerent 
occistrent e a morte getterent 
kant lur eschec vnt iloc feit 
amunt en le pais se sunt treit 
tut autretel funt les tiranz 
des gayneurs des paisanz 
tuz les vnt mort e occis 
e lur auer robé e pris 
fors la cheytiue vilanaile 
la poure gent e la rascayle 
qu il dedegnerent a tuer 
e lur branz en els besordier 
a cels parle yngar e dist 
' vifs vus ay leessé par despist 
qu en uostre sanc ne uoile muiller 
mes beles armes ne soiller 
e si vus uolez vie auer 
si me dites tost le ueir 
de edmunt le rei de cest pais 
ou hante ou est il estais " 
cels aueient pour de morir 
ne l osent celer ne couerir 
aynz respounent ' a hailesdun 
iloc meynt ceo dit homme " 
yngar le fel dieu enemis 
de males arz coint e apris 
ententiuement le quereit 
kant souent dire oy aueit 
ke edmund le seint glorius rey 
out mult bones teches en sey 
qu il ert ioefnes d entur trent anz 
pruz bacheler fort e ualianz 
en bataile hardi e fiers 
pur ceo se hasta li auersers 
de tuz occire e tuer 
kanque en la tere poeit trouer 
ke li reis sucurs nen oust 
dunt il defendre se poust 
pur ceo se hasta yngar sanz fable 
li fel li menbré al diable 
de tost errer de tost occire 
quanqu il pout trouer en l empire 
e bien sout que li reis ne aueit 
defense ou garir se purreit 
en hailesdon en cel hamel 
ke ert loinz de burc e de chastel 
le ham le bois le euwe dele 
tut est haillesdun apellé 
ou li chiualer crist ihesu 
seint edmund a cel oure fu 
yngar li achemenien 
ki vnkes oure ne fit bien 
d errer se haste e se desreie 
a grant espleit teint sa veie 
tanqu il mesmes venu sunt 
a la vile ou ert seint edmund 
dunc ad pris vn son chiualer 
si en ad fet son messager 
' va tost " fet il ' e tost reueien 
al rey edmund si li di bien 
a mei se rende e de mei teinge 
son regne e mon homme deuiennge 
e si me doune tut son tresor 
son auer son argent son or 
treu me rende chescun an 
del regne quant aorra mon ban 
e en mes dieus ou me affi tant 
creie e les seit obeisant 
si il issi vers mei se humilie 
asez tost li lerrai la vie 
si a mei ne se voult obeir 
de dure morte l estuet morir 
e il e trestute sa gent 
ceo li dites seurement 
ne aez ia nul pour 
nus serrum pres a tun retour " 
li messager si s en uait 
e dreit a hailesdun se trait 
a la porte vynt si hucha 
e le porter li demanda 
' ki es tu va que uols que quiers " 
cil dit ' ieo su vn messagiers 
parler voldrai od uostre rey " 
le porter dit ' attendez mey 
ieo irray a li si l enquerei 
qu il voldra si vus dirrei " 
le porter va al rei nuncier 
que a la porte ad vn messager 
' e si uoldreit a vus parler " 
li reis respont ' lesse l entrer " 
li messager est venu auant 
oyant seint edmund maintenant 
e oyant trestute sa gent 
dist son message hardiement 
' reis " fet il ' entendez a mey 
e tuz cels autre que ci vey 
yngar que mult fet a duter 
en tut le siecle en tere en mer 
ki vnkes iour vencu ne fu 
ne iames ne serra vencu 
ki est nostre lige sire 
finablement vus mande a dire 
que vers cest pais ad conquis 
plusurs teres plusurs pais 
dunt tut li poeple est enclin 
a son comandement en fin 
ore est en cest regne ariué 
qu il mult parad desiré 
od grant estoire od grant nauie 
auer en uolt la segnurie 
e en cest pais volt ester 
tut cest yuer e suiourner 
si vus mande ke a li venez 
e tost son homme deuenez 
e de li tiengez vostre honour 
cum de vostre chief segnour 
chescun an treu li rendez 
tantost cum vus son ban oyrez 
e si li donez erraument 
tut vostre auer or e argent 
e k en sa creance creez 
e crestiente reneiez 
feites ceo ceo vus mande il bien 
e si vus vus retreiez de rien 
vus perderez mult tost la vie 
e le regne e la segnurie 
grant turment vus estuet sufrir 
e puis de horible morte morir 
reys responez sanz delay 
a mon segnur le nunceray " 
quant li seintim rey ceo oy 
de parfunt quor gemist e fremi 
e suspira od grant dolur 
e od grant ire e od tristur 
e vn son euesque apella 
ki ert son priuee si demanda 
quel conseil auer en purreit 
e que sur ceo li respundereit 
e cil li conseila e dist 
e loa bien qu il feist 
kanque yngar li aueit mandé 
pur auer vie e saluete 
prendre purreit confessiun 
quant alé s en fut li felun 
kant li reis l out si agardea 
vers la tere vn poy s enbruncha 
aual esgarda si se tout 
quant vne piece pencé out 
cuntre munt ad son chief leué 
oyez qu il ad dit e parlé 
' euesque dieus dunt surst tut bien 
ki iustis est de tut rien 
il seit tesmoyne de mey 
ke emperur prince ne rey 
ne nul homme que seit né en mund 
ne departira mey edmund 
mort ne vif de la charite 
ihesu crist qu en croice fu pené 
ki anel de fey ieo ay resceu 
al funz kant ieo bapticé fu 
ou deniay e deguerpi 
del tut satahnas l enemi 
e ses oures e ses pompees 
les males les desmesurees " 
dunc dist li seint reis dreiturer 
e si parla al messagier 
' digne fussez de auer la morte 
de maynes des myens meis ieo recorde 
ke ihesu nostre salueur 
pur nus suffrit morte e dolur 
pur ceo ne te uoil adeser 
ne me mains en tey maculer 
en le noun dieu uoile la morte sufrir 
mielz que a uostre rei obeir 
va t en mult tost e si li di 
cest respons que as ci oi " 
a payne aueit ces moz pardiz 
li seintim reis e parfuniz 
a payne aueit turné son oyl 
e li messager aueit passé le soil 
ai vus encuntre le fricun 
yngar li engres felun 
al messagier dit par desrey 
' di mei tost les respons le rey " 
e cil li dist de mot en mot 
cum li reis respondu out 
e li tirant kant le entendi 
si comanda tost e bani 
ke tute sa gent s espandisent 
e tuassent e occeissent 
e de querre mult les somunt 
nomement le rei edmunt 
ki dedegne ses leis tenir 
e a ses preceptes obeir 
cels s espandent amunt aual 
qui mult coueiterent le mal 
kanqu il trouerent detrenchierent 
e occistrent e deglagierent 
en la vile de hailesdun 
tut pristrent li coluert larun 
le auer ke en la vile trouerent 
n aueit meisun qu il ne pelfrerent 
dunc sunt dreit al paleis uenue 
ou le amy dieu seint edmund fu 
cum le membre ihesu crist 
trestut soul en son paleis sist 
kant choisi l unt mult tost fu pris 
a tere l unt getté e mis 
e puis apres li vnt liez 
estreitement e mains e piez 
dunc l unt les feluns treiné 
e par deuant yngar amené 
li coluert duc de mal esclate 
cum ihesu fu deuant pilate 
s estut deuant li li seint rei 
armé de creance e de fei 
ki coueite ensiwre la trace 
de ihesu crist qui par sa grace 
suffrit e mort e passiun 
pur nus e pur nostre raanceun 
seint edmund tienent ferme lié 
deuant le tirant enragé 
de meinte manere gabé 
l unt e laidi e buffeté 
puis l unt mené demeintenant 
de iloc les ministres al tirant 
e en menant l unt si batu 
pur poi que mort ne fu 
e dunc l unt mené tut dreit 
a vn arbre que pres esteit 
apres le vnt la malueise gent 
al arbre lié fermement 
e puis forment le turmenterent 
e batirent e flaelierent 
e descurgiez e de vergeanz 
e de bastuns puinals mult granz 
vnkes homme de mere nasquit 
ki tant mortel dolur suffrit 
vnkes pur ceo uencu ne fu 
k il ne apellast le noun ihesu 
ki pur nus fu mis en la croice 
plurant od mult pituse voice 
kant les turmenturs ceo veient 
ke par tant veindre ne l pureient 
enragez sunt de ire enbrasez 
pur poi qu il ne sunt forsenez 
tuz a vn bruit les enemis 
lur seites lur arcs vnt pris 
lur pilez e lur darz aguz 
e lur gauelokes esmoluz 
vn poi se esloignent del seint rei 
e dunc traistrent par grant desrei 
trestuz al cors del seint martir 
ensemble par si grant air 
que les braz li unt estroez 
quises e geambes e costez 
parmi le dos parmi l entraile 
e parmi la mestre coraile 
parmi le chief e la ceruele 
parmi le uentre e la boele 
l unt trespercié de tutes parz 
seetes gauelos e darz 
tant treit e tant lancié vnt 
al cors del seint martir edmund 
tant i treistrent espessement 
e pilez e darz ensement 
ke l une playe en l autre oure 
kant la saite liu recoure 
e tant espesse i sunt li dart 
kant il les traient cele part 
ke l une escoche l autre en cors 
ou de autre parte le boute hors 
tant i out des darz grant fuisun 
en le cors del seyntim barun 
pel de hericiun resembla 
ou tel fuisun d espines a 
il n out ne braz ne poing ne pie 
que plein ne fut de darz fichee 
e de seites e de darz 
tanz en out en tutes parz 
ke nul ne put de oil choisir 
la char del seintim martir 
quant li cruel yngar veit 
qu il ne poeit en nul endreit 
fere seint edmund le martir 
a ses comandemenz obeir 
ne obeir a ses comanz 
dunc comanda li fel tiranz 
as turmentours qui i erent 
ke cruelement le tormenterent 
ke la teste tost li colpasent 
e ignelement decolassent 
li decoleur vient auant 
al seint martir dieu reclamant 
ihesu crist od piteuse voyce 
qui nus fu mis en la croyce 
sicum il pout mult reclama 
ihesu crist e souent noma 
tanque le seint martir 
pout de la lange mot furnir 
si fu ateint qu il ne pout plus 
le decoleur fist son vs 
le seint martir l ad deslié 
e del fut sanglant l ad saché 
enbersé fu de tutes parz 
e de seites e de darz 
k en le dure fust enserré esteient 
al sacher en le fust remaneient 
e parmi le cors se conduistrent 
e les fieres plaies remistrent 
tant espessement en le cors 
ke puint d enter ne piert de hors 
ou le point tuchast d un pointel 
que blesmié ne fust la pel 
del seint martir del bon barun 
mult suffrit peyne e passiun 
a peyne en cors li bateit 
l alme tant turmenté esteit 
k a peyne pout ester sur piez 
li decoleur si fu irez 
si li comanda maintenant 
ke le chief estendit auant 
que ia soleit estre coruné 
e de real corune vrné 
li martir dieu nostre segnour 
s estut deuant le turmentour 
sicum li mutun qui est esliz 
de trestute la faude de berbiz 
ki morte e sacrifise atent 
si fist li seint homme ensement 
ki volt sa vie teriene 
changier pur la celestiene 
ententif en dieu benefice 
atent de sey le sacrifice 
repleniz de bone manere 
de la pardurable lumere 
de la quele en cest bataile 
volt estre resaziez sanz faile 
entre les vrisuns qu il fist 
vers son salueur ihesu crist 
li decoleur ad de s espee 
a vn cop sa test copee 
issi departit de cest mund 
l alme del seint martir edmund 
issi otrea a suffrir 
dieus edmund son cher martir 
pur li e son seintim noun 
martir e morte e passiun 
e de sa vie prist amendes 
en le tens del duzime kalendes 
de decembre ceo dit l estoire 
ke dieus le resceut en sa gloire 
e qu il suffrit le sacrefice 
de sey pur dieu e seint eglise 
en la fin de sa passiun 
resceut tele espurgaciun 
ke plus fu purgé e prouee 
que ne est fin or esmeré 
od la victoire que out conquise 
e od la corune de iustise 
entra en pardurable ben 
en seint sené celestien 
par tele eissue vereyment 
de mort e de cruciement 
qu il out de son cors suffert 
par lur mal nient par sa desert 
qu il out ensuwi la trace 
de ihesu crist qui par sa grace 
suffrit e morte e passiun 
pur nus e nostre raanciun 
cil dieus pur saner nus en ceste vie 
de pechie de mal de folie 
a la columpne ou fut lié 
ne pas pur sey son sanc espandie 
meis pur nus il leissa ensegnes 
des bateures des engreines 
qu il suffrit pur nus saluer 
e pur nus hors d enfer getter 
e cist pur la gloire conquere 
ke vnkes ne falt suffri en tere 
liez al fut sanglant tele peyne 
pur l amur ihesu crist demeyne 
cil dieus e homme entier en uie 
pur hoster de nus la felonie 
e le roil de nos pechiez 
de gre suffrit que cloufichiez 
fut parmi piez e parmi mains 
de clous de fer hidus griffains 
icist pur la veire amiste 
de ihesu crist fu trespercié 
de pilez darz e gauelos 
parmi la meule e les os 
ke tut son cors de tutes parz 
de pilez gauelos e darz 
ert si couert que rien ne piert 
del cors qui dedenz enclos ert 
ke tut de cire vereyment 
fut del aspresce e del torment 
e humblement le martir crist 
en la confessiun parmist 
e al darein en pacience 
resceust la capital sentence 
qu il out la teste coupee 
e bien loinz del cors deseuré 
le cors issi detrenché 
e de pilez si hericé 
leisserent iluc sanz fable 
les feluns ministrals al diable 
yngar li felun li tirant 
le engres larun le sudiuant 
la teste del martir ad portee 
e par malisce si loinz getté 
bien loinz del cors en vn buissun 
celeement tut cum larun 
en vn rufflei que espesse esteit 
que nul auenir ni poeit 
en le bois de hailesdun 
kant s en alerent li felun 
od lur grant host de la contree 
la teste vnt pur ceo deseuree 
loinz del cors que ne l trouassent 
cristiens ne al cors la iustassent 
e que en honeste sepulture 
ne meissent par auenture 
le chief e le cors ensement 
del martir dieu omnipotent 
vn homme del cristiene lay 
ert eschapé del grant desray 
de la grant occisiun 
en le bois de hailesdun 
se esteit pur la pour muscié 
e en vn rufflei se ert fichié 
qui dieus aueit fet eschaper 
pur ceste grant chose mustrer 
par dieu e par sa purueance 
vist il trestuite la feisance 
e bien nota en son aguait 
le hidus e le horible feit 
del seint martir del rei edmund 
quanque les feluns feit li vnt 
les granz peynes e le torment 
trestut le vist apertement 
meis del chief puisqu il le couperent 
ne sout cum loinz le porterent 
meis tant vist bien que porté l unt 
les murdrers enz en le bois parfunt 
e puis apres quant pais venue 
fu as eglises e rendue 
e les cristiens se leuerent 
de plusurs lius ou musciez erent 
grant ire en vnt e grant dolur 
de la morte lur tres cher segnur 
ententiuement demandé 
en vnt entre els la uerite 
del cors e del chief ensement 
de lur segnur dunt sunt dolent 
cum il les purrunt assembler 
kar a grant honur enterer 
le voldreient a lur poeir 
mult le desirerent a aueir 
kant alez furent les frarins 
les feluns murdrers sarazins 
en lur pais ou il ainz furent 
kant vers engletere s esmurent 
e les cristiens reuenuz 
sunt qui esteient espanduz 
fuiz e musciez e repost 
pur yngar e son grant host 
kant il se sunt aseuré 
ensemble se sunt asemblé 
pur quere le cors e le chief 
de lur segnur dunt lur est grief 
il auierent ententiuement 
e si*trouerent errantment 
e virent le cors del martir 
sanz teste a la tere gesir 
en meyme le liu l unt troué 
ou li seint rey fu decolee 
ou son curs aueit acumpli 
e del tut vencu l enemi 
cels d entur qui fuiz esteient 
e merci dieu vncore viueient 
de tutes parz i aunerent 
e corurent e asemblerent 
pur la remembrance e l amur 
del seint rei de lur segnur 
e pur la pitie de benfaiz 
e de grant biens qu il les out faiz 
comencerent tuz a plurer 
e mult grant doel a demener 
kant il nen vnt le chief troué 
od le cors mult lur ad peisé 
mult par en sunt tristes e dolent 
meis dampnedieus omnipotent 
par sa halte benignite 
les ad tost en quoers espiré 
qu il a celi demandereient 
e mult viuement requereient 
k el bois fu muscié en la guait 
e vist tut le oure e le fait 
demandé l unt e enquis 
e il les dist tut son auis 
de mot en mot trestut les dist 
ceo qu il seust e ceo qu il vist 
e dit bien qu il vit saieter 
le seint martir e puis couper 
la teste e cels qui la colperent 
ouekes els el bois la porterent 
bien vit que els issi departirent 
meis del chief ne sout qu il firent 
e bien sucha en son corage 
ke li chief remist el boscage 
la gent al seint quant ceo oyrent 
par le bois se departirent 
od lur maisnee od lur forz 
od cornes pur quere le chief del cors 
si aueient entr els purparlé 
ke cil qui eust le chief troué 
haltement son corne cornereit 
e les autres apelereit 
e si sucherent bien pur ueir 
cels qui erent pur le chief cerchir 
ke li sarazin sudduiant 
lur fole siwte cultiuant 
en vie aueient de nostre lay 
de la creance e de la fay 
pur ceo aueient le chief deseuré 
loinz del cors en bois porté 
e muscié en acun rifflei 
en buisun ou en genestei 
ou reposté la seinte teste 
aueient suz alcune vile bleste 
ou getté pur deuorer 
ou a farain ou a senglier 
ke cristiens ne la trouassent 
ne al seint cors l asemblasent 
ne a ceo feisent enterement 
od grant honur deuoutement 
les cristiens la bone gent 
funt lur primier purposement 
par la selue vunt maintenant 
amunt aual le chief querant 
del seintim martir edmund 
querent aual querent amunt 
querent en buisun e en broil 
de desuz branches e desuz foil 
en espeisse e desuz plaissie 
par tut vnt quis par tut cerchié 
tan qu en vn espesse espinei 
tut enclos d un grant runcei 
oyerent vne voice lointeyne 
meis n esteit mye mult halteyne 
oyez miracle e grant vertu 
en le secle tel oy ne fu 
le chief del cors bien loinz seuré 
getta voice si ad parlé 
sanz aie e sanz matere 
de veine ou de nerf ou d artere 
les quereurs quant ceo oyerent 
en querant cele parte tendirent 
pas deuant pas par tut querant 
e tut entur en halt criant 
' ou est tun chief martir seint rei 
la plus principale parte de tey 
ou est ou est martir edmund " 
la langue el chief dit e respound 
par treis feiz 
vnc ceo ne fina de crier 
sulum la language as engleis 
ceo est a dire en franceis 
ici ici ici ceo dit 
issi est noté e escrit 
tuz a ceste voice treiz se sunt 
enuirun puiske vi l unt 
la langue morte fiert e tuche 
as denz desuz a ouerte bouche 
es ioes de la morte teste 
e le palais desus s areste 
vnkes miracle plus uerais 
de cest ne fut ne ert iamais 
neis del asne balaan 
ki parla en liu de rechan 
pur la folie del prophete 
qui en ceo n ert pas discrete 
cest miracle cest faisance 
otrea dieus e sa puissance 
qui vit e regne omnipotent 
tut dis e pardurablement 
a son tres precius ami 
ki par martire deserui 
e par turment e par peyne 
la dulce gloire souereyne 
li formeur de tut le mund 
le precius martir edmund 
de vn autre miracle enbeli 
fors cel vnc tel ne fu oi 
la gent ki si feytement virent 
la teste parler e oierent 
aparceurent delez la teste 
vne grant lou vne fere beste 
ki out mis amedeus ses powes 
de deus parz le chief lez les iowes 
issi out le chief enbracié 
que son groin aueit apoué 
sur le frunt mais la face aperte 
out e la bouche descouerte 
dunt la langue vncore moueit 
e souent diseit 
cil lou a la tere se iust 
tut en pes ke vnkes ne se must 
e a tere ses chambes teneit 
le seint chief dunt gardein esteit 
si se peyna del chief garder 
ke vnkes ne l leissa adeser 
a beste ne a autre rien 
mult par le garda li lou bien 
sa saluagesce uereyment 
sa rage e son deuoerement 
si vblié del tut en tut esteit 
ke a rien fors al chief ne entendeit 
cels qui virent esbai sunt 
cornes e busines corné vnt 
de tutes parz i acururent 
tuz cels qui entre le bois furent 
cels qui cel merueile virent 
de grant maniere se esbaierent 
kant la gent ert tute asemblee 
e le merueile vnt esguardee 
l espes runcerei deslacierent 
e vers le seint chief se aprochierent 
tost se leua la beste fiere 
quant ceo vit si se treist ariere 
e cels od grant deuociun 
od chant e od processiun 
la seinte teste qu il trouerent 
a son seintim cors porterent 
e li lou enpres els ueneit 
pas deuant pas pres les siweit 
triste e dolent en sa guise 
qu il vnt de li la teste prise 
dunt il esteit mestre e gardein 
la fiere beste li farein 
les siut apres bon aleure 
deske al liu de la sepulture 
qu il vnkes homme ne tucha 
ne ne laidi ne blecha 
meis simplement cum vn aigniel 
les siut pres desqu la tumbel 
quant il out grant piece esté 
e en sa guise dolusé 
ariere s en uait maintenant 
dreit al bois ou il fust deuant 
mult se merueilerent la gent 
del lou e del contenement 
veient que ceo ert la dieu uertu 
ke vnke mes ne aueient veu 
nul si fier lou en lur viuant 
si hidus si fort e si grant 
la laye gent e la clergie 
qui aueient quis e purchacé 
cele tres chere margarite 
preciuse entere e parfite 
cel tresor cel grant honour 
le seint cors del cher segnour 
par grant entent e grant quintise 
e par l asent de seinte eglise 
la seinte teste a mielz qu il sorent 
e al plus bel qu il vnke porent 
al seintim cors iusterent 
e deuotement aturnerent 
e la char e la pel dehors 
del col si vinst si ferme al cors 
cum il fu ainz quant il vif fu 
ceo fu miracle e grant uertu 
e puis apres l enseuelirent 
e sur sa tumbe fere firent 
vne loge vne chapelette 
ne mye grant meis petitete 
ou li seint rei de dieu amé 
iust maint an puis enteré 
a cele fez ne porent plus fere 
pur la pour del auersiere 
yngar dunt sunt espourez 
qui mult souent les out laidez 
e puis quant la pes vint en tere 
e aquaisé fu la grant guere 
e la tempeste fu remise 
e pes reuint a seinte eglise 
e poeple qui espandu 
e par tut esparplié fu 
reuindrent a possessiuns 
e as teres e as mansiuns 
e il furent aseuré 
dunc se sunt entr els purpensé 
del cors seint del martir edmund 
que trop logment sufert l unt 
e trop longment l unt leisié 
gisir suz si poure fie 
e en si poure meisonette 
si estreite si petitete 
ereer en uolent par saueir 
e tut autre conseil aueir 
li corseint en cel poure hostel 
seint fu e espiritel 
ki de la main dieu beneit fu 
out maint an en tere geu 
e ki pur l amur ihesu crist 
en cel liu maint miracle fist 
e mainte vertu mult souent 
veant le poeple e la gent 
cum de auougles alumer 
e de meuz rendre le parler 
e cum les sourz fere oyer 
e deuez en lur sens vener 
e les contrez rendre le aler 
e cum langurus saner 
de tutes parz i acururent 
les bone genz que entur furent 
mult par i aueit grant repaire 
de grant gent a itel afaire 
la rascaile e la poure gent 
n i vindrent mye souenerement 
meis les plus riches del pais 
e qui plus erent poestis 
cum euesques e cum abez 
e cum plusurs ordenez 
cuntes baruns e chiualers 
e bacheliers e esquiers 
citeeins burgeis e paisanz 
riches pouers petiz e granz 
i soleient mult repairer 
e od lur lumer esueiler 
ses hommes qui vncore viueient 
e qu en lur remembrance aueient 
e l amur e la compaynie 
de li e de sa segnorie 
la dulceur e les granz buntez 
qu il out feit vers ses priuez 
les mist en quoer e en corage 
que voelent de tel liu saluage 
hoster le seint cors lur segnur 
e aliurs mettre a grant honur 
tant vnt cerchié par le pais 
tant vnt demandé e enquis 
qu il vnt troué liu acceptable 
e bel e bon e couenable 
en vne grant vile real 
ki riche ert emperial 
bederiches worthe nomee 
de bederiz qui l out fundee 
vn riche rey ki la funda 
e de son noun noun li dona 
bederiches worthe en engleis 
la curte bederiz est en franceis 
est dite e entrepretee 
de bederiz qui l out fundee 
quant il vnt choisi e eslit 
le seint liu e le seint abit 
ou il voleient lur seint segnur 
herbergier od mult grant honur 
dunc vnt quis e purchacié 
qu il vnt finement cungié 
des segnurages de cel fiu 
de faire en icel mesme liu 
bele chapele ou bel muster 
ou deuoutement herberger 
puissent le seintim segnur 
od grant gloire od grant honur 
cels ne voldrent pas demurer 
ainz funt errantment aturner 
vne grant eglise de fust 
ou li treseint martir iust 
mult par la firent bele e grant 
mult bien feit e auenant 
de merueiluse entablement 
e de mult riche entailement 
mult valt meilz que feire muster 
ki fut de piere e de mortier 
la eglise ert bele a desmesure 
e de si tres bele feiture 
ke vnkes homme a cel iour 
ne aueit veu beleisur 
mult fu par grant engin oueree 
e quant ele fu par aprestee 
que nule rien ni out afeire 
dunc se mistrent en lur repaire 
que par sentiere que par chariere 
a hailesdun vindrent ariere 
si vnt al poeple recunté 
coment il vnt feit e ouré 
ke qu il vnt l eglise apresté 
mult bele e grant e long e le 
e auenant de mult grant guise 
vnkes homme ne veit si bele eglise 
de fust fors sulement iceste 
de herberger est tut preste 
le corseint edmund le martir 
ore le feites tost defouir 
cels vnt tost la clergie mandé 
e les plus sages del regnee 
e quant il tuz asemblé sunt 
le seint cors del martir edmund 
funt ignielement defouir 
puis pristrent le cors del martir 
od la case ou il giseit 
ou il primes mys esteit 
sur vne biere l unt puis mys 
e sagement e bien asys 
d iluc porterent le barun 
od ioye e od processiun 
vers baderiches worthe dreit 
eirent e vunt a grant espleit 
mult i vynt gent e poeple grant 
clerc e chiualer e paisant 
cuntre le corseint sunt alé 
tute la clergie de la cite 
e chiualer clerc e citein 
de la cite iserent a plein 
od processiun e od chant 
mult par en vnt cels ioye grant 
qu il vnt tel tresor conquesté 
trestuz en unt dieu mercié 
en la cite entré sunt 
od le corseint que mené vnt 
dreit al liu que apresté esteit 
ou li corseint gisir deueit 
la case ou il primes mys fu 
en quele meint an aueit giu 
desiointe vnt e deserree 
vne autre case vnt aprestee 
de un estrange fust preciuse 
ou le corseint e gloriuse 
volent mettre cum i ert dreit 
e cum dieus purueu le aueit 
kant la vielz case vnt descloee 
e desioint e deserree 
le corseint vnt deseueli 
kar trouer le quident purri 
de ceo que longment geu ust 
en tere sicum a dieu plust 
quant tant i out esté enclos 
ne quident trouer fors les os 
oyez miracle e grant vertu 
il vnt esgardé e veu 
e troeuent le corseint si sein 
sanz plaie si bel e si plein 
des granz plaies qu il resceust 
que blesceure ni aparust 
par els memes sunt sanees 
les granz playes desmesurees 
e la ou le chief culpee ert 
cum vn filet vermeile i pert 
ke tut entur le col li gist 
cest vertu fist ihesu crist 
pur son dru qui est de li amez 
e puis autres uertuz assez 
il vnt le corseint aturné 
mult richement e aurné 
ke hors de la vielz case pris 
e en la nouele l unt mis 
e en le plus vel liu de l eglise 
od halt chant od grant seruise 
le amistrent mult deuoutement 
cum a si grant tresor apent 
e la case de serrures 
bones e fortes e seures 
l enserrent e as clers liuererent 
a seinte gent qui dignes erent 
de garder si riche tresor 
qui mult valt milz que argent ou or 
si fu li seint cent anz e dis 
en char en os cum il fut vifs 
e les gardeins ki le garderent 
plusurs feiz en l an le visiterent 
e quan il ouerirent la biere 
si virent qu il out plus viue chiere 
e le vis plus clier e rouent 
ke nule damisele de iuuent 
e uirent que ses cheueuz furent 
creuz e que ses vngles crurent 
e de ses piez e de ses mains 
sicum il fut vif e tut seins 
entre ces seintes gardeins aueit 
vne dame nonain esteit 
seinte femme ert de grant maniere 
religiuse e almonere 
en iunes e en oreisuns 
prieres e afflictiuns 
esteit cele e nute e iour 
entur le fertre al seint segnour 
ceste dame dunt vus ai dit 
par la grace seint espirit 
enprist mult grant hardement 
dieu la fist feire ominpotent 
par demustreisun demeyne 
la dame se mist en grant peyne 
de honurer tuz iours le cors seint 
de li seruir pas ne se feint 
ne l teneit a peyne ne ahan 
kar mult souent feiz en l an 
le fertre oueri si li peigna 
les cheueuz e royna 
e se vngles tut ensement 
recoupa ele mult souent 
en vne chere case mist 
les retailes qu ele enprist 
ke desque a cest iour sunt gardeez 
e cum relikes honureez 
en l eglise de seint edmund 
ou cherement gardés sunt 
de cest mester tuz iours seruit 
la dame tant cum uesquit 
ke multz anz uesqui e mult iurs 
plus que ne funt ore plusurs 
dunc viueient plus longement 
d esez que ore ne funt la gent 
oswen ert la dam nomee 
seinte dame sage e membre 
vn euesque theodred out noun 
seint homme de grant religiun 
euesque ert de la contree 
oyez cum dieus li ad mustree 
par sa grace la uerite 
cum nus auum desus cunté 
de seint edmund le bon barun 
ki enter gist sanz coruptiun 
tut enterins en char en os 
en sa seintime case enclos 
od bele chiere e od cler vis 
cum il fut vncore vifs 
en tele manere le proua 
li euesque ki dieu ama 
cum vus purrez oir 
al fertre del seint martir 
venirent gent de mente tere 
pur dieu e pur le seint requere 
e reys e cuntes e baruns 
i ueneient en oreisuns 
offrirent mulz belbelez 
nusches d or bos d or e anelez 
harpuns d or preciuses pieres 
besanz e margarites cheres 
dunt le fertre de seint edmund 
est le plus riche de cest mund 
de tutes parz i vindrent gent 
tel offri or e tel argent 
de plusurs riches regiuns 
i vindrent genz en oreisuns 
mult par lur ueneit grant aport 
de suth del west del est del nort 
de tutes parz i uindrent gent 
riches poures comunalment 
ki les aportoient le bien 
riche ert li liu sur tute rien 
oyent laruns plein de felonie 
del riche liu aueient enuie 
feluns erent en tutes guyses 
murdrers e frussiers d eglises 
de tutes maneres de mals 
furent mestres cels vassals 
il aueient entr els machiné 
e conseilé e purpallé 
ke l eglise despescerunt 
e tut le tresor emblerunt 
quanque enclos ert del cimitire 
ke rien n en auera a dire 
il se sunt mult tost apresté 
e a cele rage aturné 
vne nute que fu mult oscure 
vindrent il tut bald e sure 
quant la gent furent en repos 
si se mistrent tost en le clos 
de l eglise de seint edmund 
e puis tost al muster s en vunt 
od lur engeins od lur vstilz 
dunt il furent duiz e sutilz 
des quels il vnt oels a parfeire 
le larcin e le contreir 
kant al muster furent venu 
si s enforcent par grant vertu 
trestuz de l eglise enfundrer 
li un prent s eschiele a drescier 
sus al pareie del muster 
seurement sanz encumbrer 
qu il se mette par la fenestre 
en le muster la ou il uoleit estre 
li autre od sa lime dure 
lime del vs la serrure 
e trenche les clous ou se tient 
l autre od sa martel i vient 
e se peyne de martelier 
kar le vs ne volt descloer 
li autre od besques e od picois 
qu il vnt afeitiez a lur chois 
suffoent entur la parei 
chescun se peine endreit sei 
de cel oueregne parfunir 
kar a chief en quident venir 
sicum il sunt en lur estal 
partie amunt partie aual 
tut a lur mester entendant 
tel abaisié tel en estant 
les lia dieu e le martir 
ke nul d els ne se pout partir 
ne li curb ne pout drescier 
ne cil en estant abaisier 
qu il ne se purent remuer 
desqu al matin que iour fu clier 
cele nute iust vn mariner 
ki sonout les seyns en le muster 
qui tut oit cest batestal 
ke feseient amunt e aual 
meis pur l amur del seint martir 
le fist dieus si en pes gesir 
k il ne pout del liu leuer 
ne mot dire ne mot soner 
desqu al demain qu il fu cler iour 
ke la gent vindrent d entour 
qui vnt apertemen veu 
cel miracle e cele verteu 
de laruns qui si sunt lié 
en le oure que aueient comencé 
d eloques les vnt ostez e pris 
en fierges e en prisun mis 
puis furent par le vengement 
del seint euesque vereyment 
theodred mis tuz a la hart 
ki puis s en repentit trop tart 
qu il les out si a mort iugé 
dolent en fu e coruscé 
kar a grant pechie le teneit 
qu il issi iugez les aueit 
si s en fust einz purpensé 
ne les out pas a morte liueré 
ne pensa pas kant il ceo fist 
ke dieus par le prophete dist 
del deliuerer ia ne cessez 
cels qui sunt a la mort iugez " 
si les dit del prophete dieu 
k um apele eliseu 
ki garist e remist a la vie 
les laruncels de samarie 
e pain e euwe les dona 
e en lur pais enueia 
e defendit le rei e dist 
qu il pas a morte ne les mist 
pur la quele chose cist prodome 
cist euesque dunt dit auum 
quant il se fu repurpensé 
mult fut dolent e trespensé 
de ceo qu il out fet des laruns 
mult en fut dolent e enbruns 
e penitence gref en prist 
e merci dieu bien la parfist 
e pur ceo se mist en granz dolours 
longtens en oreisuns e en plours 
e par mult grant compunctiun 
pria dampnedieu de pardun 
kant parfeite out sa penitance 
si manda par grant pacience 
par sa eueschie enuirun 
que tute la gent a bandun 
a pain e euwe geunasent 
e nostre segnur priassent 
treis iurs en langes e nupiez 
ke dieus li pardunt ses pechiez 
e li otreit par son pleisir 
qu il puse le cors del martir 
veeir e de mains manier 
s il gist sicum homme dit entier 
e il si feseient entreset 
kant aueient la iune fet 
a la chase vienent tut dreit 
ou li ber seint edmund giseit 
li euesque chiet a genuliuns 
deuant la chase en vreisuns 
kant aueit vré e prié 
a la chase se est aprochié 
la chase prist tost a vuerir 
e le corseint a descouerir 
le cors troua e sein e bel 
e si enterine la pel 
e issi clere la faceun 
funt e vis e neis e mentun 
e piez e meins e uentre dos 
od char serree sur les os 
cum il fu quant il fu vifs 
e en cest secle poestifs 
e la chare troua si entiere 
cum nus auum dit ce en ariere 
ke vnkes blesceure n i parut 
des granz plaies qu il ainz resceut 
li euesque qui prozhomme fu 
sicum dieus l aueit purueu 
le seint cors de ses mains laua 
e le uestit e le aurna 
des dras de sey de ultre mer 
des plus chiers qu il pout trouer 
e puis en vne chase chere 
de ert plus riche maniere 
que l autre fu ou il ainz iust 
l enseueli sicum il dust 
benesquirent dieu en loant 
le seintim rei tut puisant 
qui en ses seinz est merueilus 
e en ses oures glorius 
e vit e renge e dieus e sires 
par tuz secles par tuz empires 
translaté auum l auenture 
solum le liure e l escripture 
de seint edmund coment il vint 
en engletere que il tint 
dunt rey fu tant cum il uesquit 
e del martir qu il suffrit 
translaté l ai desque a la fin 
e del engleis e del latin 
que en franceis le poent entendre 
e li grant e li mendre 
vncore uolum auant aler 
e les granz miracles cunter 
que nostre sire ihesu crist 
par s amur mustra e fist 
dit en ai grant partie 
en sun martire e en sa vie 
meis ore vus dirrai la summe 
ne l tint pas a fais ne a grant summe 
denis piramus k il ad translaté 
ne l tient pas a fais ne a baratte 
li seint espirit me seit grace 
ke ieo renablement la face 
e gre me sace de ma peyne 
e dieus e seint edmund demeyne 
e de l eglise li segnur 
ki me vnt enchargié cest labur 
del primer tens que dieus furma 
le mund e le secle estora 
out cink mil anz par dreit numbre 
desqu al tens que dieus en umbre 
fu en la virgine marie 
pur nus getter de morte a vie 
e de cel tens sanz mesprisun 
desqu al martire seint edmun 
vyt cenz anz e seysant e dis 
issi le auum en liure apris 
e l escriptur le nus dit 
ki l estre seint edmund descrit 
li seint florist en ceste vie 
cum l arbre que fructifie 
e gette e porte beles flurs 
dunt ist la tres dulce flairurs 
bouche de homme ne poet descrire 
kant vertuz dieu nostre sire 
pur le seint martir anceis fist 
qu il uenist la ou ore gist 
meint clarete i virent tuit 
kant plus oscure fu la nuit 
la clarte n ert pas mainoueree 
d engin de homme ne aurnee 
ainz ert espirital lumere 
ke ueneit de seinte manere 
cum granz rais del ciel amunt 
desur la tumbe seint edmund 
ceo en est la signifiance 
que ihesu par sa grant puisance 
li ad en son regne aleué 
en sa pardurable clarete 
veirement il auint issi 
cum escrit est e ieo le vus di 
que apres que seint edmund li ber 
dunt vus me oyez ci cunter 
suffrit e morte e passiun 
pur l amur dieu e pur son noun 
que d engletere les parties 
teneient plusurs segnuries 
e mulz plusurs reis i aueient 
lur realmes qu il teneient 
plus qu il n i out auant ne apres 
neis estangle trestut ades 
ert sanz rei e sanz chief segnur 
que de tuz les pais de entur 
n i out grant ne maien ne mendre 
que osast segnurie enprendre 
sur la tere al seintim rey 
nul n en osa prendre sur sey 
de grant manere le douterent 
kar en lur curages noterent 
que bien deit estre reis e sire 
del pais ou suffrit martire 
kar mult l en aueit deserui 
vers dampnedieu e bien meri 
que nul reis charnel poeste 
oust sur li en son regnee 
en cel contemple i aueit 
vn rey qui mult prodomme esteit 
en westsex fu son regnee 
e si ert eadred appelé 
en son tens cristiente fu 
bien eshalcié e meintenu 
par tut engletere enuirun 
fors sul en la tere al barun 
seint edmund la fu esquaisié 
e de grant manere abaisié 
par daneis ui i conuerserent 
qui apres yngar remis i erent 
e cele folur qu il maintindrent 
qu il pur sen en lur guyse tindrent 
par tut engletere uoleient 
fere errer si il poeient 
meis eadred li reis dreiturers 
ki mult esteit bon chiualers 
les abaisa de lur folur 
e les fist meint deshonur 
quant daneis od lur grant acost 
sur li ueneient od lur ost 
souent feiz pur guerreer 
tuz iurs fu lur li encombreer 
li rey eadred pas ne les ama 
meint en occist e meint tua 
e meint fist en vie escorchier 
e meint ardeir e meint neir 
e meint fist les membres cuper 
kar vnkes iour ne les pout amer 
mult par hait lur veisinage 
vnkes n i vindrent sanz damage 
cest bataile icist haanz 
dura entr els entur cink anz 
que vnkes li felun vassal 
ne porent tenir nul estal 
cuntre eadred le rey hardi 
ki sur tut rien les hai 
ki tuz iours les descomfist 
kar mult ferement les requist 
quant les daneis serfs al mafe 
veient e se sunt purpensé 
qu il ne porent plus mal feire 
en la tere ne plus contrere 
en mer entrent od lur nauie 
si vint siglant vers normandie 
cum il ainz porent ariuerent 
e parmi la tere en passerent 
de normandie tut le frunt 
tant vnt erré que uenu sunt 
en france dreit deuant paris 
si vnt entr els lur conseil pris 
ke la cite par force prendre 
voelent s il ne se uoelent rendre 
a els e feire les homage 
e rendre chescun an cheuage 
meis charles li chalf qui rei fu 
de france est tost contr els uenu 
od ses franceis e od sa gent 
e les desconfist errantment 
si les fist fuir e turner 
o hue leué vers la mer 
mulz en occistrent en fuant 
li chiualer e li seruant 
mulz en i out nafrez a mort 
ainz qu il uenisent a port 
ou il ariuerent enceis 
tant les menerent li franceis 
que mulz en vnt nafrez e pris 
par force les vnt en nefes mis 
e charles le chalf od sa gent 
reueit en france errantment 
e les danes mult tost lur nefes 
aprestrent e leuent lur trefes 
cum ainz porent a riue vindrent 
vnkes puis en france ne revindrent 
les cols de france tant doterent 
ki fierement les encontrerent 
li daneis li dieu enemi 
s en sunt en halte mer fui 
vncore ne uoleient pas cessier 
de lur grant rage demener 
ainz cuillierent errantment 
grant companye e mult grant gent 
mult greindre qu il n aueient enceis 
quant les desconfistrent franceis 
si alerent de tere en tere 
ardant robant feisant grant guere 
e quanqu il surmunter poeient 
de fiere morte morir feiseient 
les feluns daneis la gent sote 
demenerent ceste riote 
tant que derichief returnerent 
vers engletere e ariuerent 
kar il uoleient engletere 
e assaylir e conquere 
de vn rei alure aueit noun 
frere001 fu eadred le barun 
le rei qui regna deuant li 
prodommes furent ambedui 
meis ainz qu il al rey asemblasent 
e qu il de rien i aprochasent 
si enueia la dieu pusance 
sur els tele ire e tele pesance 
e seint edmund le bon martir 
ki de rien ne ama lur venir 
kar il les mist tost a la morte 
sanz recourer e sanz resorte 
pestilences fortes e fieres 
d enfermetez de plusurs maneres 
les feri si subdeynement 
que lur feit deuint a nient 
quant alure le rei l oy 
ke si furent aneinti 
par les merites seint edmund 
dunc suspira de quer parfunt 
si loa dieu e le martir 
en plorant ne se pout tenir 
le corseint tant cum il uesqui 
ama honura e cheri 
en cel contemple que dunc fu 
ne mustra dieu nule vertu 
el liu ou li corseint giseit 
e ceo esteit a mult bon dreit 
kar cels qui i erent conuersant 
ne esteient mye bien creant 
e si dieus miracles i fist 
nul ne nota ne l escrit 
ne nule ne s en perneit 
kar lur creance fieble esteit 
meis vn apostoile out a romme 
martin out noun treseint homme 
qui vne partie ad tramys 
de la croice ou ihesu fu mys 
en la tere al rei alure 
kar oi aueit de sa bonte 
que bon cristiens fu li reis 
sage homme mult pruz e curteis 
e par la requeste alure 
li out la pape granté 
a l escole englesche tut dis 
la franchise dunt fut requis 
par ces reliques qu il tramist 
par la grace de ihesu crist 
l apostoile al rey alure 
enueia la cristiente 
ces reliques sunt bien gardez 
e cheriez e honurez 
en engletere a grant honur 
cum dreit est iesqu a cest iour 
apres ces fesances feni 
e de cest secle departi 
alure li reis honuré 
e apres ses iours coruné 
fu li vielz edward en la pais 
si en fu reis poestis 
meis mult poi de tens il dura 
e apres ses iours si regna 
rey athelstonn li bon barun 
e puis vn rey edmund out noun 
e le rei ealured autresi 
e apres li le rei edwi 
e puis edgar son frere apres 
regna en le pais tut ades 
quant cil fini ou tost ou tart 
si regna le seint rey edward 
e apres ses iours si regna 
e la regiun gouerna 
vn rey qui ert aielred clamé 
qui mult ama cristienete 
e en ses oures uereiment 
si mustra dieu omnipotent 
e fist meinte bele uertu 
pur seint edmund son tres cher dru 
que li euesque e li abe 
prestre diacne clerc lettré 
mistrent en escrit errantment 
dunt ore vus dirrai en present 
vne bele miracle vne grant vertu 
coment auint e coment fu 
l estoire dit e pur ueir cunte 
qu il auint si que vn vescunte 
lefstan out noun si fu nomé 
vescunt esteit del cunte 
ou le cors seint edmund giseit 
meis sur tute rien fel esteit 
cil ne volt vnkes fere honur 
a seint edmund le cher segnur 
meis tut le mal e la contraire 
qu il poeit e sout a suens fere 
meis sa guere sur sei uerti 
kar seint edmund bien li rendi 
le mal la peyne la grant perte 
qu il out de li long tens suferte 
dieu se coruscea mult forment 
si enprist de li uengement 
si auint dunc que cil uesquens 
leua matin en este tens 
ceo fu le primer iour de may 
que del soleile sunt cler li ray 
quant leué fu e apresté 
si en uait tenir sun cunte 
desuz la vile seint edmund 
e vne place deleez vn munt 
thinghowe l apelent la gent 
meint homme i ad esté dolent 
la homme soleit les batailes fere 
meint homme i ad eu contraire 
ilukes tint il son cunte 
sicum il fu acustumé 
pensant eginnant coment 
il puisse enginer poure gent 
e coment il les mette apert 
en forfez sanz lur desert 
sicum cil entur ceo molle 
si troueit escrit en son roele 
la femme que ert vers li forfeite 
e sulum l escrit enfraite 
cele ert triste murne e marrie 
de grant manere espurie 
que li vescunt en son record 
ne la feist iuger a mort 
mult par duta la vie perdre 
ne saueit a l ure ou aerdre 
meis tries vn tries altre s en uait 
e al fertre seint edmund se treit 
la quida auer guarisun 
de morte e de destuctiun 
que vnke le uescunt ne l sout 
ne nul de suens qui of li out 
la cheitiue femme esgariee 
ke mult par fu espontee 
gist deuant la chase al martir 
plurant e gettant meint suspir 
e pria dieu deuoutement 
e le seint martir ensement 
que sicum il est poestis 
la garde de tuz ses enemis 
kant le felun lefstan le sout 
ke la femme que en plait mis out 
s en fu fui al muster 
nen out en li que coruscier 
ses hommes mult tost apela 
e irrement comanda 
ke le muster mult tost cerchasent 
e la femme tost li menassent 
e ses serianz tuz errantment 
vunt fere son comandement 
il alerent dreit al muster 
pur quere la poure mulier 
quant il vindrent troué l unt 
deuant le fertre seint edmund 
e mult egrement demanderent 
a cels qui entur le fertre erent 
la femme que out esté le iour 
iugié deuant lur segnour 
vn de plus anciens respunt 
que ele ert entur seint edmund 
prestre ert e vn diacne od li 
a piez se drescent ambedui 
e respunderent errantment 
que il n oserent naient 
homme e femme a els liuerer 
ki ia pur sa vie sauuer 
fust uenu al seint a garant 
ne l freient ne tant ne quant 
kant les serianz ceo oyerent 
irrement entr els fremierent 
kar il n oserent contredire 
que comandé les out lur sire 
ainz corurent tuz par hair 
dreit a la fertre le martir 
ou la poure femme giseit 
ke mult souent marie crieit 
il la pristrent mult cruelement 
e treistrent felonessement 
la cheitiue poure mulier 
par poinz par piez hors del muster 
quant les clers e cels qui esteient 
qu en entur le martir ceo ueient 
ke cels vnt fet cel grant rage 
e al martir si funt ultrage 
d eluc s en alerent tut dreit 
la ou li seint martir giseit 
lur set psalmes comencerent 
e deuoutement les uerseilerent 
e la letenie ensement 
od lermes mult deuoutement 
dieu prient de fin quer entier 
e le bon corseint del muster 
qu il mustre sa pussance 
e del surfeit prengne vengeance 
dunc auint si qu entre cest feit 
lessa li fel vescunt son pleit 
pur la femme que auer uoleit 
e si ala a grant espleit 
e se hasta uers le muster 
ou il teneient la mulier 
qui pur li enueié erent 
auis li fut que trop demorerent 
cum il en cimiter entra 
e sicum il mielz erra 
si s arestut senpres aneire 
a vne tumbe de vn proueire 
ki quant fu vif bonde ert clamé 
la se est li vescunt aresté 
il n alast auant pur nul plait 
pur le grant pechie que aueit fait 
dieu le engetta de sa vie 
e li diable resceiue le malbaillie 
vereyment en sa companye 
pur son pechie pur sa folie 
sicum ses hommes ceo virent 
la poure femme deguerpirent 
e corurent tuz trezuasez 
a lur segnur qui fut deuez 
plurant e criant mult forment 
pur lur segnur dunt sunt dolent 
e puis tantost cum il vindrent 
a peyne e dolur le tindrent 
a cel vre dieu li puissant 
fist deus miracles mulz granz 
le vn ke deliuera la mulier 
de peril de morte d encumbrier 
e l autre fu ke li uesquens 
fu sudeyment hors de sens 
par seint edmund le treseint rey 
qui en desdein out son desrey 
cil cheitif cil die enemy 
de ceste vie departi 
male fin out e male mort 
par ses culpes e par son tort 
sicum l orent li malfe 
en ceste vie enfantosmé 
si firent il mult grant uergoyne 
a son ord cors a sa charoyne 
que tere ne l poeit sufrir 
ne sepulture retenir 
meinte feiz de la terre issi 
puisk um l out enseueli 
la gent ne l poerent endurer 
plus longment meis aturner 
feseient le quir d un tor mult grant 
si feseient mettre maintenant 
cele orde charoyne cel cors 
e puis coustre forment dehors 
e treynerent errantment 
hors de la uile e hors de gent 
e en vne orde putel que ert parfund 
le feseient getter iesque a founz 
vne piere a son col pendu 
ke a funz l ad bien tenu 
vn autre fez en tens d este 
si mustra dieus sa poeste 
qu il fist de vn fort rei felun 
pur l amur de seint edmun 
pur qui dieus nostre salueur 
fist grant uertu e grant honur 
cil felun rey si out noun suayn 
de grant felonie esteit playn 
de cest secle mult artilus 
e des oures dieu vblius 
en danmarche ert son regne 
sa richesce e sa poeste 
cil rey ses ueisins mult hai 
e de tut son poer laidi 
kanqu il pout de mal les soleit fere 
meis puis li turna a contreire 
celi reis aueit en sa bailie 
de plusurs gent grant companye 
kar daneis suaneis e guteis 
e westwikins e winedeis 
e mult des genz d autre contres 
le sewirent pur lur soldes 
ke les doneit e prometteit 
a grant merueile gent aueit 
dunc ert al rei suayn bien auis 
k il poeit chescun pais 
e chescune tere conquere 
od son grant host e od sa guere 
dunc fist asembler errantment 
tut son poeple e tute sa gent 
sa tere asist e ordena 
e ses assises i mustra 
sicum fist son ancestre 
tant cum il uesqui si pout bien estre 
puis fist sa mesnee aturner 
e od sa gent se mist en mer 
bon vent ount a lur talent 
vers engletere vunt siglant 
quant en la tere ariué sunt 
robent aual robent amunt 
tant roberent e tant pelferent 
en northfolc ou ariuerent 
qu il vnt mul grant auer conquis 
par la tere e par le pais 
tant se longnerent de lur port 
qu il sunt uenu dreit a tiefort 
meis iluc les couint atendre 
kar la tere les volt defendre 
vn riche homme de cel pais 
chiualer bon e de grant pris 
hardi e pruz cum leun 
vlfeketel aueit a noun 
il se combati ferement 
od sa mesnee e od sa gent 
e les daneis tut autresi 
qui mult furent pruz e hardi 
meruelus coupes s entredonerent 
d ambes parz kant se asemblerent 
la ueisez les grant melleies 
granz coupes de haches e d espeies 
tant poinz tant piez tant chiefs uoler 
tantes lances truncuner 
tanz chiualers esceruelez 
e tanz occis e tanz nafrez 
tant espandre sanc e ceruele 
e treiner tant boele 
tanz escuz a or estroyr 
tante blanche broine falser 
tantes lances fraindre e crussir 
tanz hommes mors enuers gisir 
tanz seites e tanz darz 
treier e lancer d ambes parz 
qui trepercent quir e coraile 
escu ne hauberc n i vaut maile 
ke tut ne trespercent li dart 
n i ad osé lanier ne cuart 
vlketel e les soens od sei 
ert en le frunt del primer cunrei 
que quanqu il ateint ad crauante 
nul apres son colpe ne se auante 
k il ne puisse s il uolt bien dire 
ke ia mester ni auera de mire 
e le rei suayn del autre parte 
se conteint cum vrs e leopart 
ki se cumbatri mult ferement 
kanqu il ateint parmi li fent 
la bataile oust bien uencu 
kant il ad choise e veu 
detries sei vne companye 
vne mult grant chiualerie 
ke vlfeketel i out enueié 
ke de guere esteit vezié 
priuement ad recelee 
par vne sutiue ualee 
il furent set cenz chiualers 
e quatre cenz des archiers 
ki pres les chiualers armez 
veneient le petit pas serrez 
si as chiualers surde destresce 
qu il les seient fortresce 
kant li rei suain e son uassal 
les vit surdre deuers le val 
il ad dit a ses plus priuez 
' enginez sumes e gabez 
viez cum grant gent la surt 
ne quide que nul de nus returt 
iames al pais dunt eissimes 
folie fu que cea venimes 
meis contenum nus sagement 
cum pruz e hardie gent 
le dareyn conrei se combate 
a cels si les mouent barate 
e vus cea a mielz que purrum 
vers ulfeketel combaterum " 
vlfeketel ert del autre parte 
en sa main destre teint vn dart 
quant il ad choise sa gent 
del val surdre serrement 
il e les suens tuz a vn cri 
vnt suayn e les suens esbai 
e cels del aguet les requierent 
ki vnc de rien ne les esparnierent 
la ueisiez tel corusseiz 
de lances e tel chapleiz 
de haches d espees de branz 
dunt il donent les cops mult granz 
li rey suayn ueit qu il n ad nul ados 
e de tutes parz est enclos 
de ses plus mortels enemis 
mult en est dolent e pensis 
ne ne veit liu que il se uenge 
ne seit quel conseil en prenge 
kar vlfeketel e sa gent 
des soens occient cent e cent 
lur estre ne valt mes vn as 
kar de cumbatre sunt si las 
qu il ne se poent mes ayder 
il ueient bien lur encumbrer 
qu il ne poent auer repos 
a ulfeketel turnent le dos 
parmi les cunreiz del aguet 
s en fuirent tut entreset 
e ulfeketel e sa mesnee 
les feseit mult grant hachiee 
ke a dos les vunt enchaceant 
e par centeines occiant 
tant en occistrent les engleis 
des feluns des engres daneis 
bouche de homme ne numbrast mie 
tanz perdirent iluc la vie 
tanz sunt morz e tanz sunt occis 
de set mil ne eschaperent vifs 
fors soulement cessant e set 
cels enmeine suayn qui s en uet 
mates e descumfiz vers la mer 
sachez nun cure de suiorner 
kant furent a lur nief uenuz 
ne erent mie lentes ne peresceuz 
en halte mer tost mis se sunt 
e uers lur pais se reuunt 
ringhemere est icil liu dit 
ou daneis furent descumfit 
e ulfeketel pas ne soiurne 
vers seint edmund mult tost se turne 
dieu merci le rei de glorie 
e le seint rei de sa victorie 
par qui grace il ad suayn uencu 
e descumfit e confondu 
pvr ueir vus di que dunc regna 
e tut le pais gouerna 
d engletere tut enuirun 
vn rei qui aieldred out noun 
cil ne osa vnkes manier 
escu ne brand n espeie balier 
ne autre arme vers son enemi 
tant out le quer anaienti 
e tant ert coart e chalus 
malueis laners e pourus 
e ne purquant meinte contreiere 
fist il a soens e meint desfaire 
fist il a tort e sanz reisun 
tant par ert en crisme felun 
quatre pruz hommes en le pais 
vers le north erent astais 
mult furent cil quatre prodomme 
bons e leaus ce est la summe 
meis li reis en he les coilli 
pur ceo qui erent pruz e hardi 
les baruns a la morte mettereit 
mul uolentiers si il poeit 
cels quatre baruns qui li reis 
hai tant orent nuns engleis 
ne furent pas nomez richer 
william robert ne gauter 
meis le vn d els out nun leofwine 
e l autre ert clamé aelfwine 
le tirce siuerz le quart markiers 
mut par furent bons chiualers 
e sunt del rey forment hai 
meis il erent bien guarni 
ne les hai pas pur lur folur 
meis pur pruesce e pur ualur 
dunt duiz sunt li quatre barun 
pur ceo les heit li reis felun 
mult erent riches de grant fin 
cil quatre barun palain 
kar tute la tere esteit lur 
sicum la mer l enclost entur 
d escoce iesqu a gheneisburc 
nen out erite chastel ne burc 
dunt il ne fusent chief segnur 
tut le mielz d engletere ert lur 
li reis les hai mult forment 
e il le rey tut ensement 
engin queisent uolentiers 
qu al rey sursissent encumbriers 
e feseint il procheinement 
al rey doel e grant marrement 
il pristrent de lurs quatre sages 
e tramisterent en lur messages 
en danemarche le tramistrent 
e les comanderent e distrent 
qu il saluassent suayn le rey 
de lur part chescun endreit sey 
cum lur tres lige segnur 
de qui tendreient lur honur 
s il uolsist uenir en le pais 
reis en sereit poestis 
de la tere de la segnorie 
auereit il la grendre partie 
volentiers le resceyuerunt 
e tuz homage a li ferunt 
e a li liuerunt del pais 
tut le mielz sulum lur auis 
cumberland e westmeriland 
e trestut northumberland 
ne auera chastel cite ne burc 
d escosce iesqu a gaynesburc 
foreste chace ne pescherie 
dunt il nen auereit la segnorie 
les messagers se sunt turné 
a danemarche en sunt alé 
al rei vnt dit tut lur auis 
pur quei il erent tramis 
quant le rey suayn l oyt mult fu lee 
vnc tant de rien ne fu haitee 
les messagiers bel apela 
e ausi mult les honura 
e si les fist mult bele chere 
e honura de grant manere 
e les fist suiourner noblement 
tant cum lur vint a talent 
e kant il s en uoldrent aler 
mult riches dones les fist doner 
e puis son conge les dona 
e ces paroles les liuera 
' amys " fet il ' vus en irez 
e uos segnurs me salurez 
cum les plus tres chers amys 
que ieo aime tant cum sei vifs 
e tuz cels del north autresi 
dites que ieo lur mand defi 
qu en cest an les uendrai ueisr 
si ieo ma sante puis aueir " 
cels reuunt en lur tere dreit 
e ceo que suayn dit les aueit 
noterent les quatre messages 
en priuete a lur segnurages 
reis suayn ne s est pas vbliez 
ainz ad tuz ses baruns mandez 
son conseil lur ad descouert 
e bien les ad dit en apert 
que tuz se aprestent cum a guere 
kar aler volt en engletere 
puis fet tute sa gent banir 
e gent comencent a uenir 
deus tant de poeple asembla 
qu il n out quant il primes ala 
en estangle ou se combati 
a vlfeketel qui le uenqui 
li reis suayn bien les soldeia 
riches soldes les dona 
ainz qu il se meissent en mer 
ne les uoleit plus demorer 
puis fist mettre sa gente banie 
en halte mer od lur nauie 
puis se mist li reis en sa nief 
e fist drescier mult tost son trief 
od sei ne mene tant ne quant 
ne parent ne femme ne enfant 
fors soulement son fiz knout 
amena od sei quant il se mut 
dunc siglent e nagent tut dreit 
vers engletere a grant espleit 
tant siglerent e tant cururent 
qu il virent bien e cunurent 
d est engletere le graueir 
e les faleises blancheier 
dunc apela suayn le rei 
son mestre mariner a sei 
' siglez me " fet il ' beals amys 
trestut dreit devers le pais 
ou jadis soleie ariuer 
la voldrum a nute hosteler " 
li mariner issi le fist 
cum sueyn son segnur dist 
od lur estoire sunt entré 
en gernemue e ariué 
la nouele est tost espandue 
ke le rey sueyn est a gernemue 
a ulfeketel vint la nouele 
sauer poez ne li fu bele 
vlfeketel esteit a cel tens 
de deus cuntez lur uesquens 
la gent del pais asembla 
deuant li si les demanda 
quel conseil il en purrunnt prendre 
kar ne se purrunt pas defendre 
vers sueyn qui si sudeynement 
est sur eus uenu od grant gent 
e ki tuz les uoult a mort retraire 
e destrure s il poeit faire 
' kar tres bien le sauez en fin 
que sueyn est plus fel que mastin 
ia uers li ne trouerum grace 
qu il nus doint vn sul iour d espace 
qu il ne nus face vn nuaie 
e nus nen auum nul aie 
ne nul conseil de nostre rei 
ne nul confort ne nul agrei 
qui nus deuereit trestuz aider 
e maintenir e conseilier 
meis si tant de respit en vsse 
ke ieo gent assembler pusse 
ia sueyn ne ireit de cest pais 
qu il ne fust descumfit e pris " 
e ses amis li respundi 
