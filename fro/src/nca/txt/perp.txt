ce fu el tans c arbre florissent 
fuelles boscage pre uerdissent 
et cil oisel en lor latin 
docement cantent au matin 
et tote riens de ioie flame 
que li fius a la uaiue dame 
de le gaste foriest soutaine 
se leua et ne li fu paine 
que il sa siele ne mesist 
et son caceour ne presist 
trois gauerlos et tout issi 
fors del manoir sa mere issi 
et pensa que ueoir iroit 
erceours ke sa mere auoit 
qui ses tieres li ahanoient 
bien yy ou dis erces auoient 
ensi en la forest en entre 
et maintenant li cuers del uentre 
por le douc tans se resjooit 
et pour les cans que il ooit 
des oisiaus qui ioie faisoient 
toutes ces coses li plaisoient 
por le doucor del tans sierain 
osta son caceour son frain 
si le laissa aler paissant 
par l erbe fresce uerdoiant 
et il qui bien lancier sauoit 
de gauerlos que il auoit 
aloit enuiron luj lancant 
vne eure arriere l autre auant 
vne eure bas et l autre haut 
tantqu il oi parmi le gaut 
venir yy cheualiers armés 
de toutes armes acesmés 
et mout grant noise demenoient 
les armes de ciaus qui uenoient 
car souent hurtoient as armes 
li rain des kesnes et des carmes 
et tuit li hauberc freteloient 
les lances as escus hurtoient 
li valles ot et ne uoit pas 
ceus ki uienent plus que le pas 
si s esmeruelle et dist " par m arme 
voir me dist ma mere ma dame 
qui me dist que dyable sont 
plus esfreé que riens del mont 
et si dist por moj ensegnier 
que pour eus se doit on segnier 
mais cest ensaing desdagneraj 
que ia uoir ne me saineraj 
ains ferrai ja si le plus fort 
d un des gauerlos que ie port 
que ia n aprocera uers moj 
nus des autres si con ie croj " 
ensi a luj meisme a dit 
li valles tantque jl les uit 
et quant il les uit en apert 
que del bos furent descouert 
et vit les escus formoians 
et les haubers clers et luisans 
et les lances et les escus 
que onques mais n auoit ueus 
et vit le uert et le uermel 
reluire contre le solel 
et l or et l asur et l argent 
si li fu mout biel et mout gent 
et dist " ha sire dex merchi 
ce sont angle que ie uoj ci " 
et dist " or ai ge mout pecié 
or ai ie mout mal esploitié 
qui di que c estoient dyable 
et ne me dist ma mere fable 
qui me dist que li angle sont 
les plus beles coses ki sont 
fors dex ki plus est biaus que tuit 
ci uoi iou damledieu ie quit 
que zz si bel en i esgart 
que li autre se dex me gart 
n ont mie de biaute le disme 
et ce dist ma mere meisme 
c on doit dieu croire et aorer 
et sousploier et honourer 
et jou aouerrai cestuj 
et tous les autres auoec luj " 
maintenant uers tere se lance 
et dist trestoute sa creance 
et orisons que il sauoit 
que sa mere apris li auoit 
et li maistres des cheualiers 
le uoit et dist " estés arriers 
k a tiere est de paor keus 
cis vassaus ki nos a ueus 
se nos aliemes tot ensamble 
vers luj il aroit ce me samble 
grant paour ke ia n i faurroit 
ja respondre ne nous poroit 
a riens que jou li demandasce " 
cil arriestent et il s en passe 
vers le uallet grant aleure 
si le salue et asseure 
" vallet " fait il " n aiés paor 
non ai ge par le sauueor " 
fait li valles " en qui ie croj 
n iestes uos diex naie par foj 
qui estes dont cheualiers sui 
ains mais cheualier ne conui 
n onques mais parler n en oj " 
fait li valles " ne nul n en uj 
car uous estes plus biaus ke dex 
car fusce jou ore autreteus 
aisi lujsans et ausi fais " 
a cest mot s est pres de luj trais 
li cheualiers se li demande 
" veis tu huj par ceste lande 
yy cheualiers et yy pucieles " 
li ualles a autres noueles 
enquiert et demande et entent 
a sa lance sa main li tent 
se l prent et dist " biaus sire ciers 
vous ki aués non cheualiers 
que est icou que uous tenés 
or suj ie mout bien assenés " 
fait li ceualiers " ce m est uis 
je quidoie biaus dous amis 
noueles aprendre de toj 
et tu les uius oir de moj 
je l te dirai ce est ma lance 
dites uous " fait il " c om en lance 
si con fac de mes gauerlos 
nenil uallet tu ies tous sos 
ains en fiert on tout demanois 
dont uaut mius li zz de ces trois 
gauerlos que uous ueés chi 
car kanke jou uoel en ochi 
oisiaus et biestes au besoing 
et si les ocis de si loing 
que on poroit zz boujon traire 
vallet de chou n aj iou ke faire 
mais des cheualiers me respont 
dy moi se tu ses v il uont 
et des pucieles ueis tu " 
li valles au cor de l escu 
le prent et dist tout en apert 
" cou ke est et de coj uos siert 
vallet " fait il " ce est abes 
quant autres paroles me mes 
que ie ne te quier ne demanc 
je quidoie se dex m amant 
que tu nouuieles me desisses 
ainske de moi les apreisses 
et tu uius que ie t es apragne 
je l te dirai comentqu il pragne 
car a toj volentiers m acort 
escus a non cou que ie port 
escus a non uoire " fait il 
" ne le doi mie tenir uil 
car il m est a tant bonne foit 
que se nus lance v trait a moi 
encontre tous les cols se trait 
c est li seruices qu il me fet " 
atant cil qui furent arriere 
s en uinrent toute la porriere 
enuiers lor signor tot le pas 
si li dient eneslepas 
" sire ke vous dist cil galois 
ne set mie toutes nos lois " 
fait li sires " se dex m amant 
que riens nule qu il me demant 
ne le dist il onques a droit 
si demande kanke il uoit 
coment a non et c on en fait 
sire or saciés bien entresait 
que galois sont tuit par nature 
plus fol que bestes en pasture 
cis est ausi come une beste 
fos est ki dales luj s areste 
s a la muse ne uoet muser 
v le tans en folie vser 
ne sai " fait il " se dex m auoie 
mais ainske me mete a la uoie 
kanke il uorra li diraj 
ja autrement n en partiraj " 
lors li demande derecief 
" valles " fait il " ne te soit grief 
mais des yy cheualiers me dj 
et des pucieles autresj 
se les encontras ne ueis " 
et li valles le tenoit pris 
au pan del hauberc si le tire 
" or me dites " fait il " biaus sire 
que c est que vous aués uestu 
vallet " fait il " dont ne uois tu 
que cou est de fier zz haubiers 
s est ausi pesans come fiers 
qu il est de fier ce uois tu bien 
de ce " fait il " ne saj iou rien 
mais mout est biaus se dex me saut 
k en faites uous et ke uos uaut 
vallet c est a dire legier 
s or uoloies a moj lancier 
gaurelot ne saiaite traire 
ne me poroies nul mal faire 
dans cheualiers de teus haubers 
gart dex les bisces et les cers 
que nule hocirre n en poroie 
ne gaires apries ne corroie " 
et li cheualiers li ra dit 
" vallet se damledex t ait 
se tu me ses dire noueles 
des cheualiers et des puceles " 
et cius ki petit fu senés 
li dist " fustes uous ensi nés 
nenil vallet ce ne puet estre 
k ensi peust nule riens nestre 
ki vos atourna dont ensi 
vallet jou te dirai bien ki 
dites le dont mout volentiers 
n a mie encor yy iors entiers 
que tout cist harnois me dona 
li rois artus ki m adouba 
mais or me di dont que deuinrent 
li cheualier ki par ci uinrent 
qui les yy pucieles conduient 
font il le pas v il s en fuient " 
cil li dist " sire or esgardés 
le plus haut bruel que uos ueés 
que cele montagne auirone 
la sont li destroit de ualdone 
et ke de cou " fait il " biaus frere 
la sont li ierceour ma mere 
qui ses tieres ercent et erent 
et se ces gens i trespasserent 
il le seuent se l uos diront " 
et cil dient que il iront 
auoec luj se il les i maine 
jusqu a ceus ki ercent l auaine 
li valles prent son caceor 
et uont la ou li erceour 
ercoient les tieres arees 
v les auaines sont semees 
et quant cil virent lor signor 
si tramblerent tout de paor 
et saués por coi il le firent 
pour les cheualiers que il uirent 
qui auoec lor signor uenoient 
car bien sorent s il li auoient 
lor affaire dit et lor estre 
que il uorroit cheualiers estre 
et sa mere en istroit del sen 
qui destourner l en quidoit len 
que ia cheualier ne ueist 
ne lor affaire n apresist 
et li valles dist as bouiers 
" veistes uous yy cheualiers 
et yy pucieles chi passer 
il ne finerent huj d aler 
par ces destrois " font li bouier 
font li vallet au ceualier 
qui tant auoit a luj parler 
" sire par ici sont aler 
li cheualier et les pucieles 
mais or me dites les noueles 
del roi ki les cheualiers fait 
et le liu v il se trait 
vallet " fait il " dire te uoel 
que li rois seiorne a carduel 
n a mie encore pasét quart jor 
que li rois i fu a soujor 
et jou i fuj et si le ui 
et se tu ne l trueues iki 
bien ert ki le t ensignera 
ja si destornés ne sera " 
tantost les grans galos s en part 
li cheualiers qui mout fu tart 
qu il eust les autres atains 
et li valles ne s est pas fains 
de retorner a son manoir 
v sa mere dolant et noir 
auoit le cuer por sa demeure 
mais grant ioie ot en icele eure 
qu ele le uoit et pas ne pot 
celer la joie qu ele en ot 
car come mere qui mout l aime 
keurt contre lui et si le claime 
" biaus fius mout a esté destrois 
mes cuers asses plus de yy fois 
por uostre longe demoree 
a poi de duel n ere acoree 
si ke por poi morte ne suj 
v aués uous tant estét huj 
auoi dame ie l uous diraj 
mout bien ke ja n en mentiraj 
car i en ai mout grant ioie eue 
d une chose ke i ai ueue 
mere enne soliés uos dire 
que li angle dieu nostre sire 
sont si tres biel c onques nature 
ne fist plus biele creature 
n el monde n a si bele riens 
biaus fius encor le dj ie bien 
je l di por uoir et di encore 
taisiés mere ne ui jou ore 
les plus beles choses qui sont 
qui par le gaste foriest uont 
il sont plus bel si com iou cuit 
qui diex et ke li angle tuit " 
la mere entre ses bras le prent 
et dist " biaus fius a dieu te rent 
car mout ai grant paor de toj 
tu as ueut si con jou croj 
les angles dont la gent se painent 
qui ocient quanqu il ataingnent 
non ai uoir mere non ai non 
cheualier dient qu il ont non " 
la mere se pasme a cest mot 
que cheualier nomer li ot 
et quant elle fu redrechie 
duel come feme corecie 
" ha lasse con suj maubaillie 
biaus dous fius de cheualerie 
vous quidoie je bien garder 
que ia n en oissiés parler 
ne que ia nus n en ueissiés 
n estre cheualiers deussiés 
biaus fius se damledieu pleust 
que uostre peres uos eust 
gardé et uos autres amis 
n ot cheualier de si haut pris 
tant redouté ne tant cremu 
biaus fius con uostre peres fu 
en toutes les illes de mer 
de cou uos poés bien uanter 
que uous ne deceés de rien 
de son lignage ne del mien 
car jou suj de cheualiers nee 
des mellours de ceste contree 
es illes de mer n ot linage 
mellor del mien en mon aage 
mais li mellor sont deceut 
s est bien en plusors lius seut 
que les meskeances auienent 
as preudomes a qui paruienent 
en grant honor et en proaice 
mauuesties honte ne perece 
ne ciet pas car ele ne puet 
et les bons dechair estuet 
vostre peres si ne saués 
fu parmj les gambes naurés 
si qu il en mehagna del cors 
ses grans tieres ses grans tresors 
que il auoit comme preudom 
ala tout a pierdission 
si chai en grant pouerte 
apourj et desireté 
et essillié furent a tort 
li gentil home apres sa mort 
vterpandragons qui mors fu 
et peres le bon roj artu 
les tiens furent essilliés 
et les poures gens auilliés 
si s en fuj ki fuir pot 
vostre peres ce manoir ot 
jci en ceste foriest gaste 
ne pot fuir car en grant haste 
en litiere aporter s en fist 
car allors ne sot u fuist 
et uous ki petites estiés 
yy mout biaus freres auiés 
petis estiés et alaitans 
poi auiés plus de yy ans 
quant grant furent uostre duj frere 
au los et au consel uo pere 
alierent a yy cours roiaus 
por auoir armes et ceuaus 
au roj de saualon ala 
li ainsnes et tant seruj l a 
que cheualiers fu adoubés 
et li autres ki puis fu nés 
fu au roj ban de gomeret 
en zz iour anduj li vallet 
adoubét et cheualier furent 
et en zz ior mesmes morurent 
quant il se misent el repaire 
que joie me uoloient faire 
et lor peres ki puis ne l uit 
k as armes furent desconfit 
as armes furent mort anduj 
dont g eus grant duel et grant anuj 
de l ainsnet auinrent meruelles 
que li corbel et les cornelles 
ambesdeus les ex li creuerent 
ensi les gens mort le trouerent 
dou doel des fius moru li pere 
et j euc le uie mout amere 
sofferte puisque il fu mors 
vous estijés tous li confors 
que jou auoie et tous li biens 
car il n en i a plus des miens 
que plus ne m auoit dex laissié 
dont ie fusce joians et lie " 
li ualles entent mout petit 
a ce que sa mere li dist 
" a mangier " fait il " me donés 
ne saj de quoj m araisonés 
mais mout iroie volentiers 
au roj ki fait les cheualiers 
et jou irai quiqu il en poist " 
la mere tant com il li loist 
le retient et si le seiorne 
et si l aparelle et atourne 
de kaneuas grosse cemise 
et braies faites a la guise 
de gales ot l enfes ensamble 
braies et cauces ce me samble 
et si ot cote et caperon 
clos de cuir de cers enuiron 
issi la mere l atourna 
yy iors ains plus ne seiorna 
que plus n i uot metre losange 
lors ot la mere duel estrange 
se l baise et acole en plorant 
et dist " or ai ge duel mout grant 
biaus fius quant iou aler t en uoi 
vous irés a la court le roj 
si li dirés k armes uos doinst 
de contredit n i aura point 
qu il les uos donra bien le saj 
mais quant il uenra a l essai 
d armes porter coment ert donques 
cou que uous ne feistes onques 
ne autruj ne ueistes faire 
coment en sarés a cief traire 
mauuaisement uoire ce dout 
mal se doit afficier del tout 
n est pas meruelle ce m est uis 
s on ne set cou c on a apris 
mais meruelle est que on n aprent 
cou que on ot et uoit souent 
biaus fius zz sens uos uoel aprendre 
et si fait mout bien a entendre 
et s il uous plaist a retenir 
grans biens uos en porra uenir 
cheualiers serés jusqu a poi 
fius se dieu plaist et ie le loj 
se uous troués ne pres ne loing 
dame ki d aie ait besoing 
ne puciele desconsellie 
la uostre aide aparellie 
lor soit s eles uos en requierent 
car toutes honors i afierent 
qui as dames honor ne porte 
la soie honor doit estre morte 
dames et pucieles serués 
si serés par tout honerés 
et se uous autant en prijés 
gardés ke uos ne l anuijés 
ne faites rien qui li desplaise 
de pucele a mout ki le baise 
s ele le gesir uos consent 
et se elle plus ne deffent 
se laissier le uolés por moj 
et se ele a aniel en doj 
cainte cainture v aumosniere 
se par amor u par proiere 
le uos done bon m ert et bel 
que uous enportés son anel 
de l anel prendre uos dain gie 
et de l aumosniere congie 
biaus fius encor uos uoel dire el 
ja en cemin ne en ostel 
n aies longement compaignon 
que uous ne demandés son non 
le non saciés et la persone 
que par le non connoist on l ome 
biaus fius as prodomes parlés 
auoec les preudomes alés 
preudom ne forconselle mie 
celui ki tient sa compagnie 
sor toutes riens uos uoel proier 
que a glises et a moustier 
alés proier nostre segnor 
k en cest siecle uos doinst honor 
et si uos doinst si contenir 
k a bone fin puissiés uenir 
mere " fait il " que est eglise 
fius v on fet le sacrefisse 
celuj ki ciel et tiere fist 
et homes et femmes i mist 
et moustiers ke est ce meisme 
cou est une maisons saintisme 
plains de cors sains et de tresors 
si i sacrefi on le cors 
jhesu crist le prophete saint 
qui juis fisent honte maint 
et si i fu gugiés a tort 
en la crois et a soufrir mort 
por les homes et por les fames 
k en infier aloient les armes 
quant elles partoient des cors 
et il les en gieta puis fors 
qu il fu a l estache lijés 
batus et puis crucefijés 
et porta couronne d espines 
por oir messes et matines 
et por cel signour aourer 
vous lo jou au mostier aler 
dont irai ie mout volentiers 
et as glises et as moustiers " 
fait li valles " d or en auant 
ensi le uous ai en couant " 
dont n i ot point de demeure 
congie prent en meisme l eure 
et sa siele li fu ia mise 
a la maniere et a la guise 
de galois fu apparelliés 
vns reuelins auoit es pies 
et par tout la v il aloit 
yy gauerlos porter soloit 
ses gauerlos en uot porter 
mais yy l en fist la mere oster 
por ce que trop sanlast galois 
si eust elle fet tous trois 
mout volentiers s il peust estre 
vne roote en sa main destre 
porta por son ceual ferir 
plorant le baise au departir 
la mere qui mout cier l auoit 
et prie dieu que il l auoit 
" biaus fius " fait ele " dex uos maint 
joie plus qu il ne m en remaint 
vos doinst il queque uos alliés " 
quant li valles fu eslongiés 
le get d une piere menue 
si regarde et uoit cheue 
sa mere au cief del pont arriere 
et giut pasmee en tel maniere 
con s ele fust keue mort 
et cil feroit de la roote 
son caceour parmj la crupe 
et cil s en ua ki pas n agrupe 
ains l enporte grant aleure 
parmj la grant foriest oscure 
et cheuauce tres le matin 
tantque li iors uint a declin 
en la foriest cele nuit jut 
tantke li jors clers aparut 
au matin au cant des oisiaus 
se lieue et monte li damsiaus 
s a au ceuaucier entendu 
tantke il uit zz tref tendu 
en une praerie biele 
le le sourt d une fontenele 
li tres fu biaus a grant meruelle 
l une partie fu uermelle 
en l aigle feroit li solaus 
qui mout estoit clers et uermaus 
si reluisoient tuit li pre 
de l enluminement del tre 
entour le tref a la reonde 
qui estoit li plus biaus del monde 
auoit ramages et fuellies 
et loges galesses drecies 
li varles uers le tref ala 
et dist ainsque il uenist la 
" he dex ués ci uostre maison 
or feroie jou mesproison 
se reuisder ne uos aloie 
voir dist ma mere tote uoie 
qui me dist que moustiers estoit 
la plus bele chose ki soit 
et me dist que ja ne trouasce 
moustiers k aorer n i alasse 
le creatour en quj ie croj 
je l irai proier par ma foj 
qu il me doinst anqui a mangier 
et i en ai uoir mout grant mestier " 
puis uint au tref se l trueue ouert 
emmi le tref zz lit couuert 
d une kioute de palie auoit 
el lit toute seule gisoit 
vne damoisiele endormie 
toute seule sans compaignie 
alees erent ses pucieles 
por quellir floretes noueles 
que par le tref ioncier uoloient 
ensi con faire le soloient 
quant li valles el tref entra 
ses cheuaus si fort hanita 
que la damosele l oj 
si s esuella et tressalj 
et li valles ki nices fu 
dist " pucele ie uos salu 
si com ma mere le m aprist 
ma mere m ensegna et dist 
que les pucieles saluasse 
en quel liu que ie les trouasse " 
la pucelle de paor tramble 
por le vallet ki fol li samble 
si se tint por fole prouuee 
de ce qu il l a seule trouee 
" vallet " fet ele " tien ta uoie 
fuj ke mes amis ne te uoie 
ains uos baiseraj par mon cief " 
fait li uarles " quiqu il soit grief 
car ma mere le m ensegna 
je uoir ne te baiseraj ia " 
fait la puciele " u que ie puisse 
fuj ke mes amis ne te truisse 
car s il te trueue tu ies mors " 
li valles auoit les bras fors 
si l embraca mout nicement 
car il ne l sot faire autrement 
mis l a sor luj toute estendue 
et cele s est mout deffendue 
et gandilla kank ele pot 
mais desfense mestier n i ot 
que li valles en un randon 
le baisa vosist ele u non 
yy fois si con li contes dist 
zz anelet en son doit uit 
vn esmeraude mout tres clere 
" encor " fait il " me dist ma mere 
k en uostre doi l anel presisse 
maique plus rien ne uos fesisse 
or ca l anel ie l uoel auoir 
mon anel n aras tu ia uoir " 
fait la puciele " ke jou sace 
s a force del doit ne l m esrage " 
li varlet par le doit le prent 
a force le doit li estent 
si a l anel en son doit pris 
et ens el sien meisme mis 
et dist " puciele bien aiés 
or m en irai ie bien paiés 
et mout mellor baisier uos fet 
que cambouriere ke il ait 
en toute la maison ma mere 
car n aués pas la bouce amere " 
ele pleure et li dist " uallet 
n enporte pas mon anelet 
car i en seroie mauballie 
et tu en pierdrases la uie 
quequ il tariast ie l te promet " 
li ualles a son cuer ne met 
riens nule de quanque il ot 
mais de cou que ieuné ot 
moroit de fain a male fin 
zz boucel trueue plain de uin 
et zz hanap d argent selonc 
et uoit sor zz torsiel de ionc 
vne touaile blance et nueue 
il le souslieue et desos trueue 
yy pastes frois de keurius fais 
ne li anoie cis fourfais 
por le fain qui forment l angoisse 
zz des pastes maintenant froisce 
et mangue par grant talent 
et uierse en le coupe d argent 
del uin ki n estoit mie lais 
et en boit souent a grans trais 
et dist " pucele cist paste 
ne seront hui par moj vsé 
venés mangier il sont mout buen 
asses ara cascuns del suen 
s en i remanra zz entiers " 
et la puciele endementiers 
queque il prie et semont 
celle zz seul mot ne li respont 
et cil manga tant com li plot 
et but tantke asses en ot 
et recouri le remanant 
et prist congie de maintenant 
si commanda a dieu celi 
qui li salus pas n abieli 
" dex uous saut " fait il " bele amie 
mais por dieu ne uos poist il mie 
de uostre anel que iou emport 
car ainske ie muire de mort 
le uos guerredonerai gie 
je m en uois a uostre congie " 
et cele pleure et dist que ia 
a dieu ne le commandera 
que il li conuenra por luj 
traual soffrir et grant anuj 
que tant n en ot nule caitiue 
ne ia por luj tant com il uiue 
n en aura secours ne aie 
mais sace bien qu il l a traie 
ensi remest cele plorant 
plus n ala gaires demorant 
ses amis ki del bos reuint 
del vallet ki sa uoie tint 
vit les esclos si li greua 
et s amie plorant troua 
et dist " damoisiele iou croi 
a ces ensagnes que iou uoj 
que cheualier a eut chi 
n a sire ie l uous affi 
mais zz vallet galois i ot 
anieus et vilain et sot 
qui a de uostre uin beu 
tant con li plot et bon li fu 
et manga de uos yy pastes 
et pour cou biele si plorés 
s il eust mangié et beu 
trestout si le uossisce gu 
il n i a plus sire " fait ele 
" mes aniaus est en le queriele 
qu il m a tolut et si l emporte 
jou uosisse mius estre morte 
qu il l en eust ensi porté " 
es uous celuj desconforté 
et angoisseus en son corage 
" par foi " fait il " ci ot outrage 
et desqu il l emporte si l ait 
mais ie quic qu il i ot plus fait 
se plus i ot ne l celés ia 
sire " fait ele " il me baisa 
baisa uoire ne l di jo bien 
mais ce fu maleoit gre mien 
ains le uosis et si te plot 
c onques nul contredit n i ot " 
fait cius qui ialousie angoisse 
" quidiés uous que ne uos conoisse 
oil ciertes bien uos conois 
ne suj si lorgnes ne si lois 
que uostre fausete ne uoie 
entree estes en male uoie 
que ia ne mangerés d auaine 
ains me suirés a tiere plaine 
vostre ceuaus ne n ert sainiés 
tantke ie m en seraj uengiés 
et la ou il desfeerra 
jamais refierés ne sera 
s il muert uos me suirés a pie 
ne jamais ne seront cangié 
li drap dont uos estes uestue 
ains me suirés a pie et nue 
tantke la tieste en auraj prise 
jou ne feraj autre deuise " 
atant s assist et si manga 
et li varles tant ceuauca 
qu il uit zz carbonier uenant 
zz asne deuant luj menant 
" vilain " fait il " ensagne moi 
qui l asne maines deuant toi 
la plus droite uoie a carduel 
li rois artus ueir le uoel 
i fait cheualiers ce dist len 
varlet " fait il " en icel sen 
a zz castiel sor mer assis 
le roj artu biaus dos amis 
lie et dolent i trouueras 
biaus dous amis se tu i uas 
or me diras tu dont mon uoel 
coment li rois a joie et duel 
je l te dirai " fait il " mout tost 
li rois artus et toute s ost 
de ce est li rois artus lies 
qu ill ait ses anemis iriés 
quant del caste se departirent 
la v lor mellor seior uirent 
mais il ne set coment lor ua 
cou est li dious que li rois a " 
li uarles ne prise zz denier 
les noueles au carbounier 
fors tantque en la uoie entra 
cele part v il li moustra 
tantke il uit zz castiel 
mout bien seant et fort et biel 
et voit issir parmj la porte 
zz cheualier et uoit que porte 
vne coupe d or en sa main 
sa lance tenoit et son frain 
et son escu en la senestre 
et la coupe d or en la destre 
et ses armes bien li seoient 
qui toutes uermelles estoient 
li varles uit les armes beles 
qui fresces furent et noueles 
si li plorent et dist " par foj 
celes demanderaj le roj 
s il les me done bien m en ert 
mau dehait ait qui autres quiert " 
atant uers le castiel cort 
que tart li est qu il uiegne a cort 
tantque pres del cheualier uint 
et li cheualiers le retint 
zz petit se li demanda 
" v iras tu uarlet diua 
je uoel " fait il " a court aler 
au roi uos armes demander 
varlet " fait il " tu feras bien 
or ua dont tos et si reuien 
et tant diras le mauuais roj 
que s il ne uiut tenir de moj 
sa tiere que il le me rende 
ou il enuoit ki le deffende 
a ces ensagnes li diroie 
bien uoel par tout que on le uoie 
se il autrement ne m estoit 
que deuant luj prist orendroit 
ceste coupe que jou ci port " 
or kiere autruj ki le recort 
que cis n i a mot entendu 
jusqu a la court n a atendu 
ou li rois et si cheualier 
assis au mangier 
la sale fu par tiere aual 
et li varles entre a ceual 
en la sale ki mout fu lee 
et longe de marbre pauee 
li rois artus estoit assis 
el cief d une table pensis 
jluec li cheualier manioient 
et li un as autres parloient 
fors lui ki fu pansis et mus 
li varles est auant uenus 
ne ne set le quel il salut 
que le roj nient ne conut 
tantc uns serians contre luj uint 
qui zz coutiel en sa main tint 
" varlet " fait il " tu qui ca uiens 
qui le coutel en ta main tiens 
mostre moj li ques est li rois " 
li varles qui mout fu cortois 
li dist " amis ueés le la " 
et cil tantost uers luj ala 
se l salua se com il sot 
li rois pensa ains ne dist mot 
et cil autrement l araisonne 
et li rois pense et mot ne sonne 
" par foi " fait li varles adonques 
" cis rois ne fist cheualier onques 
quant on n en puet parole traire 
coment poroit cheualier faire " 
atant du retorner s atorne 
le cief de son cacheor torne 
mais si pres del roj l a menét 
a guise d ome malsenét 
que deuant le roi sor la table 
li abati sans nule fable 
del cief son capel de bounet 
li rois torne uers le vallet 
son cief que il auoit baissié 
si a tout son pense laissié 
et dit " biaus frere bien uigniés 
et proi uous c a mal ne taigniés 
cou que uostre salu n ooie 
d ire respondre ne pooie 
que li pire anemis que i aj 
qui plus me het dont plus m esmaj 
m a fait ma tiere contredire 
et tant en soing que toute quite 
dist qu il l aura u uoelle u non 
li uermaus cheualiers a non 
de la foriest de kinkerloj 
et la roine deuant moj 
estoit chi uenue seoir 
pour conforter et por ueoir 
les cheualiers qui sont blecié 
ne m eust gaires courecié 
li cheualiers de kank il dist 
mais deuant moj ma coupe prist 
et si folement l enleua 
que sour la roine uiersa 
tous li uins dont ele estoit plaine 
ci ot oeure laide et vilaine 
que la roine en est entree 
de duel et d ire enflamee 
en sa cambre ou ele s ocit 
ne ne quic pas se dex m ait 
que ia en puisse escaper uiue " 
li varles ne prise vne pie 
quanque li rois li dist et conte 
ne de son duel ne de sa honte 
nel del uin ne li caloit il 
" faites moj cheualier " fait il 
" sire rois car aler m en uoel " 
cler et riant furent si oel 
ens ou cief le uallet sauuage 
nus ki la ert ne l tient a sage 
mais trestout cil ki la estoient 
por biel et por gent le tenoient 
" amis " fait li rois " descendés 
et uostre caceour rendés 
a cel uallet se l gardera 
et uostre volente fera 
certes a dieu en ai fait ueu 
a m onour et a uostre preu " 
et li ualles a respondu 
" ja n estoit mie descendu 
cius que ie trouai en la lande 
et uous uolés que ie descande 
ja par mon cief ne descendraj 
mais faites tost si m en iraj " 
fait li ualles " biaus sire rois 
ne seraj cheualiers des mois 
se cheualiers uermaus ne suj 
donés moj les armes celuj 
que i encontraj deuant la porte 
qui uostre coupe d or enporte " 
li senescaus ki fu bleciés 
de ce qu il ot s est coreciés 
et dist " amis uos aués droit 
alés li tolir orendroit 
les armes car eles sont uos 
ne feistes mie que sos 
quant uous pour cou uenistes ci 
kex " fait li rois " por dieu merci 
trop dites uolentiers anuj 
si ne uous caut onques a quj 
as preudom estes trop letices 
por cou que li valles est nices 
s est il espoir bien gentius hom 
et se il li uient d aproison 
qu il ait esté a uilain mestre 
encor puet preus et sages estre 
vilonie est d autruj gaber 
et de prometre sans doner 
preudom ne se doit entremetre 
de rien nule autruj prometre 
que donner ne le puisse et uoelle 
que le maugre celuj n aqueuelle 
que sans prometre est ses amis 
et desque il li ait proumis 
si bee a la promesse 
et si uos di sans deceuoir 
que asses uenroit mius 
a home qu a fame baer 
car ki le cuer dire uorroit 
lui meisme gaber deuroit 
qui fait promesse et ne la sout 
li cuer de son amj s en tolt " 
issi li rois a kex parloit 
et li varles ki s en aloit 
a vne puchiele veue 
biele et gente si le salue 
et celle luj et se li rist 
et trestout en riant li dist 
" varlet se tu uis par age 
je pens et croj en mon corage 
et saces ke il auendra 
qu en trestout le monde n aura 
yy mellours cheualiers de toj 
ensi le pens ensi le croj " 
et la puciele n auoit ris 
passét auoit ans plus de yy 
si haut cele parole dist 
que tout l oirent et keus 
cuj la parole anuia mout 
si li done cop e si estout 
de sa paume en la face tenre 
qu il le fist a la tiere estendre 
quant la pucele releuot 
en son retor troua zz sot 
les vne ceminee estant 
si li bouta el fu ardant 
del pie par courous et par ire 
pour cou que li sos soloit dire 
" ceste puciele ne rirra 
jusques atantqu ele uerra 
celuj ki de cheualerie 
aura toute la signorie " 
jssi cil crie et cele pleure 
et li varles plus ne demeure 
ains s en retorne sans consel 
apries le cheualier uermel 
yones les sentiers sauoit 
et mout volentiers aportoit 
noueles a ses compagnons 
tout coiement et a escons 
ist par zz uergier de la sale 
et par vne posterne auale 
tantqu il uint al cemin tot droit 
v li cheualiers atendoit 
cheualerie et auenture 
et li valles grant aleure 
vint uiers luj ses armes prendre 
et li cheualiers por atendre 
auoit la coupe d or jus mise 
sour zz perron de roce bise 
quant li valles aprocié l ot 
tantke li vns l autre oir pot 
si li cria " metés les jus 
les armes n es porterés plus 
que li rois artus le uos mande " 
et li cheualiers li demande 
" varlet ose nus ca uenir 
por le droit le roj maintenir 
se nus i uient ne l celés pas 
coment dyable est ce or gas 
dans cheualiers que uos me faites 
qu encor n aués mes arbres traites 
ostés les tost ie l uos comanc 
varlet " fait il " iou te demanc 
se nus uient ca de par le roj 
qui combatre se uoelle a moj 
dans cheualiers car ostés tost 
les armes que ie n es uos ost 
que plus ie ne le souferoie 
bien saciés que ie uos ferroie 
se plus parler m en fesissiés " 
lors fu li cheualiers iriés 
sa lance a a yy mains leuee 
si l en a doné tel colee 
par les espaulles en trauers 
de la u n estoit pas li fiers 
qu il l a tout embroncié aual 
jusques sor le col del ceual 
et li varles s est coureciés 
quant il senti qu il fu bleciés 
de la colee qu il ot prise 
en l uel au mius qu il pot l auise 
et let aler le gauerlot 
si qu il n entent ne uoit ne ot 
se l fiert parmi l uel el ceruel 
que d autre part le haterel 
le sanc et la ceruelle espant 
de la dolor li cuers li mant 
si uierse et ciet tous estendus 
et li varles descendj ius 
si met la lance a une part 
et l escu del col li depart 
mais il ne set uenir a cief 
del hiaume qu il a sor son cief 
qu il ne set coment il le pragne 
et s a talent qu il li descagne 
l espee mais il ne l set faire 
ne del fuere ne le puet traire 
ains prent le fuere et sace et tire 
yones en comence a rire 
car le uarlet uoit entrepris 
" ice que est " fait il " amis 
que faites uous ie ne sai coj 
je quidoie de uostre roj 
qu il m eust ces armes donees 
ains auroie par carbonees 
trestout escarbellié le mort 
que nule des armes enport 
qu eles se tienent si au cors 
que cou dedens et cou defors 
est trestout zz si com moj samble 
qu eles se tienent si ensamble 
or ne uous esmaiés de rien 
que les departiraj mout bien 
se uous uolés " fait yones 
" faites dont tos " fait li varles 
" s es me donés sans nul arriest " 
tantost jones l en desuest 
jusques en l ortel l en descauce 
ne li laissa haubers ne sauce 
ne hiaume el cief n autre armeure 
mais li varles sa uiesteure 
ne uot laissier que ne preist 
por quank yones li deist 
vne cote mout aaisie 
de dras de soie gambisie 
que desous son hauberc uestoit 
li cheualiers quant uis estoit 
n oster ne li pooit des pies 
les reuelins qu il ot cauciés 
et dist " dyable est ce or gas 
que cangeroie mes gros dras 
que ma mere me fist l autrier 
pour les dras a cel cheualier 
ma grosse cemise de kenue 
por la soie qu est mole et tenre 
vorriés uous que ie laissasce 
ma cote v eive ne passe 
por ceste ki n en tenroit gote 
honnie soit la gorge toute 
qui ce kerroit ne loing ne pres 
ses bons dras doinst por zz mauues " 
mont grief cose est de fol aprendre 
riens fors les armes ne uot prendre 
por proiere que on li face 
yones les cauces li lace 
et sor les reuelins li cauce 
les esporons desor la cauce 
puis li a le haubiers uestu 
tel c onques nus miudres ne fu 
et sour la coiffe li assiet 
le hiaume qui mout bien li siet 
et de l espee li ensagne 
que laske et pendant le cagne 
puis li met le piet en l estrier 
se l fait monter sor le destrier 
ains mais estrier ueu n auoit 
ne d esporons ueu n auoit 
fors de cilande v de roote 
yones l escu li aporte 
et la lance et puis li balle 
ancoisque yones s en alle 
dist li varles " amis prendés 
mon caceour se uos uolés 
qu il est mout bons et ie l uos doing 
pour cou que iou n en ai besoing 
et portés sa coupe le roj 
si le salués de par moj 
et tant dites a la pucele 
que kex feri sor la massele 
que se ie puis ainsque ie muire 
li quic jou si bien metre cuire " 
cil respont que il li dira 
et au roj sa coupe rendra 
bien furnira le sien message 
s il onques puet a loj de sage 
atant departent si s en uont 
en la sale ou li baron sont 
entre yones parmj la porte 
qui au roj sa coupe raporte 
" sire " dist il " or faites joie 
car uostre coupe vos reuoie 
vostre cheualiers ki ci fu 
dou quel cheualier me dis tu " 
fait li rois ki en sa grant ire 
estoit encor " en non diu sire " 
fait yones " del varlet di 
qui orendroit parti de chi 
dis tu dont del varlet galois 
qui me demanda " fait li rois 
" les armes de sinople taintes 
au cheualier ki honte maintes 
m a faites selonc son pooir 
sire de lui di ge por uoir 
et ma coupe coment ot il 
aime le tant v prise chil 
qu il li ait de son gre rendue 
ancois li a si cier uendue 
li varles que il l a hocis 
et coment fu ce biaus amis 
sire ne saj maisque ie uj 
que li cheualiers le ferj 
de sa lance et fist grant anuj 
et li varles referi luj 
d un gauerlot parmj l uelliere 
si que li fist par de derriere 
le sanc et la ceruelle espandre 
et luj par tiere mort estandre " 
lors dist li rois au senescal 
" ha kex mout m aués huj fet mal 
par uostre lange l anuiouse 
qui aura ditte mainte choise 
m aués tel cheualier tolu 
qui mout m a hui cest jor ualu 
sire " fait yones au roj 
" par mon cief il mande par moj 
a la puchiele la roine 
que kex feri sor la poitrine 
por mal de luj et por despit 
qu il le uengera se il uit 
maisqu il en puist uenir en leu " 
li sos ki sist jouste le feu 
ot la parole et saut en pies 
si uint deuant le roj mout lies 
s a tel joie qu il trepe et saut 
et dist " dans rois se dex me saut 
or aprocent uos auentures 
de felenesques et de dures 
en uerrés auenir souent 
et si uos mec bien en couent 
que kex puet estre tous certains 
que mal uit ses pies et ses mains 
et sa langue fole et vilaine 
que ainske past la quarentaine 
aura li cheualiers uengié 
le cop qu il me dona del pie 
et la bufe ert mout cier uendue 
et comperee et bien ferue 
que il dona a la puciele 
que entre le keuste et l assiele 
le bras diestre li brisera 
ains demi an le portera 
a col pendu et bien le port 
n i puet falir nesc a la mort " 
ceste parole tant greua 
kex ke por poi qu il ne creua 
de mautalent et de courous 
poi n a qu il ne l a deuant tous 
tel conreét que mort l eust 
por ce que au roj despleust 
laissa que il ne le feri 
et li rois dist " ahi ahi 
kex con m aués huj coreciét 
qui assenét et adreciét 
le varlet a armes eust 
tantque poi aidier s en seust 
et de l escu et de la lance 
bons cheualiers fust sans dotance 
mais il ne set ne poi ne bien 
d armes ne de nule autre rien 
que nes traire ne saueroit 
l espee se mestier auoit 
or siet armés sour son ceual 
s enconterra aucun vassal 
qui por ses armes gaengier 
ne l doutera a mehagnier 
tost mort et mehagnié l aura 
car desfendre ne se sara 
tant est nices et bestiaus 
s ara tost fait ses enuiaus " 
issi li rois pleure et regrate 
le varlet et fait ciere mate 
mais il n i puet riens conquester 
si laisse la parole ester 
et li varles sans nul arriest 
s en ua poingnant par la foriest 
tantque a plaine tiere uint 
sor vne riuiere qui tint 
de le plus d une arbalestree 
et si i restoit l euwe entree 
arriere en son droit conduit 
vers la grant bruiere qui bruit 
s en ua toute vne praerie 
mais en l euwe n entra il mie 
qu il le uit mout parfonde et noire 
et asses plus courans que loire 
si s en ua tout selonc la riue 
les une grant roce naiue 
qui d autre part la riue estoit 
si que l eue au pie li batoit 
sor cele roce en zz pendant 
qui uiers mer aloit descendant 
ot zz castiel mout rice et fort 
si con len aloit en regort 
torna li varles a senestre 
et uit les tours du castel nestre 
k auis li fu k eles naissoient 
et ke fors de la roce issoient 
enmi le castiel en estant 
ot une tor et forte et grant 
vne barbacane mout fort 
auoit tornee uers le gort 
qui a la mer se combatoit 
et la mers au pie li batoit 
a quarte partie del mur 
dont li quariel estoient dur 
auoit yy basses tourieles 
qui mout estoient fors et bieles 
li castiaus fu mout bien assis 
et bien aasiés par deuis 
deuant le castiel ot zz pont 
desor l euwe drecié reont 
de piere d araine et de caus 
li pons estoit bien fais et haus 
a batalles estoit entour 
emmi le pont ot une tour 
et deuant zz pont torneis 
qui estoit fais et establis 
a ce que la droiture estoit 
le jor ert pont et la nuit porte 
li varles uers le pont cemine 
viestus d une reube d ermine 
s aloit zz preudom esbatant 
par sus le pont et si atant 
celuj ki uers le pont uenoit 
li preudom en sa main tenoit 
por contenance zz bastoncel 
et apries luj furent dansel 
doj tout desafublé crenu 
cil ki vien a bien retenu 
cou que sa mere li aprist 
car il le salua et dist 
" sire si m ensegna ma mere 
diex beneie toi biaus frere " 
fait li preudom ki nice l ot 
au parler le conut et sot 
et dist " biaus amis dont uiens tu 
dont de la court le roj artu 
qui nouel cheualier m a fait 
li rois ki bone auenture ait 
cheualier se dex bien me doinst 
ne quidoie k en icest point 
de tel cose li souuenist 
d el quidoie que il tenist 
au roj que de cheualier faire 
or me di frere debonaire 
ces armes ki le tes dona 
li rois " fait il " les me dona 
dona coment " et il li conte 
si con oi aués el conte 
qui autre fois le conteroit 
anuis et wiseuse seroit 
que nus contes de cel amande 
et li preudom li redemande 
qu il set faire de son ceual 
" je l ceurs bien amont et aual 
tot autresi con je couroie 
mon caceour quant je l auoie 
qu en la maison ma mere pris 
et de uos armes biaus amis 
me redites qu en saués faire 
j es saj bien uestir et retraire 
si con li varles m en arma 
ki deuant moj en desarma 
celuj que jou auoie mort 
et si legierement les port 
qu eles ne me grieuent de rien 
par l arme dieu ce pris ie bien " 
fait li preudom " et mout me siet 
que me dites si ne uous griet 
quel besoingne uos amena 
sire ma mere m ensengna 
que uers les preudomes alasse 
en quel liu que ie les trouasse 
si creisce cou que diroient 
que preu i ont cil ki les croient " 
et li preudom respont " biaus frere 
beneoite soit uostre mere 
qu ele uous ensegna mout bien 
mais volés uous plus dire rien 
oil et que tant me doingniés 
que uous hui mais me herbegiés 
mout volentiers " fait li preudom 
" maiske uous m otroiés zz don 
dont grant bien uenir uos uerrois 
et k est " fait il " que uous kerrois 
le consel uostre mere et moj 
par foi " fait il " et jou l otroj 
dont descendés " et cil descent 
vns des uarles le ceual prent 
des yy ki furent uenu la 
et li autres le desarma 
si remest en la seule cote 
es reuelins que il enporte 
si ert la cote mauballie 
que sa mere li ot ballie 
et li preudom se fist caucier 
les esporons trencans d acier 
que li varles ot aportés 
si est sor son ceual montés 
et l escu et la lance prent 
a son col l a mis erranment 
et dist " amis or aprendés 
d armes et garde uos donés 
coment on doit lance tenir 
et cheual poindre et retenir " 
lors a desploie l ensagnie 
si le prent et se li ensagne 
coment on doit son escu prendre 
zz petit le fait auant pendre 
tantc al col del ceual le goint 
puis met la lance el fautre et point 
le ceual ki yy mars ualoit 
que nus plus uolentiers n aloit 
plus fort ne de gregnor uertu 
li preudom set mout de l escu 
et del cheual et de la lance 
que il ot apris des s enfance 
si plot mout au varlet et sist 
trestout quanque li preudom fist 
quant il ot fet tot son cembel 
deuant le varlet bien et bel 
qui bien s en ot garde donee 
si s en reuint lance leuee 
au varlet et demande li 
" amis sarriés uos faire ensj 
la lance et l escut demener 
et le cheual poindre et torner " 
et cil li dist tout a deliure 
" ne querroje ia jor plus uiure 
ne tiere ne auoir n eust 
ne maisk ensi faire seust 
" ce c on ne set puet on aprendre 
qui i uoet pener et entendre " 
fait li preudom " biaus amis ciers 
il couient a tous les mestiers 
et cuer et paine et us auoir 
par ces fais puet on tot sauoir 
et quant uous onques ne l feistes 
ne autruj faire ne l ueistes 
se uous faire ne le saués 
honte ne blasme n i arés " 
lors le fist li preudom monter 
et il commenca a porter 
si droite la lance et l escu 
com s il eust tos iors uescu 
en tournoiemens et en guerre 
et alét par toute la terre 
querant batalle et auenture 
car il li venoit de nature 
et quant nature li aprent 
et li cuers del tout i entent 
ne li puet estre riens greuaine 
la u nature et cuers se paine 
par ces yy si bien le faisoit 
que au preudome mout plaisoit 
et si disoit en son corage 
que s il se fust tout son eage 
d armes penés et entremis 
s en fust il asses bien apris 
quant li varles eut fait son tor 
deuant le preudome al retor 
lance leuee s en repaire 
si con il li ot ueut faire 
" sire " dist il " ai je bien fait 
quidiés uous que ia mestier m ait 
paine se ie metre l i voel 
onques rien ne uirent mi oel 
dont si tres grant enuie eusse 
mout uorroie que i en seusce 
autretant con uos en saués " 
fait li preudom " uos en sarés 
amis se le cuer i aués 
jamais quisencon n en aurés " 
li preudom par yy fois monta 
par yy fois d armes l ensegna 
tant come il mostrer l en pot 
tantke asses mostré l en ot 
et par yy fois monter le fist 
et a celi fois se li dist 
" amis se uous encontriiés 
vn cheualier que ferijés 
s il uos feroit ie l referroie 
et se uostre lanche pecoie 
apries cou n i aroit il plus 
maisk as puins li corroie sus 
amis ce ne ferés uous mie 
que ferai jou par escremie 
de l espee l irés requerre " 
lors fice deuant luj en terre 
la lance toute droite estant 
li preudom le couoite tant 
d armes ensignier et aprendre 
que il s en sace bien deffendre 
a l espee se l en requiert 
et enuair quant lius en iert 
puis a main a l espee mise 
" amis " fait il " en itel guise 
vos desfendrois s on uos assaut 
de ce " fait il " se dex me saut 
ne set nus tant come ie face 
qu es bouriaus et as taleuas 
cies ma mere en apris asses 
tantque souent en fuj lassés 
dont alons hui mais a l ostel " 
fait li preudom " qu il n i at el 
et vous arés quiqu il anuit 
ostel sans uilonie anuit " 
lors en uont anduj coste a coste 
et li varles dist a son oste 
" sire ma mere m ensaingna 
k auoec home n alasse ja 
ne compagnie n i eusse 
gramment ke son non ne seusse 
et s ele m ensegna sauoir 
je voel le uostre non sauoir 
biaus amis ciers " fait li preudom 
" gonemans de gelbort ai non " 
issi iusqu a l ostel s en vinrent 
et main a main anduj se tinrent 
a la montee del degre 
vint zz varles tot de son gre 
qui aporta zz mantel court 
le varlet afubler en court 
k apries le caut ne li presist 
froidure qui mal li fesist 
rices maisons beles et grans 
ot li preudom et biaus enfans 
et li mangiers fu atornés 
bons et biaus et bien conreés 
puis se sont assis au mangier 
qu il n i ot autre delaier 
et li preudom les luj assist 
le varlet et mangier le fist 
auoec luj en une escuiele 
des mes ne fac autre nouele 
quans en i ot ne quel il furent 
mais asses mangierent et burent 
del mangier ne fac autre fable 
quant leué furent de la table 
li preudom ki mout fu cortois 
pria de remanoir zz mois 
le varlet ki deles luj sist 
zz an tout plain se il uosist 
le retenist il uolentiers 
si apreist endementiers 
tes choses s eles li pleussent 
c au besoing mestier li eussent 
et li varles redist apres 
" sire ne saj se je suj pres 
del manoir v ma mere maint 
mais ie pri dieu que il m i maint 
encor le puisse ueoir 
que pasmee le ui ceoir 
au cief del pont deuant la porte 
si ne sai s ele est uiue v morte 
de duel de moj quant le laissaj 
cai pasmee bien le saj 
et pour cou ne poroit pas estre 
tantque ie seusce son estre " 
li preudom ot que rien ne uaut 
proiere et la parole faut 
si uont cocier sans plus de plait 
que li lit estoient fait 
li preudom par matin leua 
au lit le varlet en ala 
la v il le troua gisant 
se li fist porter en presant 
cemise et braies de cainsil 
et cauces taintes en bresil 
et cote d un drap de sor inde 
qui fu tissus et fais en ynde 
por cou que uestir li feist 
li enuoia et se li dist 
" amis ces dras que ci ueés 
viestirés se uos m en creés " 
et li varles respont " biaus sire 
vous poriés asses mius dire 
li drap ke ma mere me fist 
dont ne ualent il mius que cist 
et uous uolés que ie les ueste 
varlet foi que ie doj ma teste " 
fait li preudom " ains valent pis 
vos me desistes biaus amis 
quant ie uos amenaj caiens 
que uous tous mes comandemens 
feriés et jou si ferai " 
fait li varles " ja ne seraj 
encontre uous de nule cose " 
as dras uestir plus ne repose 
si a les sa mere laissiés 
et li preudom s est abaissiés 
si li cauca l esporon destre 
la coustume soloit tele estre 
que cius qui faisoit cheualier 
li deuoit l esporon caucier 
d autres varles asses i ot 
cascuns ki auenir i pot 
a lui armer a la main mise 
et li preudom l espee a prise 
se li caint et si le baisa 
et dist que donee li a 
la plus haute ordene apres l espee 
que diex ait faite et comandee 
c est l ordene de cheualerie 
qui doit estre sans uilonie " 
et dist " biaus frere or uos souiengne 
s il uos auient qu il uos couiengne 
combatre a aucun cheualier 
ice uos uoel ie bien proier 
se uous en uenés au desus 
qu enuers uous ne se puisse plus 
deffendre ne contretenir 
ains l estuece a merci uenir 
gardés que uos ne l ocijés 
et gardés que uous ne soiés 
trop parliers ne trop noueliers 
nus ne puet estre trop parliers 
qui souent tel chose ne die 
que on li tourne a uilonie 
li sages le dist et retrait 
qui trop parole pechie fait 
de ce biaus frere uous casti 
de trop parler et si uos pri 
se uous troués home ne fame 
v soit damosele ou dame 
desconsellies d aucune rien 
conselliés le si ferés bien 
se uous consselier le saués 
et se le pooir en aués 
une autre cose uos aprenge 
que ne tenés mie a desdagne 
car ne fait mie a desdagnier 
volentiers alés au moustier 
prijés celuj ki tout a fait 
que de uostre arme merci ait " 
et li varles dist au preudome 
" de tous les apostles de rome 
soiés uous beneois biaus sire 
qu autel oi ma mere dire 
et qu en cest siecle tierrijen 
vos gart come son crestijen 
or ne dites iamais biaus frere " 
fait li preudom " que uostre mere 
vos ait apris ne ensignié 
et se uous plus le disijé 
a folie le tenroit len 
por cou uos pri gardés uous en 
que diraj dont " fait il " biaus sire 
li uauasours ce porés dire 
qui vostre esporon uos cauca 
le uous aprist et ensengna " 
et cil li a le don douné 
que ia n i ara mais nomé 
zz mot tant con il sera uis 
se de lui non qu il li est uis 
que c est biens que il li ensagne 
maintenant li preudom l en sagne 
si a sa main leuee en haut 
et dist " biaus frere dex uos saut 
alés a dieu qui uos conduie 
que li demorers uos anuie " 
li nouiaus cheualiers s en part 
de son oste qu il li est tart 
que a sa mere uenir puisse 
et uiue et saine le retruisse 
si se met es fories soutaines 
car asses mius c as tieres plaines 
es fories se reconissoit 
et cheuauce tantque il uoit 
zz castiel fort et bien seant 
mais fors des murs n auoit niant 
fors mer et eue tote ert gaste 
d errer uers le castel se haste 
tantke deuant la porte uint 
mais zz pont passer li couint 
si foible ainsc a la porte uiegne 
c a paine quic qu il le sostiegne 
li cheualiers sor le pont monte 
si le passe ke mal ne honte 
ne encombriers ne li auint 
tantke deuant la porte tint 
si le troua fremee au cief 
n il n i hurta mie son cief 
ne se ni apiela en bas 
tant i feri k eneslepas 
vit as fenestres de la sale 
vne pucele tainte et pale 
et dist " ki est ki la apiele " 
cil regarde uers la pucele 
si le uoit et dist " bele amie 
vns cheualiers anuit uos prie 
que laiens me faciés entrer 
et l ostel anuit mais prester 
sire " fait ele " uous l arois 
mais ja gre ne nos en sarois 
et neporquant nos uos ferons 
si bel ostel con nous porons " 
lors s est la pucele arrestee 
et cil ki la parole agree 
crient qu el ne l face trop ester 
si recomenca a hurter 
et tantos yy seriant uinrent 
qui grans haces en lor mains tinrent 
et cascuns ot cainte une espee 
si ont la porte desfremee 
et dient " frere uenés ans " 
se bien esteust as serians 
mout fuscent biel mais il auoient 
mesaise tantque il estoient 
de jeuner et dou uellier 
tel con s en peuist meruellier 
et s il ot bien defors trouuee 
la tiere gaste et escouuee 
dedens riens ne li amenda 
que par tout la v il ala 
troua degastes les rues 
et les maisons ius deceues 
n ome ne fame n i auoit 
yy moustiers en la uile auoit 
qui estoient yy abeies 
l une de nonains esbahies 
l autre de moines esgarés 
ne troua mie bien parés 
les mostiers ne bien portendus 
ancois uit croisiés et fendus 
les murs et les tours descouertes 
et les portes erent ouertes 
ausi de nuit come de jours 
molins n i mieut ne ne quist fors 
en nul liu dedens le castel 
n i auoit ne uin ne gastel 
ne riens nule ki fust a uendre 
dont on peust zz denier prendre 
issi trouua le castel gaste 
qu il n i troua ne pain ne paste 
ne uin ne sydre ne ceruoise 
vers zz palais couert d ardoise 
l ont li yy seriant mené 
et descendu et desarmé 
et tantos zz ualles auale 
parmj les degres de la sale 
qui aporta zz mantel gris 
au col le cheualier l a mis 
et vns autres a establé 
son ceual la u il n ot ble 
ne faim n auaine se poi non 
car il n estoit en la maison 
li autre deuant luj en uont 
puis drecierent en contremont 
en la sale ki mout fu bele 
duj preudome et une pucele 
si sont a l encontre uenu 
et li preudom estoit kenu 
non pas si que tuit fuscent blanc 
de bel eage a tout lor sanc 
et a toute lor force fussent 
s anuj et pesance n euscent 
et la puciele uint plus cointe 
plus acesmee et plus iointe 
que espreuiers ne papegiaus 
li manteaus et ses bliaus 
d une porpre noire estelee 
d or et n estoit mie pelee 
la penne ki d ermine fu 
d un sebelin noir et kenu 
qui n estoit trop lons ne trop les 
fu li mantiaus au col orlés 
et se jou onques fis deuise 
en biaute que dex eust mise 
en cors de feme ne en face 
or me replaist que une en face 
que ie n en mentiraj de mot 
desfublee fu et si ot 
les cheuiaus teus s estre poist 
que bien quidast que len deist 
que il fuscent tout de fin or 
tant estoient lujsant et sor 
comme s il fust ouuré de main 
que de main d ome ouree fust 
de piere d iuoire ou de fust 
sorcius bien fais et large entruel 
en la tieste furent si oel 
vert et riant cler et fendu 
le nes ot droit et estendu 
et mout auenoit en son uis 
li uermaus sor le blanc assis 
que li sinoples sor l argent 
por embler cuer et sens de gent 
fist dex en li passemeruelle 
onques puis ne fu sa parelle 
ne deuant faite ne l auoit 
et quant li cheualiers le uit 
si le salue et elle luj 
et li cheualier ambeduj 
et la damosele le prent 
par la main debonairement 
et dist " biaus frere uostre osteus 
certes n ert mie anquenuit teus 
comme a preudome couendroit 
se ie uos disoie orendroit 
toute no couine et no estre 
vous quiderijés puet ce estre 
que pour mauuestie le deisce 
por ce qu aler uos en feisce 
mais se uous plaist or en uenés 
l ostel teus com il est prendés 
et dex uos doinst mellor demain " 
ensi l enmaine par le main 
jusqu en une cambre celee 
qui mout ert bele longe et lee 
sour vne kuite de samit 
qui fu estendue en vn lit 
se sont laiens anduj assis 
cheualier yy yy et sis 
vinrent laiens et si s asirent 
par tropiaus a nul mot ne dirent 
et virent celuj ki se gist 
dales lor mot et mot ne dist 
por cou de parler se tenoit 
que del casti li souuenoit 
que li preudom li auoit fait 
s en tenoient entr eus grant plait 
tout li cheualier a consel 
" dex " fait cascuns " mout m esmeruel 
se cis cheualiers est muiaus 
grant dius seroit c onques si biaus 
cheualiers ne fu nés de fame 
mout par siet bien dales no dame 
et ma dame ausi dales luj 
s il ne fuscent muiel anduj 
tant est cil biaus et cele biele 
c onques cheualier ne puciele 
si bien n auinrent mais ensamble 
com de l un et de l autre en samble 
que diex l un por l autre feist 
por ce qu ensamble les meist " 
et trestuit cil ki la estoient 
de luj grant parole tenoient 
et la damoisele atendoit 
qu il l araisnast de quojque soit 
tantk ele uit tres bien et sot 
que il ne li diroit ia mot 
s ele ne l araisnoit deuant 
lors li dist debounairemant 
" sire dont uenistes uos huj 
damosiele ie uing iehui 
cies zz preudome d un castel 
ou j oc ostel et bon et bel 
s i a yy tours fors et eslites 
vne grande yy petites 
toute l oeure sai asoumer 
mais le castiel ne saj nomer 
mais ie sai bien que li preudom 
gonemans de gohort a non 
ha biaus amis " fait la pucele 
" mout est uostre parole bele 
et mout aués dit ke cortois 
gret uos en sace dex li rois 
quant uous preudome l apelastes 
onques plus uoir mot ne parlastes 
qu il est preudom par saint ricier 
jce puis ie bien affichier 
et saciés que ie suj sa niece 
mais ie ne l ui mout a grant piece 
et certes puisque uous meustes 
de uostre ostel ne couneustes 
plus preudome mien ensiant 
mout lie ostel et mout ioiant 
vos fist car il le sot bien faire 
come preudom et debonaire 
poissans et aaisiés et rices 
mais n a caiens que seul yy mices 
c uns miens oncles qui est priors 
mout sains hom et relegious 
m enuoia por soper anuit 
et zz boucel plain de uin cuit 
de uitalle n a plus caians 
fors zz kieuroel c uns miens sergans 
ocist hui main d une seaite " 
atant comande que on mete 
les tables et eles sont mises 
et les gens au soper assises 
au mangier ont mout petit sis 
mes par mout grant talent l ont pris 
apres mangier se departirent 
cil remesent qui se dormirent 
qui l autre nuit uellié auoient 
cil s en iscirent qui deuoient 
la nuit par le castel uellier 
seriant furent et cheualier 
cil ki cele nuit i uellierent 
li autre mout se trauellierent 
de lor ostel mout aaisier 
blans dras et couertoir mout cier 
et orellier au cief li met 
cil ki del cocier s entremet 
trestoute l aise et le delit 
que on puist deuiser en lit 
ot li cheualiers cele nuit 
forske seulement le deduit 
de pucele se lui pleust 
v de dame le recheust 
mais il ne sauoit nule rien 
d amor ne de nule autre rien 
si s endormj auques par tens 
qu il ne fu en soing ne en pens 
mais il ne sauoit nule 
qui en la uile est fort enclose 
cil dort et la pucele pense 
qu i n a en li nule desfense 
d une batalle ki l assaut 
mout se degete mout tresaut 
mout se torne mout se demaine 
mantel de soie tant en graine 
a afublé sour sa cemise 
si s est en auenture mise 
comme hardie et corageuse 
mais ce n est mie por wiseuse 
ains se porpense qu ele ira 
a son oste se li dira 
de son affaire vne partie 
lors s est de son lit departie 
et issue fors de sa cambre 
s a tel paor que tuit li mambre 
li trambloient li cors li sue 
plorant est de la cambre issue 
et uint au lit u cis se dort 
et pleure et sospire mout fort 
si s acline si s agenolle 
et pleure si qu ele li molle 
des ses armes tote la face 
n a hardement que plus en face 
tant a ploré que cil s esuelle 
si s esbahist mout a meruelle 
de sa face qu il a moullie 
et uoit celi aienoullie 
deuant son lit ki le tenoit 
par le col embraciét estroit 
et de cou cortoisie fist 
que entre ses yy bras le prist 
maintenant et uers luj le traist 
si li dist " bele que uous plaist 
por coi estes uenue chi 
ha gentius cheualiers merci 
por dieu uos proj et por son fil 
que uous ne me tenés por uil 
de ce que ie suj ci uenue 
por ce que ie suj presque nue 
je n i pensai onques folie 
ne mauestie ne uilounie 
qu il n a el mont de riens qui uiue 
tant dolante ne tant caitiue 
que iou ne soie plus dolente 
riens ke j aie ne m atalente 
c onques zz ior sans mal ne fuj 
comme maleureuse suj 
ne ie ne uiuraj iamais nuit 
que seulement cele d anuit 
ne ior que celuj de demain 
ancois m ociroie de main 
de yy cens cheualiers et dis 
dont cis castiaus estoit garnis 
n a caiens remes que yy 
et yy et dis mains de yy 
