tant me sui de dire tenuz 
que ie m en sui aperceuz 
de trop parler et de trop tere 
ne porroit nus a bon chief trere 
por ce me plest en mon romanz 
que des chevaliers vous conmanz 
noviaus moz ou len porroit prendre 
example et cortoisie aprendre 
mes moi poise que ie ne puis 
plus biau trover que ie ne truis 
et qui d eus dit chose certaine 
chevalerie est la fontaine 
de cortoisie n espuisier 
ne l puet nus tant n i set puisier 
de dieu vint et chevalier l ont 
tant con len cort aval cest mont 
veut diex que ele soit lor lige 
des le copel iusqu en la tige 
qu autres genz n en ont fors l escorce 
de cortoisie estuet par force 
s aucuns est cui point en remaingne 
que il l onort et qu il la tiegne 
des chevaliers et de lor non 
quar point n en croist s en lor fief non 
tel hautece et tel dignite 
a en lor non par verite 
por ce fust droiz sanz contredit 
qu il fussent tel con lor nons dit 
et por qoi en sui ie a malese 
i voi ie riens qui me desplese 
qui pis m i fet et plus m i nuit 
or escoutez ne vous anuit 
si est que de chevalerie 
li plusor ne s entendent mie 
ne ne sevent si est forfais 
de chevalier por qu il fu fais 
ne qu a lor non apartenoit 
a fere quar lor non par droit 
est propres nons de gentillece 
tant est li nons passé hautece 
seur toz autres hauz nons qui soient 
que se il bien reconnoissoient 
con li nons est de haut afere 
assez font teus choses que fere 
n oseroient por qoi por honte 
mes ne sevent que li nons monte 
quar tel por chevalier se tient 
qui ne qu au non apartient 
fors seul qu itant chevaliers sui 
c est quanqu il set dire de lui 
li chevalier au grant esgart 
cil qui n ont de lor non regart 
ne connoissent si est granz deus 
eus ne lor non ne lor non eus 
qu es connoist donc li conteor 
li hiraut li faus iougleor 
de ceus dist raouls de houdanc 
qu il sont apelé marestanc 
quar il ne sevent pas ouvrer 
de chevalerie esprover 
quar quant li marcheanz assamble 
l or et le marestanc ensamble 
s au marestanc et lors 
puet on connoistre se li ors 
est blans ou marcheanz ou fins 
tout autressi c en est la fins 
set len bien par les menestreus 
qui aus places et aus hosteus 
vainquent les honors et les hontes 
de qoi len puet dire biaus contes 
et des quels non quant ie ne di 
que quant c avient qu il ont servi 
et vient au point de conmander 
larges ne set contremander 
la larguece qu il a ou cors 
que la pointe n en pere fors 
s il a de qoi doner l estuet 
plus sentement et s il ne puet 
doner et ce vient au prometre 
il i set si franchement metre 
sa somme et si bel deviser 
que toz li mons puet aviser 
le talent qu il a de bien fere 
mes li avers est d autre afere 
que se il done tant tendra 
son don que gre ne l en saura 
cil qui recoit et s il promet 
tantes aconquestures met 
en sa promesse qu esranment 
puet len savoir certainement 
que sa promesse est nule chose 
de son cuer ou honte repose 
qui est d anui servis en char 
c est uns vains moz farsis d eschar 
froiz et relens et sanz savor 
si crus que quant ie l asavor 
il sent qu il muisist en faintie 
et est boutez de mauvestie 
mol d armes et cras de seior 
espes de honte et cler d onor 
aguz d aguet vains en peresce 
que li relens de la paresce 
qu il a ou cuer covient qu il isse 
ne sai que plus vous en deisse 
des avers mes itant m est bel 
que li mot sevent li 
tant qu au parler sont conneu 
des conteors qui ont veu 
lor biens lor mauz ie di sanz faille 
vers aus n a point de repostaille 
a un mot que pas ne me dout 
ce sont cil qui connoissent tout 
por ce me poise sanz mesprendre 
que il i truevent a reprendre 
ne que blasmer ne que redire 
que di ie donc vueil ie donc dire 
qu il soit nus chevaliers vilains 
nenil mes li un sont del mains 
plus que li autre en toz biaus leus 
si en i a assez de teus 
qui tant sont de plus en proece 
qu il ne daingnent fere larguece 
ainz se fient tant durement 
en lor proesce qu esranmant 
si fez orgueus si lor conmande 
a veer quanc onor demande 
et dient qu il n est pas honors 
de qoi criem ie ces lecheors 
donrai ie lor donrai por qoi 
que pueent il dire de moi 
ne sui ie cil au grant escu 
ie sui cil qui a tout vaincu 
ie sui li mieudres de ma main 
ie sui d passé gavain 
avoi seignor qoique nus die 
n afiert pas a chevalerie 
que chevaliers por sa proesce 
doie en despit avoir larguesce 
quar par proece a droit conter 
ne doit nus en haut pris monter 
se en la proece n a deus eles 
si vous dirai et qoi et queles 
les deus eles covient a estre 
larguesce doit estre la destre 
et la senestre cortoisie 
mes se chascune ele est furnie 
si covient autre deviser 
que chascune por droit aler 
ait sept panes par quel reson 
en l ele qui larguesce a non 
que la premiere pane 
por ce que larguesce a non l ele 
c on soit en larguesce hardis 
quar par droit pruef et par droit dis 
puet len prouer outreement 
que larguesce est de hardement 
estrete et de hardement vient 
et nous savons que poi avient 
en nul pais ne loing ne pres 
que nus soit larges et mauves 
la seconde est de tel afere 
que hom qui veut larguesce fere 
ne doit mie entendre a avoir 
ne que sa terre puet valoir 
ja chevaliers se diex me saut 
puisqu il enquiert que soigles vaut 
ne montera en grant hautece 
ne cil n est pas plains de proece 
ne d onor ne de hardement 
qui plus ne done et plus despent 
et en folie et en savoir 
que sa terre ne puet valoir 
la tierce pane senefie 
que de larguece fet s amie 
et veut de larguece avoir pris 
qu il ait toz iors son conseil pris 
de doner le povre et le riche 
ie di que de larguece triche 
cil quant il done qui esgarde 
de cestui ne puis ie avoir garde 
cist est bien du conte et du roi 
cist puet a cort parler de moi 
je li donrai quant il ne done 
neant au povre ne s adone 
riens a larguece ainz samble force 
mes qui en larguece s esforce 
et veut estre larges parfiz 
si doit doner aus desconfiz 
et ne regart pas a chascun 
qui l en rendra le gerredon 
quar larguece sanz nul redout 
ioue del sien et tout et tout 
la quarte pane a droit esgart 
si est que on se tiegne et gart 
de prometre se il ne veut 
doner quanques promesse aqueut 
sor lui et pas ne la veut rendre 
savez vous qu il i puet atendre 
a honte li puet atorner 
puisqu il n a talent de doner 
et il fet homme por son don 
venir dis foiz en sa meson 
se li a bien la voie aprise 
tant plus li ment et mains le prise 
et par itant pueent savoir 
li aver li serf a avoir 
quant c est que n i vuelent plus metre 
que c est folie de prometre 
la quinte pane est l ensaingne 
qui a toz les larges ensaigne 
que chascuns assaveurt son don 
de quel saveur par quel reson 
puet len son don assavorer 
la saveur est de tost doner 
qui morsel sanz savor englout 
emplir en puet son ventre tout 
mes ia tant n emplira la pance 
que li cuers en sente pitance 
n aide ne secorse 
tout autressi conme la borse 
dons tremoiez mes a nul fuer 
ia ne vendra si pres du cuer 
con cil qui vient presentement 
itant sachent certainement 
tuit cil qui vuelent estre large 
que dons est sanz savor qui targe 
la siste pane nous aprent 
se larges done largement 
et c avient qu il ait mesassis 
trois dons ou quatre ou cinq ou sis 
ne doit estre par lui penssé 
que reprochié ne regreté 
soient li don por dit que die 
larguece quique l assordie 
ne voudroit pas tant trespasser 
neis larges ne doit pensser 
a son don puisque doné a 
ainz doit pensser que il donra 
la sesme pane l ele destre 
aprent quique veut larges estre 
il doit biau doner a mangier 
larges ne doit son cuer changier 
por qoi proesce sovent vient 
cele larguece dont avient 
a celui cui ele remaint 
que toz iors en larguece maint 
toz iors i maint et diex comment 
doner a mangier liement 
est ce donques si grant proece 
tuit cil le tienent a larguece 
qui en larguece s aparcoivent 
savez por qoi tuit large doivent 
cele larguece maintenir 
se uns larges veut cort tenir 
il mande gent por honorer 
tant ne set a sa cort mander 
dames ne chevaliers divers 
ne tant n i donra mantiaus vers 
ne tant n i fera volentiers 
se il est mauves vivandiers 
que cist ne die et cil et cil 
au darrenier dehez ait il 
tele est la coustume qui cort 
et c est la droite riule a cort 
qui est de plusors genz connute 
qui n a cote si ait cainture 
tant ai de larguesce avisees 
les sept panes qu ai devisees 
les ai en l ele or recovient 
por ce que volentez me vient 
que des eles de cortoisie 
les sept cortoises panes die 
conment ont non qu ils doivent estre 
la premiere ele est la senestre 
que i ai cortoisie apelee 
qui doit premiere estre nommee 
et la premiere ele est assise 
ele est d onorer sainte yglise 
quar droiz est et reson s i tient 
qu a toz chevaliers apartient 
que il se doivent regarder 
que por sainte yglise garder 
fu chevaliers nommez aincois 
ne doit estre nommez cortois 
qui eglise n aime et honeure 
que ia ne lait ne ior ne eure 
quar bien sachiez qoique nus die 
c est la plus bele cortoisie 
ou nus se puisse demorer 
que de sainte yglise honorer 
la seconde apres la premiere 
quels ele est et de quel maniere 
que chevaliers por sa biaute 
por nul haut pris ne por bonte 
qu il ait tant ne soit merveilleus 
que por ce doie estre orguilleus 
quar ie di et por voir le vueil 
qu entre cortoisie et orgueil 
ne porroient conioindre ensamble 
por qoi por ce que il me samble 
qu en toz poins naist de cortoisie 
honor et d orgueil vilonie 
la tierce pane qui tenir 
doit en l ele c est qu astenir 
se doit cil qui cortois veut estre 
de vanter vanters ne puet estre 
sanz vilonie ne vanter 
ne fist onques biau chant chanter 
de vanteor ainz samble anui 
ia nus n ert bien loez par lui 
qui veut estre droiz chevaliers 
ne doit mie estre trop parliers 
quar chevaliers n en doutez pas 
doit ferir haut et parler bas 
la quarte pane doi ie dire 
quels ele est et de quel matire 
que nus cortois ne doit blasmer 
ioie mes toz iors ioie amer 
et entre les esioissanz 
fere ioie et estre ioissanz 
de lor solaz et de lor vie 
quar chevalier est cortoisie 
qu il oie volentiers chancons 
notes et vieles et sons 
et deduit de menestereus 
quar chevaliers doit estre teus 
s il i ot de fame mesdire 
qu il face une autre chancon dire 
por qoi por ce n est pas reson 
que de nule dame par non 
oie chevaliers vilonie 
dire qu il ne la contredie 
en toz poins et li doit desplere 
quar qui est cortois il doit fere 
s amor aus fames si conmune 
que il les aint toutes por une 
la quinte pane a cui ie tors 
cele desfent a toz cortois 
une teche qui mainte cort 
a empirie et trop i cort 
quele est la teche c est envie 
cele qui de pieur l envie 
cele qui toz les maus geus tient 
cele dont vilonie vient 
a ceus qui de li font lor mestre 
por li di que cortois veut estre 
s il a seignor et il avient 
que li sires a cui se tient 
soit de larguece desirreus 
qu il gart qu il ne soit envieus 
de biau don s il le done autrui 
ne doit estre penssé de lui 
qu il li deslot ne contredie 
ce ne seroit pas cortoisie 
ne cil n aime pas son seignor 
qui li desloe a fere honor 
por ce di ie que mestres sont 
qui avoeques lor seignors vont 
en toz pais et pres et loing 
ne ia en place a nul besoing 
n auront a lor seignors mestier 
toz iors servent de lor mestier 
quant il avient c uns soufreteus 
qui sont de prendre besoingneus 
vienent a cort por demander 
il lessent por contremander 
le don dont il ont pris grant ire 
et dient a lor seignor " sire 
chascuns vous prent chascuns vous robe 
cis enporta a pasques robe 
cil trente sous cil autres vint 
d ilueques au tiers ior revint 
or est aoust or veut ses gages 
sire " font il " cil n est pas sages 
qui les en croit ne qui lor done 
qui en larguece s abandone 
en richece ne montera " 
ainsi dient ia n en donra 
biau don qu il ne lor contredient 
s avient sovent que quanqu il dient 
torne a noient et noient font 
quar li sires a cui il sont 
les voit sovent s es connoist bien 
et n en leroit por lor dit rien 
tant est larges tant a haut pris 
et tant a a doner apris 
que il ne s en porroit tenir 
que quanqu il puet du suen tenir 
n en doinst et plus se plus avoit 
et puisque li envieus voit 
qu il done a toz et fet lor buen 
ne il ne puet avoir du suen 
quant il n i pert ce que li grieve 
s uns autres un biau don enlieve 
grieve si fet ce est lor vie 
aus envieus qui lor envie 
les grieve quant il voient fere 
larguece iteus est lor afere 
si samblent par droite reson 
le chien qui garde le mullon 
conment c avrai ie tost prové 
quant li chiens est enmi le pre 
lez un mullon et il avient 
que por mangier a cel fain vient 
la vache seule et li chiens saut 
contre la vache si l assaut 
et chace loins teus est li chiens 
qu il ne leroit por nule riens 
la vache qui a moult grant fain 
ne il ne puet mengier du fain 
tels est la vie au losengier 
de son seignor fet eslongier 
les frans hommes et boute arriere 
et ne veut en nule maniere 
que nus ait part en son avoir 
n il ne puet a son oes avoir 
ne li avoirs ne le fet bien 
plus que fet li mullons au chien 
la siste pane aprent par droit 
que nus cortois estre ne doit 
copoieres ne mesdisanz 
quar de vilains cops maugisanz 
n est nus cortois ne coustumiers 
bien sache qui est chevaliers 
s il s i prent il prent le pior 
de chevalier copoieor 
puet il bien dire itel reprouche 
que en la main ou en la bouche 
ne puet il pas biaus cops avoir 
aincois covient par estavoir 
que li cop li viengnent en vain 
ou a la bouche ou a la main 
de chevalier ne di ie pas 
qu entre autres chevaliers biaus gas 
et biaus cops ne doie retrere 
et toute vilonie tere 
tout ce siet mes n est pas honors 
quant il copoie aus lecheors 
ce me desplest ce n est pas bien 
quar por lor non lessent le sien 
cil qui tienent cel geu parti 
ce sont chevalier mi parti 
quar il sont chevalier nommé 
demi et lecheor clamé 
por ce que lecheor se font 
se l cuident estre mains non sont 
ne ia ne le seront par droit 
que nus chevaliers ne porroit 
por nule rien qui peust estre 
lechierres et chevaliers estre 
ainz covient qu il soit toz entiers 
ou lechierres ou chevaliers 
quar li nons de chevalerie 
est contrepois de lecherie 
ne ia n avendra par reson 
que l uns toille a l autre son non 
et s il avenoit que fortune 
qui outre reson met rancune 
fesoit que chevaliers fust teus 
chevaliers et menestereus 
est a reson a dire voir 
quel escu devroit il avoir 
quel escu c est legier a dire 
li nons m en aprent la matire 
si dirai que mes cuers avise 
a dire diverse devise 
de lui et de l escu conment 
c est cil qui au conmencement 
porte l escu a non divers 
c est li escuz a deus envers 
qui est portrais de lecherie 
a un blasme de vilonie 
a quatre ramposnes pendanz 
a une langue a cinq trenchanz 
qui l escu porprent et sormonte 
l escu au mireoir de honte 
au lyon portret de manaces 
itels escuz en toutes places 
pent a cel col ie n en di plus 
ne ia ne cuit que ce soit nus 
qui tel escu doie porter 
bien doit chascuns son cuer oster 
qu a son col teus escus ne pende 
dont diex toz chevaliers desfende 
la sesme pane n oubli pas 
quels ele est et de quel conpas 
qu a toz cortois par sa mestrie 
aprent qui veut de cortoisie 
par devant toz passer le cors 
qu i soit amis et que d amors 
ait autre escu ou autrement 
ne feroit pas cortoisement 
chevaliers qui amis se claime 
quant il le dit et li cuers n aime 
qu est ce a dire qoi nule chose 
c est merveille quant oser ose 
non pas por ce ie n en dout mie 
qui est amis et a amie 
que souvent d amors ne li viengne 
paine et tourment mes quoiqu aviengne 
qui en amor met sa science 
por amor doit en pacience 
tout prendre en gre et tout ingal 
et ioie et duel et bien et mal 
que nule riens ne li griet point 
por qoi amors en un seul point 
li puet rendre por sa bonte 
que tout son mal devient sante 
tels est amors tels sa puissance 
trois choses samble sanz doutance 
amors qui fet la gent amer 
qui samble rose et vin et mer 
por qoi len set certainement 
qui en mer entre s a granment 
de paine d arriver a port 
ou il veut que sa nef le port 
enmi la mer tantost avient 
que une tormente li vient 
qui tout depiece et tout desvoie 
et chace sa nef en tel voie 
qu il pert tout puis ravient sovent 
a un autre qui a bon vent 
qui sanz torment et sanz grant paine 
que ses vens a droit port le maine 
ainsi li vient en mer 
que cil i gaigne et cil i pert 
ausi qui d amors s entremet 
tantost conme en la mer se met 
si saut uns venz qui toz iors vente 
quels est cil venz qui les tormente 
la parole des fausses genz 
c est la tormente c est li venz 
qui ia ne le lera venir 
au port ou il voudroit venir 
quant il avient que venz l aqueut 
qui la le maine ou aler veut 
si est plus riches et cheanz 
cent tans ne soit li marcheanz 
qui gaaigne mil mars ensamble 
ainsi amors la mer resamble 
et iue des venz a la briche 
cil en sont povre et cil sont riche 
qui en mer entre et plus se paine 
plus trueve en mer amer et paine 
bien i esprueve amors son non 
ia nus en eus se paine non 
n aura por chose qui aviegne 
tantque chascuns a son port viegne 
et de la mer amors retret 
par qoi li uns l autre portret 
apres m estuet sanz plus atendre 
por ce que i ai enprunté rendre 
que je pruef ce que ie devin 
de qoi amors resamble vin 
conment c aurai ie trost prové 
li plusor l ont en vin trové 
qui prent doiz vin en l entone 
quant li vins est dedenz la tonne 
li vins se pere et esnetie 
que ia n i remaindra poutie 
que l ne get fors si que li vins 
remaint si nes si purs si fins 
si biaus si clers con vins puet estre 
tout ce revient d amors au nestre 
covient que l amors naist du cuer 
conme li vins qui gete puer 
l ordure dont il s esnetie 
gete amors hors la vilonie 
du cuer que point n en i remaint 
si que l amor qui el cuer maint 
remaint si nete et pure et fine 
comme li vins quant il s asine 
de bon vin itant vous promet 
quant il est en bon vessiau net 
toz iors en vaut miex li vessiaus 
quar de bons est bons li essiaus 
ausi qui en la mer est mis 
s il a esté un ior amis 
toz iors en est de meillors mors 
ausi est de vin et d amors 
conme ie di apres estuet 
que ie di comment ce puet 
estre qu entre amor et la rose 
soient une samblable chose 
comment c est legier a savoir 
qui de la rose dit le voir 
seur toutes flors rose est leal 
rose est la plus especial 
la plus cortoise et la plus fine 
rose embelist et enlumine 
toutes flors et done colors 
rose est la plus cortoise flors 
que cortois puisse recueillir 
fetes cent floretes cueillir 
les plus beles que vous savez 
et en un chapelet metez 
les plus plesanz celes et celes 
puis soit la rose mise entre eles 
toutes les floretes noveles 
seront por la rose plus beles 
et li chapiaus en ert plus genz 
et plus plesanz a toutes genz 
comme rose por sa bonte 
est de cent flors et par biaute 
est du chapel la plus cortoise 
autant et avant une toise 
est amors qui de rien n i peche 
de cent la plus cortoise teche 
or di por qoi ie volentiers 
or soit posé c uns chevaliers 
soit biaus et preus tout entresait 
qui cent cortoises teches ait 
s amors le fet dont est amors 
conme une rose entre cent flors 
par quel reson qu amors n aprent 
qu amors enlumine et esprent 
les teches dont il est techiez 
que se il est bien entechiez 
puisqu amors as teches s atache 
ia n aura en ses teches tache 
de vilonie qu amors puisse 
se c est qu amors cortois le truise 
cortois le fet plus que devant 
s il est larges larges avant 
quar amors ce ne set nus 
de bel plus bel de cortois plus 
et en toutes biautez s eslist 
autant con la rose embelist 
les floretes et le chapel 
que len dient por la rose a bel 
autant amors ce est la somme 
enbelist les teches a l omme 
tant me sui de dire entremis 
et tant i ai mon pensse mis 
que dit vous ai a la parclose 
de qoi amors resamble rose 
et des eles la premeraine 
devisee et la daaraine 
par qoi tuit i pueent aprendre 
quar len i puet tele chose enprendre 
ou proesce s il i est pris 
dignes est de monter en pris 
dignes c est mon qoique nus die 
raouls a toz les cortois prie 
que de ces teches li soviegne 
et qu aucuns aucune en retiegne 
quar ie sai bien sanz nule doute 
tels est riches qui pas ne doute 
et por ce faz a toz savoir 
qui toutes n es porra avoir 
s aucuns la puet avoir gart la 
quar bone teche quant on l a 
puet rendre si biau gerredon 
c une teche rent un preudon 
et en toz biens le met avant 
de ceste conte conter avant 
n ai talent que plus m entremete 
si est droiz que ie non i mete 
a cest romanz parfaz ie non 
li romanz des eles a non 
