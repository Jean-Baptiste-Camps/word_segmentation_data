une maniere de gent sont 
qui d estre loial semblant font 
et de si bien conseill celer 
qu il se conuient en euls fier 
et quant ce vient c on s i descueure 
tant qu il seuent l amor e l euure 
si l espandent par le pais 
et en font leur gas et leur ris 
si auient que cil ioie em pert 
qui le conseill a descouuert 
car tant com l amor est plus grant 
sont plus marri li fin amant 
que li vns d eus de l autre croit 
qu il ait dit ce que celer doit 
et souuent tel meschief en vient 
que l amor faillir en conuient 
a grant doleur et a uergoingne 
si comme il auint en bourgoingne 
d un cheualier preu et hardi 
et de la dame de vergi 
que li cheualiers tant ama 
que la dame li otroia 
par itel couuenant s amour 
qu il seust qu a l eure et au iour 
que par li seroit descouuerte 
leur amor qu il i auroit perte 
et de l amor et de l otroi 
qu ele li auoit fait de soi 
et a cele amor otroier 
deuiserent qu en zz vergier 
li cheualiers touz iors vendroit 
au terme qu ele li metroit 
ne se remouuroit d un anglet 
deuant que zz petit chiennet 
verroit par le uergier aler 
et lors venroit sans demourer 
en sa chambre et seust bien 
qu a cele heure n i auroit rien 
que la dame tant seulement 
ainssi le firent longuement 
et fu l amor douce et celee 
que fors eulz ne l sot riens nee 
li cheualiers fu biaus et cointes 
et par sa ualeur fu acointes 
du duc qui bourgoingne tenoit 
et souuent aloit et uenoit 
a la court et tant i ala 
que la duchesse l en ama 
et li fist tel semblant d amors 
con s el n eust penssee aillors 
bien se peust aperceuoir 
par semblant qu el l amast por voir 
mes por semblant qu ele en feist 
li cheualiers semblant n en fist 
que poi ne grant s aperceust 
qu ele uers lui amor eust 
et tant qu ele en ot grant anui 
qu ele parla zz iour a lui 
et mist a raison par mox teus 
" sire vous estes biaus et preus 
ce dient tuit la dieu merci 
si auriiez bien deserui 
d auoir amie en si haut leu 
qu en eussiez honneur et preu 
car bien vous serroit telle amie 
ma dame " fait il " ie n ai mie 
encore a ce mise m entente 
par foi " fait ele " longue atente 
vous porroit nuire ce m est vis 
si lo que uous soiez amis 
en zz haut lieu se uous veez 
que uous i soiez bien amez " 
cil respont " ma dame par foi 
je ne sai mie bien pour quoi 
ce me dites n a quoi ce monte 
que ie ne sui ne duc ne conte 
qui si hautement amer doie 
ne ie n en sui mie a yy doie 
d amer dame si souueraine 
se ie bien i metoie paine 
sire si estes se deuient 
mainte plus grant merueille auient 
et autele auendra encore 
dites moi se uous sauez ore 
se ie uous ai m amor donnee 
qui sui haute dame clamee " 
et cil respont isnellepas 
" ma dame ie ne le sai pas 
mes ie uodroie uostre amor 
auoir par bien et par honnor 
mes d autre amor jhesus me gart 
qu amors ne nous tourt cele part 
ou la honte mon seignor gise 
qu a nul fuer ne en nule guise 
ne feroie tel mesproison 
conme de faire traison 
si uilaine si desloial 
enuers mon seignor natural 
fi " fait cele qui fu marrie 
" dant musart et qui vous en prie 
ay dame " fait il " merci 
bien le sai mes tant vous en di " 
cele ne tint a lui plus plait 
mes grant courrous et grant deshait 
en ot au cuer et si penssa 
s ele puet bien s en uengera 
si fu cele forment iriee 
la nuit quant ele fu couchiee 
jouste le duc a soupirer 
commenca et puis a plourer 
et li dus errant li demande 
que c est qu ele a et li commande 
qu ele li die maintenant 
" certes " fait ele " i a duel grant 
de ce que ne set nul haut hom 
qui foi li porte ne qui non 
mes plus de bien et d onnor font 
a ceus qui leur traiteur sont 
et si ne s en apercoit nus 
par foi dame " fait se li dus 
" je ne sai por quoi uous le dites 
mes de tel chose sui ie quites 
car a nul fuer ie n ameroie 
traiteur se ie le sauoie 
haez " fait ele " dont celui " 
se l nomma " qui ne fina hui 
de moi prier au lonc du iour 
que ie li donnasse m amor 
et me dist que mout a lonc temps 
qu il a esté en ce pourpens 
n onques mais ne le m osa dire 
et ie me porpensai biau sire 
tantost que ie le vous diroie 
et ce pert estre chose vroie 
qu il a pieca a ce penssé 
qu il n a ailleurs ce cuit amé 
nouuele oie n en auon 
si uous requier en guerredon 
que nostre honneur si i gardois 
con uous sauez que ce est droiz " 
li dus a qui sembla mont grief 
li dist " i en uenrai bien a chief 
et mont par temps si con ie cuit " 
a mesaise fu cele nuit 
onques li dus dormir ne pot 
por le cheualier qu il amot 
qu il croit qui li eust mesfait 
par qui il s amor perdue ait 
et pour ce toute nuit ueilla 
l endemain par matin leua 
et fist celui a soi venir 
que sa fame li fait hair 
sans ce que de riens ait mespris 
maintenant l a a raison mis 
seul a seul qu il n i ot qu eus yy 
" certes " fait il " ce est grans deuls 
quant proesce et biaute auez 
et il n a en uous loiautez 
si m en auez bien deceu 
que i ai mont longuement creu 
que uous fussiez de bonne foi 
loiaus a tout le mains vers moi 
que i ai amor vers uous eue 
si ne sai dont uous est venue 
tel penssee si traitresse 
que proiee auez la duchesse 
et requise de druerie 
si auez fait grant vilennie 
que plus uilaine n estuet querre 
issiez errant hors de ma terre 
je uous en congoie sans doute 
et la vous uee et desfent toute 
que n i entrez ne tant ne quant 
sachiez se mes en mon viuant 
vous i pooie iour souprendre 
je uous feroie mout tost pendre " 
quant li cheualiers ce entent 
de mautalent et d ire esprent 
si que tuit li tremblent li membre 
quant de s amie li remembre 
dont il set que ne puet ioir 
se n est par aler et uenir 
et par repairier el pais 
dont li dus ueut qu il soit eschis 
et d autre part li fait mont mal 
ce qu a traitre desloial 
le tient ses sires et a tort 
si est en si grant desconfort 
qu a mort se tient et a tray 
" sire " fait il " por dieu merci 
ne creez pas ne ne penssez 
que ie ia fusse si osez 
ce que me metez a tort seure 
n oi en pensse ne iour ne heure 
s a mal fait qui le uous a dit 
ne uous uaut riens li escondit " 
fait li dus " que point n en i a 
qu ele meismes conté m a 
en quel maniere et en quel guise 
vous l auez priee et requise 
comme traitres enuious 
et tel chose deistes uous 
puet estre dont ele se test 
ma dame dist ce qu il li plest " 
ce dist cil qui estoit marriz 
" ne uous uaut riens li escondiz 
riens ne me uaut que ie deisse 
si n est riens que ie ne feisse 
por tant que ie fusse creu 
que de ce n i a riens eu 
si a " fait se li dus " par m ame " 
a qui il souuient de sa fame 
que bien cuide sauoir pour voir 
que sa fame li deist voir 
c onques n oi que nus parlast 
que cil en autre lieu amast 
dont dist li dus au cheualier 
" se uous me uolez afier 
par uostre loial serement 
que uous me direz uraiement 
ce que ie uous demanderoie 
par uostre dit certain 
se uous auriez fait ou non 
ce dont i ai uers uous soupecon " 
et cil qui conuoite et desirre 
a giter son seigneur de l ire 
qu il a enuers lui sans deserte 
et qu il redoute cele perte 
comme de guerpir la contree 
ou cele est qui plus est amee 
respont que tout sans contredit 
fera ce que li dus a dit 
qui de ce ne se donne garde 
a ce dont li dus se prent garde 
de ce ne se puet apensser 
ce que li dus ueult demander 
de riens fors de cele priere 
le serement en tel maniere 
en fist sans nes zz contredit 
et li dus maintenant a dit 
" sachiez par fine uerite 
que ce que ie uous ai amé 
ca en arriere de fin cuer 
ne me laist croire a nul fuer 
que uous tel mesfet et tel honte 
comme la duchesce me conte 
ne tant ne la tenisse a uoire 
se ce ne le me feist croire 
et me meist en grant doutance 
que i esgart uostre contenance 
et de cointise et d autre rien 
a quoi on puet sauoir mout bien 
que uous amez ou que ce soit 
et quant d ailleurs ne s apercoit 
nus qu amez damoisele ou dame 
je me pens que se soit ma fame 
qui me dist que vous la proiez 
si ne puis estre desuoiez 
que ne cuit qu ainsi uoist l afaire 
por riens que nus me saiche faire 
se uous ne me dites qu aillors 
amez en tel lieu par amors 
car m en lessiez sans nule doute 
sauoir ent la uerite toute 
et se ce faire ne uolez 
con pariures vous en alez 
hors de ma terre sans deloi " 
cil ne set nul conseill de soi 
qui le ieu a parti si fort 
que l un et l autre tient a mort 
et s il dit la uerite pure 
qu il dira s il ne se pariure 
a mort se tient s il refait tant 
qu il trespasse le conuenant 
qu a sa dame e a s amie a 
qu il set mont bien qu il la perdra 
s ele s em puet aperceuoir 
et s il redit au duc le uoir 
pariures iert et foi mentie 
et pert le pais et s amie 
mes du pais ne li chausist 
se s amie li remainsist 
que sor toute riens perdre crient 
et por ce qu ades li souuient 
de la grant ioie et du soulaz 
qu il a eue entre ses bras 
si se pensse s il la messert 
et il par son uoloir la pert 
quant o soi ne l en puet mener 
conment porra sans li durer 
si est en tel point autresi 
con li chastelains de cousi 
qui au cuer n auoit s amor non 
fist en vers d unne chancon 
" par dieu amors grief m est a consirrer 
du dous soulaz et de la compaingnie 
et des semblans que m i soloit moustrer 
cele qui m iert et compaingne et amie 
et quant regart sa simple courtoisie 
et les douz moz qu a moi souloit parler 
comment me puet li cuers el cors durer 
quant il ne part certes trop est mauues " 
li cheualiers en tel angoisse 
pensse que le uoir en connoisse 
ou s il ment et laist le pais 
et quant il est ainssi penssiz 
qu il ne set le quel li uaut miex 
l eue du cuer li monte aus iex 
de courrous qu il ne set qu il face 
si li deuale aual la face 
quant li dus en tel point le uoit 
et que si parfont soupiroit 
lors cuide qu il i ait tel chose 
que reconnoistre ne li ose 
lors dist li dus isnellepas 
" bien uoi que ne uous fiez pas 
en moi tant comme deuriez 
cuidiez uous se dit m auiez 
vostre conseill priueement 
que ie l deisse a nule gent 
je me lairoie auant sans faute 
traire les dens l un apres l autre 
ha pour dieu " fait il " biau dous sire 
je ne sai que ie doie dire 
ne que ie doie deuenir 
mes ie uodroie mieus morir 
que perdre ce que ie perdroie 
car se le uoir uous en disoie 
et il estoit de li seu 
que l eusse reconneu 
por riens qui soit au mont viuant " 
lors dist li dus " ie uous creant 
sus le cors et l ame de moi 
et sus l amour et sus la foy 
que ie uous doi de uostre homnage 
que ia en trestout mon aage 
n en iert a creature nee 
parole nule racontee 
ne semblant fait grant ne petit " 
et cil en plourant li a dit 
" sire ie uous dirai ainssi 
i aing uostre niece de uergi 
et ele moi tant c on puet plus 
or me dites " fait ce li dus 
" se uous uolez que uous en croie 
set nus fors uous yy ceste ioie " 
et li cheualiers li respont 
" nennil creature du mont " 
et dist li dus " il n auint onques 
conment i auenistes donques 
ne conment sauez lieu ne temps 
par foi " fait il " sire par sens 
que ie uous dirai sans riens taire 
quant tant sauez de nostre afaire " 
lors li a toutes acontees 
les venues et les alees 
et la couuenance premiere 
et du petit chien la maniere 
lors dist li dus " ie uous requier 
que a uostre terme premier 
voilliez que uostre compains soie 
d aler o uous en ceste uoie 
que ie uueill sauoir sans esloingne 
se ainssi ua uostre besoingne 
si n en saura ma niece rien 
sire " fait il " ie l otroi bien 
mes que ne uous griet ne anuit 
et sachiez que g irai anuit " 
et li dus dit que il ira 
ne ia ne li anuiera 
ains li sera soulaz et ieu 
ans yy ont deuisié le leu 
ou assemblerent tout a pie 
si tost come il fu anuitié 
et assez pres d iluec estoit 
ou la niece le duc manoit 
celle part tournent leur chemin 
tant qu il sont venu au iardin 
ou li dus ne fu pas grant piece 
quant il uit le chiennet sa niece 
qui s en vint au bout du vergier 
ou il trouua le cheualier 
qui grant ioie fait au chienet 
tantost a la uoie se met 
li cheualiers et le duc lait 
et li dus apres lui s en uait 
pres de la chambre au plus qu il puet 
iluec s areste et ne se muet 
d un arbre mout grant et mout large 
s estoit couuert com d une targe 
et mont entent a li celer 
d iluec uit en la chambre entrer 
le cheualier et uit issir 
sa niece et contre lui venir 
trestoute seule en zz praiel 
et uit et oy cel apel 
que elle li fist par soulaz 
de salu de bouche et de bras 
mont doucement a lui parole 
et puis la rebaise et acole 
et li dist " ma dame m amie 
mon cuer m amor ma druerie 
m esperance et quanque i aing 
sachiez de uoir ie ai grant fain 
d estre auoeques uous en requoi 
mont me tourne ore a grant auoi " 
ele li dist " mon douz seignor 
mon douz ami ma douce amour 
onques ne fu ne iour ne heure 
que ne m anuiast la demeure " 
le conuoia de ses biaus ieus 
quant ele ne pot faire miex 
quant li dus voit clorrre l uisset 
maintenant au chemin se met 
tant que le cheualier ataint 
qui a lui meismes se plaint 
de la nuit si come il dit 
qui li a duré si petit 
en tel penssee et en tieus diz 
fu cele dont estoit partiz 
a qui il semble pour la nuit 
que failli ait a son deduit 
ne du iour ne se loe point 
li cheualiers en itel point 
estoit et pensse et parole 
quant li dus l ataint si l acole 
et li a fait ioie mont grant 
puis li a dit " ie uous creant 
sus le cors et l ame de moi 
et sus l amor et sus la foi 
que touz iours mes uous amerai 
ne ia mes ne uous mescroirai 
que uous m auez du tout voir dit 
et la duchesse m a mentit 
sire " fait il " por dieu merci 
je uous requier et si uous pri 
que se conseill celer uous plaise 
perdue auroie ioie et aise 
et morroie sans nule faute 
se ie sauoie que nul autre 
ice sauoit fors vous sans plus 
or n en parlez plus " fait li dus 
" sachiez qu il iert si bien celé 
que iames n en sera parlé " 
ainssi s en sont parlant venu 
la dont il estoient meu 
icel iour quant vint au mengier 
moustra li dus au cheualier 
plus bel semblant c onques n ot fet 
mes tel courrous et tel deshet 
en ot la duchesse sans fable 
qu ele se leua de la table 
et fist grant semblant par faintise 
que maladie li soit prise 
alee est couchier en son lit 
ou ele ot mont poi de delit 
et li dus quant il ot mengié 
la gent deduit et festoié 
si ua la duchesse veioir 
et va desus son lit sooir 
et a commandé que nullui 
ne soit en la chambre que lui 
len fait tantost ce qu il commande 
et li dus errant li demande 
comment ce mal li est venu 
et que ce est qu ele a eu 
" sire " fait el " se dieus me gart 
ie ne m en donnoie regart 
ore quant au mengier m asis 
que greigneur sens ne plus d auis 
n eust en uous que ie ne ui 
quant uous tenez plus chier celi 
que ie uous ai dit qui porchace 
que a uous honte et anui face 
et quant ui que plus bel semblant 
li feistes puis que deuant 
si grant ire et si grant duel oy 
iluec plus demourer ne poi 
ha " fait li dus " ma douce amie 
certes ie ne creiroie mie 
ne uous ne autre creature 
que onques par nule auenture 
auenist ce que uous me dites 
ains sai bien qu il en est touz quites 
n onques ne penssa de ce faire 
tant ai apris de son afaire 
et seur ce ne m enquerez plus " 
atant se part d iluec li dus 
et cele remest si pensive 
qu ele ia mes tant con soit uiue 
nule heure a aise ne sera 
deuant que plus apris aura 
de ce que li dus li desfent 
qu el ne li demande noient 
mes ia ne l en tendra desfensse 
car en son cuer enging porpensse 
qu ele le porra bien sauoir 
s ele se suesfre jusqu au soir 
qu ele ait le duc entre ses bras 
ele set bien de tieus soulaz 
s en fera lors n en doute point 
mieus son uoloir qu an autre point 
pour ce adont atant se tait 
et quant li dus couchier se uait 
a vne part du lit s est traite 
semblant fait que point ne li haite 
que li dus o lui gesir doie 
ele set bien ce est la uoie 
de son mari mettre au desouz 
que faire semblant de courrous 
por ce se tient en itel guise 
que ele mieus le duc atise 
a dire qu ele soit iriee 
por tant sans plus qu il l a baisiee 
li dist ele " mont estes faus 
et trichierres et desloiaus 
qui me moustrez semblant d amor 
n onques ne m amastes nul iour 
et i ai esté lonc temps si fole 
que i ai creu uostre parole 
et maintes foiz me disiez 
que de loial cuer m amiez 
mes hui me sui aperceue 
que i ai esté trop deceue " 
et dist li dus " et uous a quoi 
ja me deistes uous par foi " 
fait cele qui a mal i bee 
" que ie ne fusse si osee 
que ie uous enqueisse rien 
de ce que uous sauez or bien 
de quoi suer sauez uous por de 
de ce que ie uous ai conté " 
fait il " cele menconge a uoire 
qui uous a fait pensser et croire 
ne pour quant de ce ne me chaut 
mes ie pensse que petit uaut 
a vous amer de cuer loial 
quoi que ce fust ou bien ou mal 
mon cuer riens ne uit ne ne sot 
que ne seussiez aussi tost 
et or uoi que uous me celez 
vostre merci les uos penssez 
si sachiez ore sans doutance 
que ia mes n aurai tel fiance 
en uous sachiez de tel maniere 
con i ai eu ca en arriere " 
lors reconmenca a plourer 
la duchesce et a soupirer 
et s esforca tant comme el pot 
et li dus tel pitie en ot 
qu il li a dit " ma bele suer 
je ne sousferroie a nul fuer 
ne uostre courrous ne uostre ire 
mes sachiez ie ne uueill pas dire 
ce que uolez que ie uous die 
si faites trop grant vilonnie " 
ele li dist isnellepas 
" sire ce ne me dites pas 
que ie uoi bien a uo semblant 
qu an moi ne uous fiez pas tant 
que celasse uostre conseill 
et sachiez que mout me merueill 
c onc n oistes grant ne petit 
conseill que uous m eussiez dit 
dont descouuert fussiez par moi 
et si uous di en bonne foi 
ja en ma uie n auenra " 
quant ce ot dit si reploura 
et li dus si l acole et baise 
qui de s amor est a mesaise 
si que plus ne se pot tenir 
de la uerite regehir 
puis si li a dit " bele dame 
je ne sai que faire par m ame 
que tant me fi en uous et croi 
que celer chose ne uous doi 
sachiez mes itant uous en di 
que se ie sui par uous tray 
vous en receuerez la mort " 
et cele dist " bien m i acort 
estre ne porroit ie feisse 
chose dont vers vous mespreisse " 
cil qui l ainme por ce la croit 
et cuide que verite soit 
de ce qu ele dit puis li conte 
de sa niece trestout le conte 
conment l aprist du cheualier 
et conment il fu el uergier 
en l anglet ou il n ot qu eus yy 
conment le chiennet vint a euls 
et de l issue et de l entree 
li a la uerite contee 
que nule riens n i a teu 
que il ait oy ne ueu 
et quant la duchesse entent 
que il ainme plus bassement 
et de s amour l a escondite 
morte se tient et a despite 
mes onc de ce semblant ne fist 
ains otroia mout et promist 
au duc de bien celer ceste euure 
que s ainssi est qu el la descueure 
que il la pende a vne hart 
et si li est il ia mont tart 
de parler a cele qu el het 
des icele heure qu ele set 
qu ele estoit amie a celui 
qu il li a fait honte et anui 
por tant se li est ore auis 
qu il ne uost estre ses amis 
si aferme tout son pourpens 
que c ele sauoit lieu ne temps 
qu a la niece le duc parolt 
qu ele li dira assez tost 
ne ia ne celera tel chose 
ou felonnie aura enclose 
mes en point ne en lieu n en vint 
tant que la pentecouste vint 
qui apres ce fu la premiere 
que li dus tint sa cort pleniere 
si qu il enuoia partout querre 
toutes les dames de la terre 
sa niece toute premerainne 
qui de uergi fu chastelainne 
et quant la duchesse la uit 
tantost touz li cuers li fremit 
con cele on monde que plus het 
mes son corage celer set 
si que plus biau semblant li fait 
c onques encore li ot fait 
mes mont grant talent ot de dire 
ce dont ele ot au cuer grant ire 
et la demeure mont li couste 
ce fu le iour de penthecouste 
que les tables furent ostees 
et la duchesse en a menees 
trestoutes les dames o soi 
por eles parer en requoi 
que les tenist por foles 
lors ne pot tenir ses paroles 
la duchesse qui uit son lieu 
ains dist aussi comme par gieu 
" chastelainne soiez bien cointe 
car bel ami auez et cointe " 
et cele dist mont simplement 
" je ne sai quel acointement 
vous dites ma dame por voir 
je n ai talent d ami auoir 
qui ne soit du tout a l onnour 
et de moi et de mon seignor 
je le croi bien " dit la duchesse 
" mes vous estes bonne mestresse 
qui auez apris le mestier 
du petit chiennet afaitier " 
les dames ont oy le conte 
mes ne seuent a quoi ce monte 
o la duchesse s en reuont 
aus quaroles que faites ont 
et la chastelainne remaint 
li cuers d ire li tremble et taint 
et li remet trestout on uentre 
dedenz vne garderobe entre 
ou vne pucelete estoit 
qui aus piez d un lit se gisoit 
mes ele ne la pot ueioir 
dedenz le lit se lest chooir 
la chastelaine mont dolente 
mont se complaint et se demente 
et dist " biaus sires dieus merci 
que puet ce estre qu ai oy 
que ma dame m a fait regret 
qu i ai afaitié mon chiennet 
ce ne set ele par nullui 
se sai ie bien fors par cestui 
que i amoie et traie m a 
bien sai qu el ne l me deist ia 
s a lui n eust grant acointance 
et s il ne l amast sans doutance 
plus que moi que il a traye 
bien sai que il ne m ainme mie 
quant il me faut de couuenant 
douz dieus et ie l amoie tant 
comme riens pooit plus amer 
ne ne pooie ailleurs pensser 
nes une heure ne ior ne nuit 
c iert ma ioie c iert mon deduit 
c iert mon soulas c iert mon deport 
c iert m esperance et mon confort 
comment o lui me contenoie 
de pensser quant ie ne l veioie 
ha amis dont est ce venu 
que poez estre deuenu 
quant uers moi auez esté faus 
je cuidoie que plus loiaus 
me fussiez se diex me conseut 
c onques ne fu tristan yseult 
plus uous amoie la moitie 
si ait ia diex de moi pitie 
que ne faisoie moi meismes 
onques auant ne puis ne primes 
ne mesfis uers vous vne rien 
si me conseult aa iulien 
por quoi me deussiez hair 
ne si vilainnement trair 
con de nos amors depecier 
por autre amer et moi lessier 
et descouurir nostre conseill 
he lasse amis mout me merueill 
que li miens cuers si m aist diex 
ne fu onques uers uous itieux 
que se dieus achois me meist 
de cest siecle et de paradis 
me donnast diex pas ne l preisse 
par couuenant que uous perdisse 
que uous estiez ma richece 
et ma ioie et ma leesce 
ne riens greuer ne me peust 
tant comme mes las cuers seust 
que li vostres de riens m amast 
he fine amor qui ce penssast 
que cil feist uers moi derroi 
qui ueist quant il iert o moi 
con ie faisoie mon pooir 
de faire trestout son uoloir 
qu il iert touz miens et a sa dame 
me tenoit il de cors et d ame 
et le disoit si doucement 
que l en creioie bonnement 
ie ne cuidasse a nul fuer 
qu il peust trouuer en son cuer 
enuers moi courrous ne haine 
por duchesse ne pour royne 
qu a li amer m estoit si bon 
qu a mon cuer prenoie le son 
de li me repoise autresi 
qu il se tenoit a mon ami 
toute sa uie et son aage 
et bien connois en mon corage 
se auant morust tant l amasse 
que apres lui petit durasse 
qu estre morte o lui me fust miex 
que uiure si que de mes iex 
ne le ueisse nule fois 
he fine amor est ce dont drois 
que il a ainssi descouuert 
nostre conseill dont il me pert 
qu a m amour otroier li dis 
et bien en couenant li mis 
qu a icele heure me perdroit 
que nostre amor descouuerroit 
et quant i ai auant perdu lui 
ne puis apres itel anui 
que sans li por qui ie me deuill 
ne puis viure ne ie ne uueill 
ne ma uie ne me plest point 
ains pri dieu que la mort me doint 
et que tout ainssi vraiement 
conme i ai amé loiaument 
celi qui ce m a porchacié 
ait hui diex de m ame pitie 
et a celi qui a son tort 
m a traie et liuree a mort 
doint honneur et ie li pardon 
ne ma mort n est se douce non 
ce m est auis quant de li uient 
et quant de s amor me souuient 
por li morir ne m est pas painne " 
atant s estent la chastelaine 
fors qu ele dist en soupirant 
" dous amis a dieu uous commant " 
a cest mot de ses bras s estraint 
li cuers li faut le uis li taint 
s est angoisseusement pasmee 
et gist pale et descoulouree 
enmi le lit morte sans vie 
mes son ami ne le set mie 
qui se deduisoit en la sale 
aus quaroles ou dance et bale 
mes ne li plaist riens que il uoie 
quant cele a qui son cuer s otroie 
ne uoit point dont il se merueille 
si a dit au duc en l oreille 
" sire qu est ce que uostre niece 
est demouree si grant piece 
qu el n est aus quaroles venue 
ne sai se l auez mise en mue " 
et li dus la quarole esgarde 
qui de ce ne se donnoit garde 
celi a soi par la main trait 
et droit en la chambre s en uait 
et quant ilueques ne la treuue 
au cheualier dit et li rueue 
qu an la garderobe la quiere 
car il le ueut en tel maniere 
et cil qui l en sot mout bon gre 
est en la garderobe entré 
ou s amie gisoit enuerse 
el lit descoulouree et perse 
et cil la treuue toute froide 
et la bouche serree et roide 
et au semblant que li cors moustre 
voit bien qu ele est morte tout outre 
tantost comme esbahis s escrie 
" qu est ce diex est morte m amie " 
et la pucele sailli sus 
qui au piez du lit gisoit ius 
et dist " sire ie croi mout bien 
que morte soit plus qu autre rien 
ne dementa puisque vint ci 
fors le courrous de son ami 
dont ma dame l ataina 
et du chiennet li reprouua 
dont le courrouz li vint mortiex " 
et quant cil oy les mos tiex 
que ce qu il dist au duc l a morte 
sans mesure se desconforte 
" he las " dist il " ma douce amor 
la plus courtoise et la meillor 
c onques fust et la plus loial 
conme trichierres desloial 
vous ai morte si fust droiture 
que seur moi tournast l auenture 
si que uous n en eussiez mal 
mes cuer auiez si loial 
que l auez auant de moi prise 
mes ie ferai de moi iustice 
por la traison que i ai faite " 
vne espee a du fuerre traite 
qui iert pendue a zz espuer 
si s en feri parmi le cuer 
et tant a saingnié qu il est mors 
et la pucele sailli hors 
hideur ot de ce qu ele vit 
le duc encontre si li dit 
ce qu ele a oy et ueu 
conment l afaire iert auenu 
et conment fu enconmencié 
et du petit chien afaitié 
dont la duchesse auoit parlé 
ez uous le duc adont desué 
tout maintenant en la chambre entre 
au cheualier a trait du ventre 
l espee dont s estoit ocis 
tantost s est a la uoie mis 
grant erre droit a la quarole 
sans plus tenir longue parole 
ou qu il a ueu la duchesse 
rendue li a sa promesse 
que el chief li a embatue 
l espee qu il aporta nue 
sans parler que trop fu iriez 
la duchesse chiet a ses piez 
voiant touz ceus de la contree 
dont est la court toute troublé 
des cheualiers qui la estoient 
qui grant ioie mené auoient 
et li dus tout autresi tost 
oiant touz qui oyr le uost 
dist tout le fait enmi la court 
lors n i a celui qui ne plourt 
et meismement quant il uoient 
les amans qui mors gisoient 
et la duchesse d autre part 
a duel et a courrous depart 
la court et a meschief vilain 
li dus enterrer l endemain 
fist les amans en sarqueu 
et la duchesse en autre leu 
mes de l auenture ot tele ire 
c onques puis ne l oi on rire 
errant se croisa d outremer 
ou il ala sans demourer 
et deuint la hopitaliers 
he dieus comme grans encombriers 
et tel meschief pour ce auint 
qu au cheualier tant mesauint 
qu il dist ce que celer deuoit 
et que desfendu li auoit 
s amie qu il ne le deist 
tant con s amor auoir vossist 
et par cest exemple doit len 
s amour celer en si bon sen 
c on touz iors en remenbrance 
que le recorder point n auance 
et le celer en touz poinz uaut 
et qui ce fait ne crient assaut 
des faus felons enqueroours 
qui enquierent d autrui amors 
