puis que des lais ai comencé 
ja n iert par mun trauail laissé 
les auentures que ieo en sai 
tut par rime les cunterai 
en pris ai e en talent 
que d iwenec uus die auant 
dunt il fu nez e de sun pere 
cum il auint primes a sa mere 
cil ki engendra yuuenec 
aueit a nun muldumarec 
en bretain maneit iadis 
vn riches hum uiel e antis 
de carwent fu auouez 
e del pais sire clamez 
la cite siet sur duelas 
jadis i ot de nes trespas 
mut fu trespensez en age 
pur ceo k il ot bon heritage 
femme prist pur enfanz aueir 
que apres lui fuissent si heir 
de haute gent fu la pucele 
sage curteise e forment bele 
que al riche hume fu donee 
pur sa beaute l ad mut amee 
de ceo ke ele iert bele e gente 
en li garder mist tute s entente 
dedenz sa tur l ad enserreie 
en une grant chambre pauee 
il ot une sue serur 
veille e uedue sanz seignur 
ensemble od la dame l ad mise 
pur li tenir meuz en iustise 
autres femmes i ot ceo crei 
en un autre chambre par sei 
mes ia la dame n i parlast 
si la uielle ne comandast 
issi la tient plus de set anz 
vnques entre eus n eurent enfanz 
ne fors de cele tur ne eissi 
ne pur parent ne pur ami 
quant li sires se ala cuchier 
n i ot chamberlenc ne huisser 
ki en la chambre osast entrer 
ne devant li cirge alumer 
mut ert la dame en grant tristur 
od lermes od suspir e plur 
sa beute pert en teu mesure 
cum cele que n en ad cure 
de sei meisme meuz uousist 
que mort hastiue la preisist 
ceo fu al meis de auril entrant 
quant cil oisel meinent lur chant 
li sires fu matin leuez 
de aler en bois s est aturnez 
la uielle ad fet leuer sus 
e apres lui fermer les hus 
cele ad fet sun comandement 
li sires s en uet od sa gent 
la uielle portot sun psauter 
v ele uoleit uerseiller 
la dame a plur e asueil 
choisi la clarte del soleil 
de la uielle est aparceue 
que de la chambre esteit eissue 
mut se pleineit e suspirot 
e en plurant se dementot 
' lasse " fait ele ' mar fui nee 
mut est dure ma destinee 
en ceste tur sui en prisun 
ja n en istrai si par mort nun 
cist uiel gelus de quei se crient 
que en si grant prisun me tient 
mut par est fous e esbaiz 
il crient tuz iurs estre trahiz 
jeo ne puis al mustier uenir 
ne le seruise deu oir 
si io puisse od gent parler 
e en deduit od eus aler 
jo li mustrasse beu semblant 
tut n en eusse ieo talant 
maleit seient tut mi parent 
e li autre conmunalment 
ki a cest glut me donerent 
e de sun cors me marierent 
a forte corde trai e tir 
il ne purrat iames murir 
quant il deust estre baptiziez 
si fu al flum d enfern plungiez 
dur sunt li nerf dures les ueines 
que de uif sanc sunt tutes pleines 
mut ai souent oi cunter 
que lem suleit iadis trouer 
auentures en cest pais 
ki rechatouent les pensis 
cheualiers trouoent puceles 
a lur talent gentes e beles 
e dames truuoent amanz 
beaus e curteis e uaillanz 
si que blamez n en esteient 
ne nul fors eus ne s ueeient 
si ceo peot estre e ceo fu 
si vnc a nul est auenu 
deu ki de tut ad poeste 
il en face ma uolente " 
quant ele ot faite pleinte issi 
l umbre d un grant oisel choisi 
parmi une estreite fenestre 
ele ne seit quei ceo pout estre 
en la chambre uolant entra 
gez ot as piez ostur sembla 
de cinc mues fu v de sis 
il s est deuant la dame asis 
quant il i ot un poi esté 
e ele l ot bien esgardé 
cheualier bel e gent deuint 
la dame a merueille le tint 
li sens li remut e fremi 
grant pour ot sun chief couri 
mut fu curteis li cheualers 
il la areisunat primers 
' dame " fet il ' n eiez pour 
gentil oisel ad en ostur 
si li segrei sunt oscur 
gardez ke seiez a seur 
si fetes de mei uostre ami 
pur coe " fet il ' uienc ieo ci 
jeo vus ai lungement amé 
e en mun quor mut desiré 
vnc femme fors vus n amai 
ne iames autre ne amerai 
mes ne poeie a uus uenir 
ne fors de mun paleis eissir 
si uus ne me eussez requis 
ore puis bien estre uostre amis " 
la dame sa raseura 
sun chief descouri si parla 
le cheualer ad respundu 
e dit qu il en ferat sun dru 
si en deu creist e issi fust 
que lur amur estre peust 
kar mut esteit de grant beaute 
vnkes nul iur de sun ee 
si beals cheualier ne esgarda 
ne iames si bel ne uerra 
' dame " dit il ' uus dites bien 
ne uodreie pur nule rien 
que de mei i ait acheisun 
mescreaunce v suspescun 
jeo crei mut bien al creatur 
que nus geta de la tristur 
v adam nus mist nostre pere 
par le mors de la pumme amere 
il est e ert e fu tuz iurs 
vie e lumere as pecheurs 
si uus de ceo ne me creez 
vostre chapelain demandez 
dites ke mal uus ad susprise 
si uolez auer le seruise 
que deus ad el mund establi 
dunt li pecheur sunt gari 
le semblant de uus prendrai 
le cors deu receuerai 
ma creance uus dirai tute 
ja mes de ceo ne seez en dute " 
ele li respunt que bien ad dit 
delez li s est cuché al lit 
mes il ne uout a lui tucher 
de acoler ne de baiser 
a tant la ueille est repeirie 
la dame trouat esueillie 
dist li que tens est de leuer 
ses dras li uoleit aporter 
la dame dist que ele est malade 
del chapelain prenge garde 
si l face tost a li uenir 
kar grant pour ad de murir 
la uielle dist ' uus sufferez 
mis sires est al bois alez 
nul n entrera caenz fors mei " 
mut fu la dame en grant esfrei 
semblant fist que ele se pasma 
cele le uit mut s esmaia 
l us de la chambre ad defermé 
si ad le prestre demandé 
e cil i uint cum plus tost pot 
e aportot 
li cheualer l ad retenu 
e le uin del chalice beu 
li chapeleins s en est alez 
e la uielle ad les us fermez 
la dame gist lez sun ami 
vnke si bel cuple ne ui 
quant unt asez ris e iué 
e de lur priuete parlé 
li cheualier ad cunge pris 
raler s en uolt en sun pais 
ele le prie ducement 
qu il la reueie souent 
' dame " fet il ' quant uus plerra 
ja l ure ne trespassera 
mes tele mesure esgardez 
que nus ne serum encumbrez 
ceste uielle nus traira 
nuit e iur nus gaitera 
ele parceuera nostre amur 
si l cuntera a sun seignur 
si ceo auint cum ieo uus di 
nus serum issi trahi 
nen en puis mie departir 
que mei n en estuce murir " 
li cheualers a tant s en ueit 
a grant ioie s amie leit 
al demain lieue tute seine 
mut fu haitie la semeine 
sun cors tient a grant chierte 
tute recoure sa beaute 
ore li plest a suriurner 
que en nul autre deduit aler 
sun ami uolt suuent ueer 
e de li sun delit aueir 
desque sis sires depart 
e nuit e iur e tost e tart 
ele l ad tut a sun pleisir 
ore li duinst deus lunges ioir 
pur la grant ioie u ele fu 
que ot suuent pur ueer sun dru 
esteit tut sis semblanz changez 
sis sires esteit mut ueizez 
en sun curage se aparceit 
que autrement est ki ne suleit 
mescreance ad uers sa serur 
il la met a reisun un iur 
e dit que mut grant merueille 
que la dame si se appareille 
demande li que ceo deueit 
la uielle dit que ele ne saueit 
kar nul ne pot parler od li 
ne ele n ot dru ne ami 
fors tant que sule remaneit 
plus uolenters que ele ne suleit 
de ceo s esteit aparceue 
dunc l ad li sires respundue 
' par fei " fet il ' ceo qui ieo bien 
ore uus estuet fere une rien 
al matin quant ieo erc leuez 
e uus auerez les hus fermez 
fetes semblant de fors eissir 
si la lessez sule gisir 
en un segrei liu uus esteiez 
e si ueez e esgardez 
quei ceo peot estre e dunt co uient 
ki en sa grant ioie tient " 
de cel cunseil sunt departi 
allas cum ierent malbailli 
cil ki lun ueut si agaitier 
pur eus trair e enginner 
tiers iur apres ceo oi cunter 
fet li sires semblant de errer 
a sa femme ad dit e cunté 
que li reis ad par briefs mandé 
mes hastiuement reuendra 
de la chambre ist e l us ferma 
dunc s esteit la uielle leuee 
triers une cortine est alee 
bien purrat oir e ueer 
ceo que ele cuueite a sauer 
la dame iut pas ne dormi 
kar mut desire sun ami 
venuz i est pas ne demure 
ne trespasse terme ne hure 
ensemble funt ioie mut grant 
e par parole e par semblant 
desike tens fu de leuer 
kar dunc li estuueit aler 
cele le uit si l esgarda 
coment il uient e il ala 
de ceo ot ele grant pour 
que hume le uit e pus ostur 
quant li sires fu repeirez 
que gueres n esteit esluignez 
cele li ad dit e mustré 
del cheualier la uerite 
e il en est forment pensifs 
des engins faire fu hastifs 
a ocire le cheualier 
broches de fer fist furchier 
e acerer le chief deuant 
suz ciel n ad rasur plus trenchant 
quant il les ot apparailliez 
e de tutes parz enfurchiez 
sur la fenestre les ad mises 
bien serreies e bien asises 
par unt le cheualier passot 
quant a la dame repeirot 
deus qu il ne sout la traisun 
que aparaillot le felun 
al demain en la matinee 
li sires lieue ainz l aiurnee 
e dit qu il uot aler chacier 
la uielle le uait cunueer 
pus se recuche pur dormir 
kar ne poeit le iur choisir 
la dame ueille si atent 
celui que ele eime lealment 
e dit que ore purreit bien uenir 
e estre od li tut a leisir 
si tost cum ele l ad demandé 
n i ad puis gueres demuré 
en la fenestre uient uolant 
mes les broches furent deuant 
l une le fiert parmi le cors 
li sans uermeil en eissi fors 
quant il se sot de mort nafré 
desferre tut enz est entré 
deuant la dame al lit descent 
que tut li drap furent sanglent 
ele ueit le sanc e la plaie 
mut anguissusement s esmaie 
il li ad dit ' ma duce amie 
pur uostre amur perc ieo la uie 
bien le uus dis quei en auendreit 
vostre semblant nus ocireit " 
quant ele l oi dunc chiet pasmee 
tute fu morte une loee 
il la cunforte ducement 
e dit que dols n i uaut nent 
de lui est enceinte d enfant 
vn fiz auera pruz e uaillant 
icil recunforterat 
yonec numer le frat 
il uengerat lui e li 
il oscirat sun enemi 
il ne peot dunc demurer mes 
kar sa plaie seignot ades 
a grant dolur s en est partiz 
ele le siut a mut grant criz 
par une fenestre s en ist 
ceo est merueille k il ne s ocist 
kar bien aueit uint piez de haut 
iloec u ele prist le saut 
ele esteit nue en sa chemise 
a la trace del sanc s est mise 
que del cheualer curst 
sur le chemin u ele alot 
icel sentir errat e tient 
desque a une hoge uient 
en cele hoge ot une entree 
de cel sanc fu tute arusee 
ne pot nent auant aler 
dunc quidot ele bien sauer 
que sis amis entré i seit 
dedenz se met en grant espleit 
ele n i trouat nule clarte 
tant ad le dreit chemin erré 
que fors de la hoge issue 
e en un mut bel pre uenue 
la trace ensiut parmi le pre 
asez pres ot une cite 
de mur fu close tut entur 
n i ot mesun sale ne tur 
que ne parust tute d argent 
mut sunt riche li mandement 
deuers le burc sunt li mareis 
e les forez e les difeis 
de l autre part uers le duniun 
curt une ewe tut enuirun 
ileoc ariuoent les nefs 
plus i aueit de treis cent tres 
la porte aual fu desfermee 
la dame est en la uile entree 
tuz iurs apres le sanc nouel 
parmi le burc deske al chastel 
unkes nul a li ne parla 
humme ne femme n i trova 
al paleis uient al pauiment 
del sanc treue tut sanglent 
en une bele chambre entra 
vn cheualier dormant troua 
ne l cunut pas si uet auant 
en un autre chambre plus grant 
vn lit treue e nient plus 
vn cheualer i treue desus 
ele s en est utre passee 
en la terz chambre est entree 
le lit sun ami ad troué 
li puecon sunt de or esmeré 
ne sai mie les dras preisier 
les cirges ne les chandelier 
que nuit e iur sunt alumé 
valent tut l or de une cite 
si tost cum ele l ad ueu 
le cheualier ad cuneu 
auant alat tut esfree 
par desus lui chei pasmee 
cil la receit que forment l aime 
mal auenturus souent se claime 
quant de pasmer fu trespassee 
il l ad ducument cunfortee 
' bele amie pur deu merci 
alez uus en fuiez d ici 
sempres murai deuant le iur 
ci einz auerat si grant dolur 
si uus esteiez trouee 
mut en seriez turmentee 
bien iert entre ma gent seu 
que me unt par uostre amur perdu 
pur uus sui dolent e pensis " 
la dame li ad dit ' amis 
meuz uoil ensemble od vus murir 
que od mun seignur peine suffrir 
si a lui reuois il me ocira " 
li cheualier l aseura 
vn anelet li ad baillé 
si li ad dit e enseigné 
ja tant cum ele le gardera 
a sun seignur n en membera 
de nule rien que fete seit 
ne ne l en tendrat en destreit 
l espee li cumande e rent 
puis la cuniure e defent 
que ia nul humme ne seit saisiz 
mes bien la gart a oes sun fiz 
quant il serat creuz e grant 
e cheualier pruz e uaillant 
a une feste u ele irra 
sun seigneur e lui amerra 
en une abbeie uendrunt 
par une tumbe k il uerrunt 
orrunt renoueler sa moer 
e cum il fu ocis a tort 
ileoc li baillerat s espeie 
l auenture li seit cuntee 
cum il fu nez ki le engendra 
asez uerrunt k il en fera 
quant tut li ad dit e mustré 
vn chier bliant li ad doné 
si li cumande a uestir 
puis l ad fete de lui partir 
ele s en uet l anel en porte 
e l espee ki la cunforte 
a l eissue de la cite 
n ot pas demie liwe erré 
quant ele oi les seins suner 
e le doel al chastel mener 
de la dolur que ele en ad 
quatre feiz se pasmad 
e quant de paumesuns reuient 
vers la hoge sa ueie tient 
dedenz entra si est passee 
si s en reueit en sa cuntree 
ensemblement od sun seignur 
apres demurat meint iur 
que de cel fet ne la retta 
ne ne mesdist ne ne garda 
lur fiz fu nez e bien nuriz 
e bien gardez e bien cheriz 
yonec le firent numer 
el nun n i osa humme trouer 
pruz fu e beaus e uaillant 
e larges e bien despendant 
quant il fu uenuz en eez 
a cheualer l unt dubez 
a l an memes que ceo fu 
oez cum est auenu 
a la feste seint aaron 
c on selebrot a karlion 
e en plusurs autres citez 
li sires aueit esté mandez 
qu il i alast od ses amis 
a la custume del pais 
sa femme e sun fiz i amenast 
e richement s aparaillast 
issi auint alez i sunt 
mes il ne seiuent v il uunt 
ensemble od eus ot un meschin 
ki s ad mené le dreit chemin 
tant qu il uiendrent a un chastel 
en tut le mund n ot plus bel 
vne abbeie i ot dedenz 
de mut religiuses genz 
li vallaz les i herla 
que a la feste les mena 
en la chambre que fu l abbe 
bien sunt serui e honuré 
a demain uunt la messe oir 
puis s en uoleient departir 
li abes uet od eus parler 
mut les prie de suriurner 
si lur mustrat sun dortur 
sun chapitre sun refeitur 
e cum il sunt herbergiez 
li sires lur ad otriez 
le iur quant unt digné 
as officines sunt alé 
al chapitre uindrent auant 
vne tumbe trouerent grant 
couert de une palie roé 
de un chier orfreis parmi bendé 
al chief as piez e as costez 
aueit uint cirges alumez 
de or fin erent li chandelier 
e de argent li encensier 
dunt il encensouent le iur 
cele tumbe par grant honur 
il unt demandé e enquis 
icels ki erent del pais 
de la tumbe ki ele esteit 
e queil humme fu ki la giseit 
cil comencerent a plurer 
e en plurant a recunter 
que ceo iert le meudre cheualier 
e le plus fort e le plus fier 
le plus beaus le plus amez 
que iames seit el secle nez 
de ceste tere ot esté reis 
vnc ne fu nul si curteis 
a carwent fu entrepris 
pur l amur de une dame ocis 
' unc puis n umes seignur 
ainz auum atendu meint jur 
vn fiz que en la dame engendra 
si cum il dist e cumanda " 
quant la dame oi la nouele 
a haute uoiz sun fiz apele 
' beaus fiz " fet ele ' auez oi 
cum deus nus ad mené ici 
c est uostre pere que ici gist 
que cist uillarz a tort ocist 
ore vus comant e rent s espee 
jeo l ai asez lung tens gardee " 
oianz tuz li ad coneu 
que l engendrat e sis fiz fu 
cum il suleit uenir a li 
e cum si sires le trahi 
la uerite li ad cuntee 
sur la tumbe chei pasmee 
en la paumeisun deuia 
vnc puis a humme ne parla 
quant sis fiz ueit que ele morte fu 
sun parastre ad le chief tolu 
de l espeie que fu sun pere 
ad dunc uengié le doel sa mere 
puis ke si fu dunc auenu 
e par la cite fu sceu 
a grant honur la dame unt prise 
e al sarcu posee e mise 
lur seignur firent de yonec 
ainz qu il partissent d ilec 
cil que ceste auenture oirent 
lunc tens apres un lai en firent 
de la pite de la dolur 
que cil suffrirent pur amur 
