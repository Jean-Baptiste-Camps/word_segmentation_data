pur ceo que jeo ne voil muscier 
le besant deu ne acorcier 
mes mettre a creis e a usure 
dirrai tant com leisir me dure 
car ge ne sai quant il vendra 
ne a quele hore il me somondra 
que devant lui vienge a conter 
savoir com bien purra durer 
le guain que jeo li ai fait 
e que de son avoir ai trait 
si jeo n ai son besant dublé 
il dirra que jeo averai emblé 
le suen come felun malves 
e si ne m amera james 
ainz me ostera de sa comune 
puisque deus fist soleil e lune 
ne fu onques si grant mestier 
de sa venue bien gaitier 
certes com il est ui cest jor 
il nus a somons par amor 
a un convi qu il a fait grant 
mes tuit li plusur vunt querant 
escusacion d aler i 
e se retraient del convi 
li uns dit qu il ad femme prise 
li autres que marchandise 
a faite ou il l estuet aler 
por saveir e por esprover 
que il i porra gainer 
li tierz se fait essonier 
qui a achaté une vile 
plus de cent mile fiez cent mile 
s escusent en ceste maniere 
e si se retraient ariere 
del convi ou dieus les somont 
quant il vendra en l air amont 
si sanglent e si coroné 
com il fu en la croiz pené 
les mains percees e les piez 
u les treis clous furent fichiez 
e le coste a descovert 
dont le sanc parra en apert 
coment l oseront veeir 
qui pur un terrien aveir 
qui ci trespasse en petit de hore 
ont quis essoine e fait demore 
de venir a son comandement 
e il vendra si sodeement 
certes que nus ne savun quant 
au matin ou au coc chantant 
ou a mienuit ou al seir 
si nus deusom purveeir 
que ceo savum de verite 
e laissier cele vanite 
qui en cest siecle nus retient 
quant nus savon bien que il vient 
e il meisme le nus dit 
c est merveille que si petit 
contre sa venue veillon 
e si poi nus apareillon 
quant salemon out tut veu 
e tut oi e tut seu 
quanque desuz le ciel aveit 
si dist il qu il n i saveit 
nule chose fors vanite 
par le haut rei de maieste 
qui fist ciel e terre e abisme 
jeo m esmerveil de mei meisme 
qui sai que c est voir que jeo di 
e me retrai de cest convi 
seignors si ore volez entendre 
se deu plaist vus porrez aprendre 
aucune veie profitable 
por venir a si haute table 
e des noces ou nul ne entera 
qui a dreit vestu ne serra 
de covenable vesteure 
car l om n i ad d autre grant cure 
guillame uns clers qui fu normanz 
qui versefia en romanz 
fablels e contes soleit dire 
en fole e en vaine matire 
peccha sovent deus li pardont 
mult ama les desliz del mond 
e mult servi ses enemis 
qui le guerreeint tut dis 
avant orrez bien qui cil furent 
qui le trairent e decurent 
si com il ont maint autre fait 
bien vus serra avant retrait 
mes issi avint ceo fut veir 
qu il jut un samedi al seir 
en son lit e se purpensa 
de cest siecle qui si passa 
qui est si fals e si decevanz 
e pensa qu il aveit enfanz 
e sa moiller a governer 
en ne lor aveit que doner 
s om ne li donout por ses diz 
donc pensa qu il ert malbailliz 
se le somoneor venist 
qui idonques le somonsist 
et qui deist " levez levez 
seignors qui estes atornez 
entrez as noces od l espos 
car ja sera close a estros 
la porte qui ne overa mes " 
donc pensa qu il esteit malves 
qu il n aveit oile ne clarte 
ne nule ovre de charite 
ne vesteure covenable 
por venir a si haute table 
e par devant si bon seignor 
qui li aveit fait tant de henor 
qu i li out son besant baillé 
qu il n aveit pas multeplié 
donc pensa guillame coment 
deus aveit el comencement 
crié e ciel et la terre 
e dont mut la premiere guerre 
de l angle que orgoil decut 
dont en enfer chair l estut 
donc pensa come deus fist home 
que il chaca por une pome 
que il manja sus son defent 
mult ot le chaitis petit sens 
e tuz ses eirs puis en enca 
que cele guere comenca 
furent en paine e en dolur 
desque atant que le salveor 
qui descendi del sain al pere 
vesti char en la virge mere 
e vint reaindre les chaitifs 
qui aveient esté futis 
e en tenebrose prison 
dom il les traist a guareison 
ainceisqu il volsist mort suffrir 
en croiz ou il se vint offrir 
aveit il fait multes vertuz 
les surz oir parler les muz 
morz suscita leprus guari 
paraletiques autresi 
a ses desciples sermona 
e mainte essample lor dona 
e bien lur dist qu il revendreit 
e que al revenir voldreit 
aconte oir de ses serganz 
si des petiz come des granz 
por ceo que ceo ne puet faillir 
qu il ne voille au revenir 
acontes oir de chescun 
ja ne serra esparnié un 
pensa guillame qu il fereit 
vers consonanz ou len porreit 
prendre essample e bone matire 
del monde hair e despire 
e de nostre seignor servir 
tant come l ome en a leisir 
el contemple qu il fist ces vers 
aveit la mort geté envers 
le rei de france lois 
qui ert eissu de son pais 
por autrui tere purchacier 
les provenciaus cuida chacer 
les tolosanz prendre e honir 
e quant il cuida tut tenir 
tut guaigner e tut aveir 
si li failli tut son espeir 
de france ne de normendie 
ne de tute sa seignurie 
ne des granz terres qu il teneit 
ou fust a tort ou fust a dreit 
n ot que siet piez tant solement 
atant revint son tenement 
e nepurquant il ne tint rien 
car la tere ceo sai jeo bien 
tint lui car il n ot nul poeir 
ne ne pot puis le cors moveir 
en poi de hore devint charoine 
e de la langue e de la loigne 
del nes la ou il fu plus bel 
firent verms tut lur avel 
onqes chastel ne fortelesce 
ne seignurie ne richesce 
ne bon cheval ne armeure 
ne preciouse vesteure 
ne tur de piere e de mortier 
ne li pot la aver mestier 
al jor qu il fu en terre mis 
out mil ribals en son pais 
greignors de lui e mult plus forz 
e a l hore qu il furent morz 
chescun out la fosse greignor 
que la fosse au rei lur seignur 
unqes nul d els n aveit avant 
eu de terre plain son gant 
mes donc out chescun de tant plus 
qu en greignore fosse fu enclus 
donc ne valut sa dignete 
sa force ne sa poeste 
nient plus que de son vilain 
ausi revendra il demain 
a cent princes qui sont el monde 
la mort a sa pierre en sa fonde 
tut aprestee por lancier 
nus ne puet vers lui muscier 
contre li n a nule garite 
fei que dei sainte margarite 
merveille est que nus ne penson 
e de la beste e del peisson 
e de l oisel qui se porveit 
au tens que porveer se deit 
e home ne se purveit mie 
a qui deus a mis en baillie 
quanque a soz le firmament 
c est merveille si deus m ament 
que cil qui ad sen e reson 
n esgarde en aucune seson 
dom il vient e ou il repaire 
e a quel chief il l estuet traire 
de grant vilte est conceu 
e quant il a noef meis geu 
en prison el ventre sa mere 
donc vient une dolur amere 
qui la prent e la femme crie 
e reclaime sainte marie 
mult dolorousement qu ele li ait 
david le prophete nus dit 
que ses dolurs e ses haschees 
sont por un poi aparagees 
as dolors que en enfer sont 
quant cis emfes est nez el mond 
la premiere chose qu il fait 
quant il est nez si crie et brait 
quant il ist de prison si plore 
e se guarmente en eis l ore 
e mainte feiz est avenue 
en cest point grant descovenue 
ainzqu il ait sa mere guerpie 
l a il tele hore est si blesmie 
e si quassee e si desrote 
qu ele pert la force tute 
e qu ele moert de la dolur 
l emfant qui comence son plor 
de dolur vient en dolur entre 
s il fust au partir del ventre 
porté maintenant au tumbel 
ceo li deust estre mult biel 
si fust il veir se il seust 
quels pas repasser il deust 
mes par fei il ne l siet nient 
qu il n a mie tant d escient 
come un autre petit feon 
de une beste que nus veon 
li feonez s aparcevereit 
dedenz siet jurz que nez serreit 
qu il voldreit prendre e malfaire 
e se savereit ariere traire 
e li emfes quant il est nez 
e en clutez envolupez 
epassera mult long termine 
ainzqu il sache sa tettine 
prendre s om ne li met a boche 
e quant li termines aproche 
qu il deit aler e parler 
donc le covient il mielz garder 
que il ne chiece en ewe ou en feu 
ou en autre pereillus lieu 
par mult grant cure est mis avant 
jesq a set anz est il enfant 
e desq a quinze vasleton 
a petit de descrecion 
ainzqu il seit parcreuz e granz 
a il passé vint set anz 
ou trente ceo n est mie dote 
donc deit il aveir sa force tute 
e donc quant len li a apris 
dom il vint e ou il fu pris 
e a quel fuer il revendra 
ja li chaitif plait ne tendra 
donques s orgoillist e estent 
a sa jolivete entent 
e si guerreie damnede 
de ceo qu il li a doné 
se il est fort si velt combatre 
por son povre veisin abatre 
s il est sages si velt plaider 
por autrui terre guaigner 
s il est biaus si velt faire amie 
desqu il avera blesmie 
la femme son prosme ou sa fille 
ne se preisera une bille 
se tost n en a vint ou trente 
ou chescun jor une de rente 
donc comence sa leccherie 
sa malveste sa beverie 
donc ne fine del suen despendre 
tantque il n a mes rien que prendre 
e quant il a tut despendu 
dont vait embler si est pendu 
ou essorbé ou esmanché 
ou mis enmi le marche 
el pillori trestut un jor 
ja puis ne vivera a honor 
uncore s il criast donc merci 
quant avenu li est issi 
e il laissast sa glotonie 
sa malveste sa felonie 
serreit ceo merciable chose 
mes ainz serra la porte close 
ou il esteit somons de entrer 
que il se voille purpenser 
en sa folie demorra 
desique atant qu il morra 
e uncore quant il sent la pointe 
de la mort qui a lui s est jointe 
ne se velt il faire confes 
ne ne velt descharger le fes 
por nul qui le sache somondre 
q el fonz de abisme n afondre 
e quant l alme est del cors partie 
qui li fist male cumpaignie 
esgaree est e dolorouse 
e vait en veie tenebrouse 
qui la verite en velt dire 
ele deit bien del cors maldire 
que tuteveies fist son bien 
e a l alme nient del suen 
l alme s en part del cors se plaint 
qui mult hidosement remaint 
les eulz tornez gole baee 
n a donc ami qui mult ne l hee 
e qui n ait fricon e pour 
d estre od lui sul a un jur 
e qui tost ne l enterrereit 
en poi d hore tel devendereit 
que nus ne l porreit suffrir 
ne fiz ne fille por morir 
en terre boter le covient 
e savez donc que il avient 
quant cele charoigne est enclose 
il avient mervellose chose 
car les verms qui de la char nessent 
de la char maintenant se pessent 
qui soleit estre e bele e clere 
les enfanz manjuent lur mere 
ci a mult grant descovenue 
quant l enfant sa mere manjue 
mielz li vausist ceo sachez bien 
que il eust esté un chien 
car il eust rien a respondre 
quant len nus vendra tuz somondre 
quant tutes almes revendront 
a lur cors que eus reprendront 
se li cors ad esté neiez 
penduz ou ars ou escorciez 
ou ventez en poldre menue 
si serra l alme revenue 
idonc el cors qu ele out ainceis 
ceo ne tenez mie a gabeis 
car si issi ne l creeiz 
james sauvez ne serreiz 
seignors c est mult grant merveille 
q ome ne pense e qu il ne veille 
e qu il n entent a bien ovrer 
tant com il i puet recovrer 
il conuist bien et siet de veir 
que sa richesce e son aveir 
li faudra tute au derain 
e il ne velt tenir son frain 
qu il ne set fol e desreé 
a tuz les jurz de son ee 
es deliz del monde se fie 
e si n a terme de sa vie 
il aune tresor ici 
de quei il sera malbailli 
mes se el ciel les asemblast 
james larron ne li emblast 
mes ici li emblent larrons 
qui li effondrent ses maisons 
folement a son tens usé 
qui a mis en sac pertusé 
toteveies tut son tresor 
il s en repentira uncor 
qui en terre tresor aune 
dom il ne velt faire commune 
il l aune en trop malveis leu 
car il aune l ire deu 
encuntre lui au jor de l ire 
a cel jor qu il vendra dire 
" alez malveis alez alez 
vus maldiz vus maleurez 
qui unqes ne me herbergastes 
ne a mangier ne me donastes 
qui onques bien ne me feistes 
quant nu e povre me veistes 
alez languir el feu durable 
qui est as angles au diable 
aparaillé sanz finement 
des le premier comencement " 
seignors tant com nus sumes vifs 
e de nos cors poestifs 
por deu car nus porpensisson 
que cele veie ne alison 
veion quel enemis ceo sont 
dont chescun home a treis el mond 
dont guillame vus dist avant 
que il lur fu obeisant 
chescun home a treis enemis 
l un est chescun jor enmi son vis 
que james ne s en partira 
e tuteveies li rira 
li autres est soz sa chemise 
e li tierz qui les dous atise 
est entor lui e nuit e jur 
mes l ome avreit si grant peor 
se il veit celui el vis 
que il s enragereit tut vis 
por ceu se cele le cuvert 
qu il ne vait mie a descovert 
cist est l ancien enemi 
qui tuz jors a home trai 
c est cil qui fist home pecchier 
e sur defens le fruit mangier 
li autres qui est soz les dras 
velt tuz jurz estre biaus e gras 
c est sa char qui tut dis le entice 
que il li face sa delice 
" sire " fait ele " gardez mei 
que jeo n aie faim ne sei 
cuchiez mei bien e en biau lit 
e me faites tut mon delit 
vestez mei suef e sovent 
tant com vus estes en juvent 
me faites ceo que jeo desir 
asez averez uncore leisir 
de faire vos oblacions 
geunes e afflictions 
faites mei ma volente tute " 
e issi desturbe ceste glote 
ceste malveise orde pudlente 
tut ceo que a deu atalente 
e le tierz enemi que fait 
qui tut dis devant lui s estait 
cist mondes od sa vaine gloire 
il li tolt tut le bon memoire 
tuz jurz li dit " faites biau sire 
tut ceo que vostre char desire 
se vus volez aveir hautesce 
querez avoir querez richesce 
en auner pensez tut dis 
querez vus autre paradis 
que seeir en tel palefrei 
od tel herneis od tel agrei 
e de vestir tel vesteure 
e de chaucier tel chauceure 
e de mangier ces beals mangiers 
e de beivre ces vins de angiers 
e de aveir cele meschinette 
qui uncore est pucele nette 
demandez vus autre solaz 
que de gisir entre ses braz 
quel pareis volez vus aveir 
querez terre purchaciez rente 
que valent vint livres ne trente 
mes se mil livres eussiez 
cel bois acheter peussiez 
cel biau pre e cel bon molin 
e cele vigne ou tant crest de vin 
si riches estes e mananz 
tuz vus serront obeissanz 
se rien n avez ren ne valdrez 
com un chaitif de faim morreiz " 
issi li mondes le sarmone 
e sa char tuz jurz l aguillone 
e li tierz dont jeo vus ai dit 
met tuteveies en escrit 
tuz ses mesfaiz e ses pecchiez 
dont li chaitif sera jugiez 
ci a treis feluns aversaries 
e home ne se paine gaires 
de bones armes purchacier 
a ces treis enemis chacier 
ainz dit aucun " ceo est eschar 
coment chastierai jeo ma char 
beivre e mangier la covendra 
ou en poi d ore me faudra " 
c est verite ceo covient mon 
mes beivre e mangier par reson 
devereit faire qui se voldreit 
garder e sustenir a dreit 
sanz glotonie e sanz iveresce 
dont la char se herice e dresce 
qui la megrie e la tient basse 
fole volente li trespasse 
plus tost que quant ele est en gresse 
cil la mestrie qui l abesse 
e li acore son avel 
com l ostricer fait son oisel 
qui l abesse quant trop est gras 
sa char li molle ignelpas 
que la gresse ne le sormont 
il a maint home eu el mond 
qui tant aveit sen e valor 
quant il senteit fole chalor 
que en freide ewe se lancot 
e iloecques tant demorot 
qu il n aveit talent a leisir 
de nule rien fors de coverir 
e si cil le fist sagement 
maint autre fai ui autrement 
od ses treis enemis s en vait 
e siet bien que chescun le trait 
el feu que ja n en prendra fin 
e il vait de gre le chemin 
de gre guerpist son salveor 
e se prent a malveis seignor 
allas si bon seignor il laisse 
e vers si malves il s abeisse 
les biens de l un ne puet nus dire 
ne les mals de l autre descrire 
li bons l aime e l autre le hiet 
e quant li chaitif bien le siet 
ne deit il estre mult blasmé 
quant celui qui tant l a amé 
guerpist e s en vait od celui 
qui tuz jurz pense a son ennui 
se jeo ere a la curt le rei 
od biau hernais od bel agrei 
e jeo mangasse del rei pres 
e geusse en sa chambre ades 
e il me deist ses cunseiz 
ses privetez e ses segreiz 
se jeo donqes le rei lessasse 
e un vilain servir alasse 
qui mult grant honte me feist 
e chescun jor bien me batist 
e me feist ses boes garder 
son fien mener e carier 
e me peust malveisement 
e me vestist plus povrement 
e me feist la hors al freit 
tant com le fort yver durreit 
por ses bestes garder remaindre 
qui devereit ma mesaise plaindre 
par reson dire me deust 
qui mon afaire coneust 
" certes guillame ne me chaut 
se tu as trop ou freit ou chaut 
quant tu si bon seignor lessas 
e a si malves t en alas " 
dont vient a home tel corage 
e tel deverie e tel rage 
e a femme tut autresi 
certes jeo ai veu e oi 
que femme aveit dous ameors 
l un li faseit totes henors 
e li autres la honisseit 
e la chacot e la bateit 
e ele suffreit e mielz amot 
le ribaut qui la defolot 
que le biau bacheler curteis 
qui ne feist rien sor son peis 
mes volentiers la maintenist 
come son cors s ele volsist 
fei que dei a mon creatur 
grant merveille a ici entur 
home qui de son gre foleie 
e prent a escient la veie 
ou il siet tuz ses enemis 
ceo est bien dreit qu il seit oscis 
ore vus dirrai premierement 
dont jeo me merveil durement 
car ceo est merveillose chose 
del bon clerc qui entent la glose 
e tut le texte de la lettre 
e en quel sen l en deit mettre 
e entendre espiritelment 
qu il se retrait tut ensement 
del convi com un home lai 
e ensement quiert deslai 
de tuz clers ne parroc jeo mie 
plusors demainent povre vie 
por bien faire e por bien aprendre 
seurement poent atendre 
se deu plaist le somoneor 
ou a mienuit ou au jor 
li bon reclus li bon chanoine 
li bon hermite li bon moine 
qui sont tut dis obedient 
de ces ne me dot jeo nient 
mes jeo vei clers qui riche sont 
qui granz rentes e beles ont 
qui en malves us les despendent 
e qui a deu petit en rendent 
e quant aucun est tant haucé 
par symonie ou par pecche 
qu il a un evesche en garde 
tantost vers les deners esgarde 
maintenant aune tresor 
e comence a coillir estor 
sa rente valt mil mars ou plus 
e s il n est entré par l us 
en la faude entre ses berbiz 
come lerres serra honiz 
tost en avera vint mile en baille 
mes gard bien que une n en faille 
car si il la pert par sa mesgarde 
justise e verite esgarde 
que de son cors la raindra 
quant le somoneor vendra 
icest dolent ceo m est avis 
s est en grant aventure mis 
qui tantes almes deit garder 
e a salvacion mener 
il en respondra en tel point 
por veir de ceo ne dot jeo point 
qu il volsist mult melz al jor 
que il fu mis en cele henor 
que il fust alé habiter 
desuz une roche de mer 
e quant beau tens feist peschast 
e une feiz le jor mengast 
la meite de sa saolee 
sur une table si lee 
q a paine i seist s esquiele 
mult li fust icele hore bele 
mes il ne voleit fors hautete 
e quant il ot la grant richete 
les rentes de la haute iglise 
dom il deust a ma devise 
le plus por amur deu partir 
e le mains a sei retenir 
de trestut ceo ne fist il rien 
ainz fu plus aveir que un chien 
qui un grant os a en sa gole 
ou il quide bone moole 
poi dona e poi despendi 
a grant borse faire entendi 
e manga en ses priories 
e en ses povres abeies 
e od cels qui ostels li durent 
qui par estoveir le recurent 
e donc mena sa roncinaille 
e trestote sa garconaille 
qui as ostels firent dangier 
e quant vint apres le mengier 
si volt chescun d els aveir don 
neis le plus petit garcon 
l esvesque coupe ou palefrei 
e chescun clerc anel en dei 
e s il errast a ses deners 
il ne menast que dous somers 
e poi de cust e poi de gent 
tuz jurz acresseit son argent 
icest dolent que respondra 
quant le somoneor vendra 
al derain jor de juise 
qui a les biens de sainte iglise 
e les besanz deu enfoiz 
certes il sera malbailliz 
e od sa croce e od sa mitre 
serra trainé cest traitre 
en la pardurable prison 
com home ataint de traison 
li evesque qui issi font 
des evesquez quant il les ont 
sont mult long de salvacion 
e cil de lor subjection 
qui en voldra dire le veir 
poent molt grant pour aveir 
arcediacres e diens 
e officiaus les maiens 
qui as chapitres sont les sires 
qui consentent les avoltires 
les causes jugent e terminent 
e as loiers prendre s enclinent 
les fornicacions cunsentent 
les povres chapeleins tormentent 
justise vendent e dreiture 
mult en averont chere cure 
e les persones qu i feront 
qui les riches iglises ont 
treis ou quatre en une province 
que dirront il devant le prince 
qui lor femmes averont peues 
des granz rentes qu il ont eues 
e marié filles et fiz 
del patremoine au crucefiz 
e les prestres paroisserez 
qui au prendre sont tut dis prez 
qui les confessions receivent 
des dolorous qu il deceivent 
e lor enjoingnent les anuels 
e des messes e des trentels 
pernent les deniers avant main 
e lor pramettent que demain 
le servise comenceront 
e puis apres rien ne front 
les doloros qui sont itels 
qu a ferme pernent les autels 
plus por les morz que pur les vis 
de oblacions e de devis 
vestent e pessent lur amies 
jeo dei dire lur enemies 
car el feu enfernal les traient 
entre les dolorus qui braient 
dulz jesu christ rei celestre 
que fra cel doloros prestre 
quant l oaille qu il deit garder 
vient a lui cunseil demander 
e il l atorne en recelee 
e la nuit qu il l a estranglee 
vient par devant la maieste 
au matin tut ensanglenté 
e lieve e couche le saint cors 
qui por raindre le mal mors 
fu sacrefié en la croiz 
coment ose liever sa voiz 
cest homicide cest parjure 
c est merveille que il dure 
que la tere soz lui ne font 
desiqu en abisme parfont 
qui fait a deu tel sacrefise 
de sa fille qu il a oscise 
li offre le sanc e les os 
seurement dire vus os 
se il ne li puet vive rendre 
deus en voldra venjance prendre 
dolz jesu christ rei debonaire 
tant suffristes por nus contraire 
quant vus fustes pris e liez 
e penez e crucefiez 
e uncore suffrez chescun jor 
que aucun itel peccheor 
vus messert en itele guise 
e n en pernez mie justise 
jeo crei bien que vus atendez 
que li las se fust amendez 
vus li criez ceo sai jeo bien 
toteveies " revien revien 
revien chaitif retorne tei 
torne tei ca esgarde mei 
come jeo sui dolz e pitos 
e come jeo sui anguissos 
a porchacier ta deliverance 
uncore poez tu par penitance 
ainzque la porte seit fermee 
a mes noces aveir entree " 
li clerc qui trovent en escrit 
trestut ceo que jeo vus ai dit 
deussent penser e veiller 
e lor lampes aparailler 
car assez plus blasmé serront 
cil qui bien sevent e ne l font 
que ne serra un ydyote 
un veillard ou une veillote 
qui petit siet plus d une beste 
mult averont cil greignor tempeste 
ore ai de gre les clers repris 
qui ont veu e ont apris 
qu il deivent faire e ne l font mie 
mes ore larrai de la clergie 
si vus dirrai des plus puissanz 
des plus riches e des plus granz 
des reis des contes e des dus 
qui des regnes ont le desus 
qui s entretolent e guerreient 
e lor povre gent desconreient 
qui totes lor guerres compirent 
sovent en plorent e sospirent 
ore iert un reis de grant puissance 
ou en alemaigne ou en france 
en espaigne ou en denemarche 
ou uns quens d une riche marche 
se l un a l autre mesfait 
li vilains qui est al garait 
le compire a un jor si cher 
qu il n a la nuit ou cochier 
ainz est arse sa mesonette 
qu il aveit basse e petitette 
e pris ses boes e ses berbiz 
liez ses filles e ses fiz 
e il mené prison chaitifs 
qu il li peise que il est vis 
reis crestiens deus que fera 
qui de son regne getera 
trente mil homes combatanz 
qui larront femmes e enfanz 
com orphenins a lor ostels 
quant il vunt es esturs mortels 
dont tost en serront mil oscis 
ja puis ne verront lor pais 
e autretant de l autre part 
ja li rei ne prendront regart 
combien en chiet en la bataille 
ja ne front conte ne taille 
ne chaut a l un qu il ait perdu 
mes qu il ait l autre vencu 
qui respondra de ceste perte 
ele n iert nient a deu coverte 
