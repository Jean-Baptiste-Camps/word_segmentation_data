entre normendie et bretaigne 
en une terre mout estraigne 
manoit jadis uns mout haus hom 
ki mout estoit de grant renon 
pres de la marce sor la mer 
avoit fait son castel fremer 
ki mout estoit bien bateilliés 
si fors et si bien arteilliés 
k il ne cremoit ne roi ne conte 
ne duc ne prince ne visconte 
et li haus hom dont je vous di 
estoit si com je l entendi 
trop biaus de cors et de visage 
riches d avoir et de lignage 
et si paroit a son viaire 
qu el mont n eust plus deboinaire 
mais fel estoit et desloiaus 
et si traitres et si faus 
et si fiers et si orgueilleus 
et si estoit si tres crueus 
k il ne cremoit ne dieu ne home 
tout le pais c en est la some 
avoit destruit environ lui 
il ne pooit tenir nului 
k il ne fesist honte del cors 
trop ert en lui grans li descors 
il gaitoit si pres les chemins 
qu il tuoit tous les pelerins 
et desreuboit les marcheans 
mout en i fist de mescheans 
il n esparnoit abbe ne moine 
enclus hermite ne canoine 
et les nonains et les convers 
com plus erent a dieu aers 
cheus faisoit il a honte vivre 
u il estoient a delivre 
et les dames et les puceles 
et les veves et les anceles 
il n esparnoit povre ne rice 
il n espargnoit sage ne niche 
qu il ne cacast tous jors a honte 
tant en houni ne sai le conte 
n onques ne vaut prendre moillier 
car trop se cuidast aveillier 
s a une feme se fust mis 
il cuidast bien estre honis 
en tous tans voloit car mangier 
ja n en vausist jour esparnier 
ne venredi ne quarentaine 
ne jour qui fust en la semaine 
de messe oir n avoit il cure 
ne de sermon ne d escriture 
tous les preudoumes honissoit 
je ne cuit que ja mais hom soit 
ki tant par soit de put afaire 
pensés tous mauls que on puet faire 
en dis en fais et en penses 
tous les eut en lui amassés 
ensi vesqui plus de trente ans 
c ains de ses mals ne fu restans 
ensi passa le tans et vint 
et tant qu a un quaresme avint 
tout droit le jour du lonc devenres 
cil qui vers dieu n estoit pas tenres 
se fu levés mout tres matin 
as keus a dit en son latin 
" atirés tost ces venisons 
car il est de mengier saisons 
jou vaurai matinet mangier 
et puis si irons gaaignier " 
li kieu furent tout esbahi 
si respondent tristre et mari 
com cil qui ne l osent desdire 
" nos ferons vo volente sire " 
quant si chevalier l entendirent 
qui plus de cuer a dieu tendirent 
si li disent sans contredit 
" leres font il c avés vous dit 
il est quaresmes et sains tans 
et si est li venredis grans 
que diex souffri la passion 
por la nostre redemption 
ke tous li mons doit hui juner 
et vous vous volés desjuner 
et char mengier a mal estrine 
tous li mons est en desepline 
en june et en abstinence 
nis li enfant font penitance 
et vous volés hui char mangier 
diex se doit bien de vous vengier 
si fera il certes encore " 
par foi " fait il " ce n est mie ore 
ancois arai mout de mals fais 
homes pendus mors et desfais 
avés vous ent " font il " respit 
de faire dieu tant de despit 
leres ja n avés vous nul jour 
or deusciés sans nul sejour 
crier et plorer vos pechies 
dont vous estes si entechiés 
plorer " fait il " est ce gabois 
je n ai cure de tel harnois 
mais vous plourés et je rirai 
ke ja certes n i plouerai 
sire " font il " cou est la some 
en cel bos a un mout saint home 
ou les gens se vont confesser 
qui de leur mals voellent cesser 
alons se nos i confessons 
et nos malisses delaissons 
on ne doit pas tous tans mal faire 
ains se doit on a dieu retraire 
confesser " fait il " cent dyable 
entenrai jou de chou en fable 
mal dehait qui por chou ira 
ne qui ses pies i portera 
mais s il avoit auques a perdre 
j iroie bien por lui aerdre 
car autrement n irai jou mie 
si ferés viaus par compaignie 
sire " font il " i venrés vous 
faites ceste bonte por nous 
por vous " fait il " irai jou bien 
ke ja por dieu ne ferai rien 
vostre compaignie m i maine 
amaine mon cheval amaine 
s irai avoec ces papelars 
miex ameroie deus marlars 
voire deus bien petis moissons 
ke toutes leur confessions 
mais ke j i vois por aus truffer 
quant il seront fait confesser 
s irons reuber par mainte part 
c est li confessions regnart 
k il fist entre lui et l escouffle 
tels confesse chiet a un souffle 
sire " font il " or montés donques 
ke ciex diex ki ne menti onques 
face de vous sa volente 
et vous doinst vraie humilite 
par foi " fait il " ja ce n aviegne 
que point d umilites me viegne 
ne que jou deboinaires soie 
ke ja mais cremus ne seroie " 
atant se sont a voie mis 
cil en cui fu li anemis 
va derriere aus trestout cantant 
et cil vont devant lui plourant 
si home vont tout devant lui 
il ne leur fait fors dire anui 
fors ramprosner pinchier et poindre 
et cil ausi com por lui oindre 
dient ades sa volente 
tant vont le droit chemin anté 
k il sont venu sans nul arest 
a l hermitage en le forest 
laiens entrerent c est la somme 
el moustier troevent le saint home 
et leur sire est remes cha fors 
qui mout estoit crueus et fors 
et fel et fiers et plus irous 
ke ciens dervés ne leus warous 
ses pies resgarde fierement 
si se rafice se s estent 
" sire " font il " car descendés 
venés ens se vous amandés 
si prierés viaus dieu merchi 
je ne me mouverai de chi " 
fait il " por coi li prierai 
quant je por lui riens ne ferai 
mais esploitiés tost vostre afaire 
car la dedens n ai je que faire 
bien voi que ceste demouree 
me taurra toute ma journee 
or oirrent fort li pelerin 
et marcheant par le chemin 
que jou deusce derrochier 
or s en iront sans encombrier 
si m ait diex ce poise mi 
j amaisse miex par saint remi 
vous ne fuisciés ja mais confes 
qu il s en alaiscent si em pes " 
cil voient bien n en fera el 
el moustier vont devant l autel 
si parlerent au saint hermite 
cascuns a sa parole dite 
au plus tres belement qu il pot 
et au plus tres briement qu il sot 
il les assaut mout humlement 
mais que ce fu par un couvent 
que tous jours mais se garderont 
de malisse quanqu il poront 
il li otroient humlement 
apres li disent boinement 
" maistres no sire est ci devant 
por dieu car l apelés avant 
car il ne veut por riens venir 
mais bien se poroit avenir 
qu il i venroit por vo priere 
s il veoit vous et vo maniere 
qui tant poroit dire ne faire 
k il le peust a bien atraire 
il aroit fait boine journee 
des jewi main a l ajornee 
voloit il char mengier a force 
il nous atent chi en cest porce 
mais il n i veut venir por nous 
or i verra je cuit por vous 
certes signeur " fait il " ne sai 
je m en voel bien metre a l asai 
mais je le vois mout redoutant " 
a tant en va tout apoiant 
li febles hom de son baston 
al signeur dist a mout bas son 
" sire bien soiiés vous venus 
on doit hui metre tous mals jus 
et repentir et confesser 
et doucement a dieu penser 
s i pensés bien qui vous desfent 
car je n i penserai nient " 
li boins hom l ot n en ot point d ire 
mout doucement li prist a dire 
" car descendés biaus sire chiers 
puisque vous estes chevaliers 
vous devés avoir gentil cuer 
je sui prestres si vous requier 
por celui qui por nous s offri 
quant en le crois le mort souffri 
ke vous parlés un poi a moi 
parler dyable jou de quoi 
qu avés vous a moi a partir 
je sui legiers a departir 
de vous et de vostre maison 
miex ameroie un cras oison 
sire " fait il " ce croi je bien 
or ne faites dont por moi rien 
fors que tant seulement pour dieu 
or a en vous trop fier plaidieu " 
fait li sires " et quant j i iere 
ja n i ferai bien ne proiiere 
ne aumosne ni orison 
vous venrés " fait il " no maison 
et no capele et no couvent 
j irai " fait il " par tel couvent 
que ja aumosne n i ferai 
ne patrenostre n i dirai 
sire " fait il " or i venés 
s il ne vous siet si revenés 
vous ne cesseriés " fait il " hui " 
lors descent par tres fin anui 
" ore ens " fait il " a male joie 
fust hui emprise ceste voie 
mal me levaise je si main " 
li boins hom le prist par le main 
mout doucement avant l apele 
si l en mena en sa capele 
tant qu il vint devant son autel 
" sire " fait il " il n i a el 
or estes vous en ma prison 
ne le tenés a mesprison 
s il a moi vous couvient parler 
por tant me feriés decoler 
ke vous ja mais m escapisciés 
por rien que faire peusciés 
si m arés dite vostre vie " 
cil ki fel est et plains d envie 
li respont " certes n ou ferai 
et por itant vous desferai 
que ja de moi n orés nient 
laiscé m aler delivrement 
sire " fait il " vous n i irés 
mais s il vous plaist vous me dirés 
et vostre vie et vos pechies 
dont vous estes si entechiés 
je voel " fait il " savoir vostre estre 
non ferai voir " dist il " dans prestre 
ja me couvine ne sarés 
je ne sui pas si enivrés 
que je desisse riens pour vous 
non mais pour dieu le glorious 
le m es dites et j es orrai 
ja " fait il " ne m en merlerai 
m amenastes vous por ce chi 
pres va que je ne vous ochi 
s en seroit li siecles delivres 
u vous estes u sos u yvres 
ki mon estre volés savoir 
et encore par estavoir 
me volés faire a forche dire 
or estes vous certes trop sire 
qui par forche me volés faire 
jehir ce dont je n ai que faire 
si ferés " fait il " biaus amis 
que diex qui en la crois fu mis 
vous mece a vraie penitanche 
et vous doinst tant de repentanche 
ke vous conissiés vos pechies 
j escouterai or commenchiés " 
lors le regarde li tirans 
qui fel estoit et mal querans 
li preudom ot paour mout fiere 
ne garde l eure qu il le fiere 
mais il met tout en aventure 
se li ramaine l escriture 
et li dist mout tres doucement 
" frere por dieu omnipotent 
dites me viaus un seul pechiet 
se vous aviés viaus commenchiét 
bien sai que diex vous aideroit 
a ramener vo vie a droit " 
ja voir " fait il " un n en orrés 
si ferai voir voir non ferés 
comment si ne m en dirés rien 
et si ne vaurrés faire bien 
non voir a tout cest duel morrés 
ja moi pechiet dire n orrés 
si ferai voir qui qu il anuit 
ains i serés jusqu a la nuit 
ke je ne sache aucune cose 
or vous di tant a le parcloze 
il est hui jours que diex s offri 
et ke por nous le mort souffri 
je vous conjur de cele mort 
qui l anemi destruit et mort 
de sains de saintes de martires 
que vos cuers ne soit plus entires 
ains vos commanc " dist li hermites 
" que vous tous vos pechies me dites 
et si n alés plus atendant 
or me menés vous bien tendant " 
fait li sires qui tous fu pris 
dont fu mas et si tres souspris 
qu il en devint trestous honteus 
" comment dyable estes vous teus 
ke par force dire m estuet 
puisc autrement estre ne puet 
maugres men nes les vos dirai 
mais ja certes plus n en ferai " 
lors li commence par grant ire 
tous ses pechies a une tire 
mot a mot trestout li conta 
que ains de mot n i mesconta 
quant il eut se confesse dite 
se apela le saint hermite 
" or vous ai conté tous mes fais 
estes vous ore bien refais 
or estes vos bien encraissiés 
je cuit ja mais ne finissiés 
s eusce dit trestout a fait 
quanques jou ai el monde fait 
or ai tout dit et qu en ert ore 
lairé me vous em pais encore 
or m en puis jou viaus bien aler 
ja mais ne ruis a vous parler 
ne vous veir d oel que jou aie 
vous m avés bien batu sans plaie 
qui par force m avés fait dire " 
li boins hom n ot talent de rire 
ains em pleure mout tenrement 
pour chou que cil ne s en repent 
" sire " cou a dit li preudon 
" vous avés bien dit dusqu a son 
mais que cou est sans repentance 
s or voliés faire penitance 
si m ariés auques rapaié 
or m avés " fait cil " bien paiiét 
que peneant me volés faire 
mal dehait ki en a que faire 
ne qui ja veut que je le soie 
et se je faire le voloie 
quel penitance me douriés 
certes quele que vous vauriés 
dites le dont volentiers sire 
pour tous vos pechies desconfire 
vous junerés un poi de tans 
les venredis dusqu a set ans 
set ans " fait il " non ferai trois 
non voir les venredis d un mois 
taisiés vous ent riens n en feroie 
c est cou que faire ne poroie 
si alés descaus un seul an 
non ferai par saint abrehan 
alés en langes sans chemise 
ma chars seroit tantost remise 
et estranlee de vermine 
si prendés une desepline 
cascun matin d une vergele 
chi a " fait il " pesme novele 
je ne poroie ce souffrir 
ne ma car rompre ne ferir 
si alés " fait il " outre mer 
cist mot " fait il " sont trop amer 
taisiés vous ent ce est wiseuse 
car li mers est trop perilleuse 
alés a rome u a saint jame 
je n irai point " fait il " par m ame 
s alés cascun jour au mostier 
si escoutés le dieu mestier 
si soiiés tant a genillons 
c aiiés dites deus orisons 
le patenostre et le salu 
por ce que diex vous doinst salu 
trop i aroit " fait il " grant luite 
tous cis afaires riens n afruite 
car certes je n en ferai rien 
comment si ne ferés nul bien 
si ferés si dieu plaist et vous 
anchois que vous partés de nous 
or me faites seulement tant 
pour l amor dieu le tout poissant 
que vous portés men barisel 
chi de desous a cest ruissel 
en le fontaine le puchiés 
si ne serés mie blechiés 
et se vous plain le m aportés 
cuites soiiés et deportés 
de pechies et de penitance 
dont vous ja mais n arés doutance 
ains prenc tous vos pechies sor moi 
or avés penitance a moi " 
li sires l ot de desdaing rist 
apres parla et si li dist 
" ci n a " fait il " mie grant paine 
se je vois a cele fontaine 
ceste penitance ert tost faite 
" or cha fait il " quel k il me haite " 
li preudom le bareil li baille 
et cil ausi com lui n en caille 
prist le bareil mout vivement 
" je l porc fait il " par tel couvent 
ke je repos n i prenderai 
desci que plain le vous rendrai 
et je l vous kerke ensi amis " 
a tant s est a la voie mis 
si home vaurrent apres corre 
mais il s en sot mout bien rescorre 
" ja voir " fait il " n i verra nus " 
a le fontaine est tost venus 
le bareil tout de plain i boute 
mais ainc dedens n en entra goute 
et se l asaie de tous sens 
a poi qu il n ist hors de son sens 
dont commencha a airer 
et mort et plaies a jurer 
dont cuide qu il l ait estoupé 
un baston a dedens bouté 
mais il le trueve wit par tout 
cil qui le cuer ot trop estout 
le reboute par grant air 
en le fontaine por emplir 
mais ainc goute n en i entra 
" por le mor beu chou que sera " 
fait il " n en i enterra grains " 
dont fu li barisiaus respains 
en le fontaine de rechief 
mais s il deust perdre le cief 
n en entrast il goute dedens 
cil ki d angoisse estraint les dens 
par mout grant ire se leva 
a l hermitage s en reva 
a l hermite dist s aventure 
et a ses homes et leur jure 
" par les sains dieu je n en ai goute 
et si ai mis m entente toute 
ainc ne m en seuc tant entremetre 
ne le bareil la dedens metre 
por que dedens en entrast goute 
mais par l ame de mon cors toute 
ja mais nul jour repos n arai 
ne jour ne nuit ne finerai 
si li arai tout plain rendu " 
a tant apela le rendu 
" vous m avés mis en mal trepel 
por vo dyable de barel 
mar fust il carpentés ne fais 
car por lui arai si grant fais 
que ja mais voir n arai sejour 
ne bien ne aise nuit ne jour 
ne ja mais n ert mes chies lavés 
ne je n ere tondus ne res 
ne mi ongle n erent tondu 
s arai cest couvent atendu 
et tout a pie en fin irai 
et sans monoie m en irai 
ke ja n en porterai denier 
pain ne baston en men doublier " 
l ermite l ot tenrement pleure 
" frere " fait il " comme a mal heure 
vous nasquistes onques de mere 
et vo vie est tres amere 
certes s uns enfes l eust mis 
en le fontaine et ademis 
se l eust il puchié tout plain 
et vous n en avés neis un grain 
leres ce est por vos pechies 
ke diex s est si a vous courchiés 
mais or veut il par sa pitanche 
ke vous fachiés vo penitanche 
et que vo cors por lui grevés 
or ne soiiés mie dervés 
mais servés dieu bien doucement " 
et cieus respont ireement 
" por dieu voir ne le faic jou mie 
ains le fac par fine aramie 
et par grant ire et par anui 
ce n est por dieu ne por autrui " 
a ses homes dist fierement 
" or tost " dist il " alés vous ent 
et men cheval en remenés 
en vos pais que vous tenés 
se nus de moi a vous parole 
ne leur en dites ja parole 
ne un ne el ne chou ne quoi 
mais tenés pais si soiiés coi 
et si vivés a vo maniere 
car je sui cil ki ja mais n iere 
jour sans paine et sans travail 
pour cest dyable de bareil 
que mal fus et male flame arde 
car maufe l ont eu en garde 
ki l ont je cuic tout encanté 
mais je vous di par verite 
ains cerquerai a la reonde 
trestoutes les iaues del monde 
que jou tout plain ne li raport " 
a tant s en va sans nul deport 
si est issus fors de la porte 
et le bareil a son col porte 
mais tant sachiés a dire voir 
qu il ne porta neis tant d avoir 
dont il presist quatre festus 
fors les dras qu il avoit vestus 
et si se mist tous seus a voie 
ke nus fors diex ne le convoie 
or sachiés que par tans sara 
quels privances il trouvera 
et nuis et jours et soirs et mains 
puisqu il va par estranges mains 
il ara pau de ses delis 
mais durs osteus et povres lis 
et peu pain et froide cuisine 
poverte ert souvent sa voisine 
asses ara paine et travaus 
passe les tertres et les vaus 
a cascune eve que il trueve 
sen barisel met a esprueve 
mais ne li vaut car riens n en prent 
et tous jours alume et esprent 
se grans ire si le demaine 
bien pres de demie semaine 
ainc de mengier ne li souvint 
ne que volentes ne li vint 
par ire met tout en la mine 
et quant il voit que la famine 
l assaut qu il ne se puet deffendre 
se li couvint sa reube vendre 
et cangier quel que nus en die 
por une povre hiraudie 
qui mout estoit povre et hideuse 
et a tel home trop honteuse 
n avoit mance ne manceron 
n il n ot capel ne caperon 
oirre par pluie et par vent 
le vis qu il ot bel et jovent 
ot tost cangié noirci et taint 
a cascune aigue qu il ataint 
sen barisel met et espaint 
et l i repreuve et l i respaint 
mais il n en puet nis goute avoir 
por nul travail qu il puist avoir 
et s en sueffre trop et endure 
se caucemente petit dure 
tost fu escillie et alee 
trespassé a mainte valee 
et maint grant tertre tous descaus 
oirre par frois oirre par caus 
oirre parmi ces sauvecines 
parmi roinses parmi espines 
se chars est en maint lieu desroute 
li sans en ciet par mainte goute 
or a paines or a anuis 
or a maus jours et males nuis 
or est povres ore est mendis 
or a ramprosnes et lais dis 
or n a ne reube ne catel 
ne il ne puet trouver ostel 
ains trueve les gens si embrons 
et si cruex et si felons 
por ce qu il le voient si nu 
si grant si fort et si membru 
si lait si taint et si harlé 
jusqu es cuisses estrumelé 
que cascuns ce n est mie doute 
a herbergier trop le redoute 
si que souvent gisoit as cans 
en lui n avoit ne ris ne cans 
mais tres grant ire et grant anui 
et bien vous puis dire de lui 
k ainc ne se puet humeliier 
ne sen las cuer amoliier 
fors tant qu a dieu se dementoit 
des grans mesaises qu il sentoit 
mais c estoit en esmerveillant 
car ce n ert mie en repentant 
quant li avoirs fu despendus 
de quoi il ot ses dras vendus 
si n ot mie du pain u prendre 
or l estevra a force aprendre 
a truander s il veut mengier 
or sont passé tout si dangier 
ke ja mais aise n avera 
mais mal asses tant com vivra 
sovent june deus jours u trois 
et quant ses cuers est si destrois 
k il ne puet plus le fain soffrir 
si va querre par grant air 
de pain u morselet u piece 
apres si hoire une grant piece 
ensi cerca trestout poitau 
le maine et touraine et angiau 
normendie france et borgoine 
provence et espaigne et gascoigne 
et hongerie et moriane 
et puille et calabre et toscane 
et alemaigne et roumenie 
et tous les plains de lombardie 
et loheraine et tout aussai 
par tout mist son cors a l assai 
ne sai que plus vous conteroie 
hui toute jour conté n aroie 
toutes les destreces qu il ot 
mais tant vous di a un seul mot 
qu entre la mer cha d engletere 
ke ces pais clot et ensere 
jusqu a barlet ki siet sor mer 
ne saroie terre nomer 
k il n ait et cerkie et fustee 
ne riviere qu il n ait temptee 
lai ne vivier rui ne fontaine 
aigue enferme ne aigue saine 
k il n ait son barisel plonchié 
mais il n en a goute puchié 
n onques dedens n en entra grains 
ne por le plus ne pour le mains 
et si a mis toute sa force 
tous jours croist s ire et enforce 
et parmi toute se grant paine 
qu il ot si forte et si grevaine 
une merveille li ravint 
car onques en cel lieu ne vint 
k il trovast qui bien li desist 
ne par amours bien li fesist 
mais aussi que tout le haiscent 
le laidengent et escarniscent 
nus ne li dist se honte non 
n a camp n a bos ni en maison 
ne por honte c on li puist dire 
ne vaut ne tenchier ne mesdire 
a nului car tant n es adaigne 
ains het tout le mont et desdaigne 
que vous diroie tant ala 
et sus et jus et cha et la 
tant que ses cors fu si atains 
si las si noirs et si destains 
k a grant paine le couneust 
nus hom tant veu ne l eust 
les cheveus lons et hirechiés 
jusqu as espaules tous lokiés 
le front le visage le kene 
ot ausi noirs comme couane 
le col qu il soloit avoir gros 
ot lonc et magre jusqu as os 
de fain estoit trestous velus 
les sorciex grans les iex repus 
les braceles lons et petis 
jusqu as espaulles tous roestis 
et les costes tous descouvers 
et le cuir si a os aers 
ke les costes ki desous erent 
parmi le pel toutes li perent 
les cuisses et les gambes nues 
noires et grailles et menues 
li nerf li perent et les vaines 
tres les orteus jusques as aines 
n avoit ne tissu ne fille 
mais tout est noir taint et harlé 
avoec ce k il estoit si tains 
ert si febles et si atains 
qu a paines se puet soustenir 
a un baston l estuet tenir 
dont il s apuie quant il va 
li barisiaus mout li greva 
qu il eut porté sans nul sejour 
un an et par nuit et par jour 
que vous diroie en tel ahan 
fu li siens cors trestout un an 
merveille est qu il a tant duré 
tant a souffert et enduré 
k il sent mout bien que plus ne puet 
grant cose a u faire l estuet 
arriere dist qu il s en rira 
mais ja l ermites n en rira 
ains plouerra mais qu il le voie 
atant se mist tantost a voie 
tout apoiant de son baston 
sovent se plaint a mout bas ton 
toutes voies tant s esforca 
k a l hermitage s adreca 
au cief de l an le jour meisme 
que il parti del lieu saintisme 
le jour del tres grant venredi 
trestous si fais que je vous di 
a l hermitage s en revint 
huimais orés com li avint 
laiens entra tous dolereus 
li sains hom i estoit tous seus 
qui de lui ne se prendoit garde 
a grant merveille le resgarde 
por cou que il le vit si fait 
si desrochié et si deffait 
onques de lui ne counut rien 
mais le bareil conut il bien 
qu il avoit a son col pendu 
car autre fois l avoit veu 
adont l apela li sains pere 
si li a dit " biaus tres dous frere 
quels besoins vous amena ca 
et cel bareil qui vous kerca 
je l ai veu par maintes fois 
hui a un an tout sains defois 
je le carcai au plus bel home 
qui fust en l enpire de romme 
et au plus fort ce m est avis 
je ne sai s il est mors u vis 
car onques puis ne revint chi 
mais or me di par ta merchi 
quels hom tu es et si te nome 
ains mais ne vi si tres povre home 
comme tu es et si despris 
se sarrasin t euscent pris 
s es tu asses povres et nus 
je ne sai dont tu es venus 
mais tu as trouvé male gent " 
et cil respont ireement 
qui encore ert trestous en s ire 
par mautalent li prist a dire 
" en si fait point m avés vous mis 
ba je comment " fait il " amis 
ne sai que mais te veisce onques 
que t ai mesfait di le me donques 
se je puis si l amenderai 
sire " fait il " je l vous dirai 
je sui cil ke vous confessastes 
hui a un an et me carcastes 
en penitance vo baril 
ki m a mis en si grant escil 
que vous veés " lors li raconte 
de son voiage tout le conte 
et des pais et des contrees 
et des teres qu il a outrees 
et de le mer et des rivieres 
et des eves grans et plenieres 
" sire " fait il " tout ai tempté 
partout ai le bareil geté 
mais ains dedens n en entra goute 
et si ai mis ma vie toute 
que bien sai que par tans morrai 
et que plus vivre ne porrai " 
li predom l ot s en ot grant ire 
par mout grant duel li prist a dire 
" leres leres " fait li hermites 
" tu es pires ke sodomites 
ne chiens ne leus ne autre beste 
je cuic par les iex de ma teste 
s uns chiens l eust tant trainé 
par tantes aigues par tant gue 
si l eust il puchié tout plain 
et tu n en as mie un seul grain 
or voi je bien que diex te het 
te penitance riens ne set 
car tu l as fait sans repentance 
et sains amour et sains pitance " 
lors pleure et crie et tort ses puins 
dont fu ses cuers si parfont poins 
qu il s escria a hautes vois 
" diex qui tout ses et pues et vois 
resgarde ceste creature 
ki si va a male aventure 
que cors et ame a tout perdu 
et le tans por nient despendu 
sainte marie douce mere 
car proiiés dieu vo sovrain pere 
par son plaisir que il l esgart 
et de ses piex iex le resgart 
se onques fis riens que boin fust 
tres dous diex ne qui vous pleust 
dont vous pri jou orendroit chi 
que vous faciés cestui merchi 
que par moi est en tel destrece 
diex ne souffrés que sa povrece 
soit perdue par vo pitance 
mais tournés li a penitance 
diex s il i muert par m ocoison 
rendre me couverra raison 
si en ert trop aigres mes deus 
diex se tu prens l un de nous deus 
laisce moi quoi en aventure 
et si pren ceste creature " 
lors pleure mout tres tenrement 
li chevaliers mout longement 
l a resgardé sans dire mot 
et dist em bas que nus ne l ot 
" certes je voi une merveille 
de coi mes cuers mout s esmerveille 
que cis hom chi ne m apartient 
ne tant ne quant a moi ne tient 
fors que de dieu le souvrain roi 
et se destruist issi por moi 
por mes pechies pleure et souspire 
or sui je certes tous li pire 
ki soit et li plus viex pechiere 
que cis hom a m ame si chiere 
k il se destruit por mes pechies 
et jou qui sui si entechiés 
n ai mie en mi tant d amiste 
que jou en aie nis pite 
et cil en est si adolés 
a tres dous diex se vous volés 
donés moi tant de repentance 
par vo vertu par vo pitance 
ke cis preudom soit confortés 
qui tant en est desconfortés 
diex ne souffrés que ceste paine 
soit a m ame wide ne vaine 
toutes voies por mes pechies 
me fu li barisiaus carchiés 
et je por mes pechies le pris 
tres dous diex se jou ai mespris 
dous diex a vous m en renc coupables 
merchi vous pri rois veritables 
or en faites vo volente 
et vés me chi tout apresté " 
et diex tout maintenant i oevre 
ki son cuer descombre et descuevre 
d orgueil et de toute durte 
si l emple tout d umilite 
et d amour et de repentance 
et de paour et d esperance 
dont se prist ses cuers a confondre 
et par les iex en larmes fondre 
lors jeta puer trestout le mont 
et larmes rampent contremont 
de son cuer qui onques n estance 
toutes ardans en repentance 
et jete uns si tres grans souspirs 
que ce sanle que ses espirs 
a cascun caup li saille fors 
se repentance fu si fors 
que ses cuers fust parmi crevés 
s en larmes ne fust escrevés 
mais il les rent a tel fuison 
ke ce n est se merveille non 
si grans doleurs au cuer li touce 
qu il ne puet parler de la bouce 
mais il a dieu bien en couvent 
dedens son cuer tout coiement 
que ja mais pechie ne fera 
ne vers dieu riens ne mesfera 
or voit diex bien qu il s en repent 
li barisiaus a son col pent 
ki li a fait si grans anuis 
mais encor est li bareus wis 
et c estoient tout si desir 
que le bareil veist emplir 
et diex qui vit son desirier 
qu il se voloit a droit aidier 
car n i avoit point de faintise 
lors fist diex une grant francise 
et une bele courtoisie 
et por chou ne le di jou mie 
vilanie ne fist il onques 
mais or oiiés que diex fist donques 
por son ami reconforter 
de son cuer fait l aigue monter 
parmi son oel a grant destrece 
et une larme grans s adrece 
que diex atraist de vrai sorjon 
ausi com on trait de boujon 
vole el baril tout a droiture 
or nous raconte l escriture 
que li bareus fu si emplis 
de cele larme et raemplis 
que li combles de toutes pars 
en est espandus et espars 
cele larme fu si ardans 
de repentance et si boillans 
que li boullons en vint deseure 
et li hermites li keurt seure 
devant ses pies est estendus 
andeus li a baisié tous nus 
" frere " fait il " tres dous amis 
li sains espirs soit en ti mis 
frere diex vous a resgardé 
diex t a du puc d infer gardé 
ja mais n en serés entechiés 
diex t a pardoné tes pechies 
or soies lies si te rehaite 
car ta penitance est faite " 
lors eut li chevaliers tel joie 
que je ne cuit que ja mais voie 
faire tel joie a un seul home 
et tous jours pleure c est la soume 
lors apela le saint hermite 
et li a sa volente dite 
" peres " fait il " je sui tous tiens 
peres tu m as fait tous les biens 
tres dous pere se je peusce 
com volentiers avoec vous fuisce 
ja mais voir ne me remuaisce 
tous tans vous servisce et amaisce 
mais je ne porrai plus durer 
la mort m estevra endurer 
tres dous pere por dieu merchi 
hui a un an que ju fui chi 
si marvoiiés et si dervés 
tres dous pere que vous savés 
si vous contai tous mes pechies 
par mout grant ire et courechiés 
sans repentance et sans amour 
or les voel dire en grant cremour 
et a tres grant contriction 
cou soit par tel condition 
que diex qui est vie sans fin 
me recoive hui a boine fin " 
dist li hermites " biaus dous fieus 
loés en soit li tres vrais diex 
qui cest corage t a presté 
et vois me chi tout apresté 
or les di donc et j es orrai " 
et cil commence de cuer vrai 
toute sa vie li conta 
c onques de mot n i mesconta 
a mains jointes tout en plourant 
de cuer tenrement souspirant 
a grant flos li keurent les larmes 
quant li preudom vit qu il fu termes 
de lui assaurre il l assaut 
et si tres grant avoir li saut 
com tout le cors de jhesucrist 
sa grant bonte bien i descrist 
" doux fiex vois chi ta sauvete 
vois chi ta vie et ta sante 
crois le tu frere o je dous peres 
je croi que chou est mes salveres 
et est cil qui tout saner puet 
hastés vous car mourir m estuet 
et li sains hom s i abandone 
le cors dieu tout entir li done 
et cil qui point ne se dechut 
en bien tres grant foi le rechut 
en amour et en verite 
et en tres grant humilite 
quant il fu acumeniiés 
si fu si purs et si niiés 
k il n i remest goute ne lie 
ne de pechie ne de folie 
dont apela le saint hermite 
si li a sa volente dite 
" tres dous peres je m en irai 
proiiés por moi je finerai 
je ne puis ci plus remanoir 
querre m estuet autre manoir 
li cuers me faut peres tres dous 
je ne puis plus parler a vous 
tres dous pere a dieu vous commant 
mais en la fin vous pri je tant 
que vous metés vos bras sour mi 
si morrai es bras mon ami " 
et li preudom mout doucement 
l a embrachié et cil s estent 
devant l autel s est estendus 
bien est ses cuers a dieu rendus 
il clot ses iex et rent sa coupe 
de quanques onques puet s encoupe 
et ses bareus gist sour son pis 
qui li a fait mout miex que pis 
ains ne l en vaut laiscier oster 
et mors et vis l en veut porter 
sor son cuer gist sa penitance 
et uns flueves de repentance 
li a si ruiste cop douné 
que diex li a tout pardouné 
trestous pechies et toute paine 
li cors travaille et li cuers paine 
il le couvient en deus partir 
et l ame du cors departir 
si s en issi toute escuree 
si nete et si tres esmeree 
qu il ne remest pechies ne tache 
si tost ke l ame se destache 
du cors et ele en fu issue 
li saint angle l ont recheue 
qui au cors estoient venu 
a l ame est mout bien avenu 
quant li saint angle l ont haspee 
de grant peril est escapee 
car li anemis l atendoit 
qui tres bien avoir le cuidoit 
et tous en ert seurs et fis 
mais il s en va tous desconfis 
et trestout ce vit li sains hom 
de cief en cief desi en son 
car il estoit esperiteus 
bien vit les angles a ses eus 
qui l ame emportent avoec aus 
li cors remest nus et descaus 
gisans a povre couvreture 
mais or oiiés quele aventure 
avint a son definement 
que si chevalier proprement 
qui antan furent avoec lui 
a cui il fist tres tant d anui 
vinrent cel jour par orisons 
ensi com drois est et raisons 
car jours ert de grant venredi 
un poi devant le miedi 
vinrent laiens li poigneour 
si ont trouvé mort leur signour 
bien recounurent s estature 
sen cors et toute sa faiture 
et le baril counurent bien 
lor sire fu n en doutent rien 
ki le cors ot si essillié 
or furent mout desconsillié 
pour che que ne sorent comment 
morut u bien u autrement 
cascuns d eus mout se desconforte 
mais li preudom mout les conforte 
et leur a dit la verite 
de cief en cief leur a conté 
trestout ensi com lui avint 
et comment a lui s en revint 
et bien leur dist l eure et le tans 
qu il fu confes et repentans 
et comment s ame fu ravie 
la sus en parmanable vie 
et qu il le vit apertement 
porter as angles plainement 
li chevalier grant joie en eurent 
le cors mout hautement honeurent 
mout doucement l ensevelirent 
apres la messe l enfouirent 
et quant orent but et mangié 
au saint hermite ont pris congie 
en leur pais s en sont ralé 
partout ont dit et revelé 
de lor signor ce qu il en sorent 
cil del pais grant joie en orent 
et grant pite tout li pluisor 
s en gracient nostre signour 
or vous ai dit toute la somme 
cou qu il avint a cel saint home 
si com li saint pere nous dient 
ki ne mescontent ne mesdient 
mais au voir dire tout s acordent 
quant de cestui les mos recordent 
si dient comment il ovra 
et coment diex le recovra 
encor set diex ensi ovrer 
et les pecheours recovrer 
ki a dieu se veulent retraire 
car nus ne set tant de mal faire 
maisk a dieu se voelle doner 
ke diex ne voelle pardoner 
ne nus ne doit autrui despire 
car nus ne set qui est li pire 
fors diex qui les gens set jugier 
il set et puet a droit jugier 
car si jugement sont soutil 
chi faut li contes du baril 
li chevaliers ensi fina 
or prions dieu ki sains fin a 
tous biens en lui que il nous maint 
en la glore la u il maint 
