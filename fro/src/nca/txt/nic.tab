oiiés oiiés seigneur et dames 
que dieus vous soit garans as ames 
de vostre preu ne vous anuit 
nous volommes parler anuit 
de saint nicolas le confes 
qui tant biaus miracles a fais 
che nous content li voir disant 
qu en sa vie trouvons lisant 
que jadis fu uns rois paiiens 
qui marchissoit as crestiens 
chascun jour ert entr eus la guerre 
un jour fist li paiens requerre 
les crestiens en itel point 
que il ne se gaitoient point 
decheu furent et souspris 
mout en i ot et mors et pris 
legierement les desconfirent 
tantqu en une manoque virent 
ourer un preudomme d eage 
a genous devant une ymage 
de saint nicolai le baron 
la vinrent li cuivert felon 
mout li firent honte et anui 
puis prisent et l image et lui 
mout ferm l adestrerent et tinrent 
tantque il devant le roy vinrent 
qui mout fu lies de le victoire 
e chil li conterent l estoire 
del crestien che fu la somme 
vilains dist li rois au preudome 
en chel fust as i tu creanche 
sire ains est fais en le sanlanche 
saint nicolai que je mout aim 
pour che l aour je et reclaim 
que nus hom qui l apiaut de cuer 
n iert ja esgarés a nul fuer 
et s est si bonne garde eslite 
que il monteploie et pourfite 
canque on li commande a garder 
vilains je te ferai larder 
s il ne monteploie et pourgarde 
mon tresor je li met en garde 
pour ti sousprendre a occoison 
atant le fait metre en prison 
et un carquan ou col fremer 
puis fist ses escrins deffremer 
et deseure couchier l image 
puis dist se nus l en fait damage 
et il ne l en set rendre conte 
mis iert li crestiens a honte 
ensi commanda son avoir 
tant c as larrons vint a savoir 
une nuit il troi s assanlerent 
au tresor vinrent si l emblerent 
et quant il l en orent porté 
si leur donna dieus volente 
de dormir tes sommes lor vint 
qu iloeuc endormir les couvint 
ne sai ou en un abitacle 
mais pour abregier le miracle 
m en passe outre selonc l escrit 
et quant che sot li rois et vit 
que son tresor a desmané 
lors se tint il a engané 
le vilain a mener commande 
quant il le vit se li demande 
vilains pour coi m as tu dechut 
a paines respondre li lut 
le preudome si le menoient 
chil qui d ambes pars le tenoient 
l un le boute l autre le sache 
li roys commande c on le fache 
morir de mort laide et despite 
a roys pour dieu car me respite 
anuit mais fait li crestiens 
savoir se ja de ches liens 
me geteroit sains nicolais 
a grant paine l en fist relais 
mais issi le conte le lettre 
qu en se chartre le fist remetre 
et quant remis fu en prison 
toute nuit fu a orison 
onques de plourer ne cessa 
sains nicolais s achemina 
qui n ouvlie pas son serjant 
as larrons en vint ataignant 
s es esvilla car il dormirent 
et maintenant quant il le virent 
si furent loeus entalenté 
d esploitier a se volente 
et il sans point de deporter 
lor fist arriere reporter 
le tresor sans point de demeure 
et mettre l ymage deseure 
ensi comme il l orent trouvé 
quant li roys l ot ensi prouvé 
le haut miracle du bon saint 
lors commanda que on li maint 
le preudomme sans lui grever 
baptisier se fist et lever 
et lui et ses autres paiens 
preudom fu et bons crestiens 
ainc puis n ot de mal faire envie 
signeur che trouvons en le vie 
del saint dont anuit est la veille 
pour che n aiés pas grant merveille 
se vous veés aucun affaire 
car canques vous nous verrés faire 
sera essamples sans douter 
del miracle representer 
ensi con je devisé l ai 
del miracle saint nicolai 
est chis jeus fais et estorés 
or nous faites pais si l orrés 
roys chil mahom qui te fist né 
saut et gart toi et ten barne 
et te doinst forche de resqueurre 
de chiaus qui te sont courut seure 
et te terre escillent et proient 
et nos dieus n onneurent ne proient 
ains sont crestien de put lin 
ostés pour mon dieu apolin 
sont dont crestien en ma terre 
ont il esmeue la guerre 
sont il si hardi ne si os 
rois tes empires ne teuls os 
ne fu puisque noeus fist l arche 
con est entree en ceste marche 
partout keurent ja li fourrier 
putain et ribaut et houlier 
vont le pais ardant a pourre 
roys s or ne penses de rescourre 
mise est a perte et a lagan 
a fieus a putain tervagan 
avés vous dont souffert tel oeuvre 
con je plaing l or dont je vous cuevre 
che lait visage et che lait cors 
certes s or ne m aprent mes sors 
les crestiens tous a confondre 
je vous ferai ardoir et fondre 
et departir entre me gent 
car vous avés passé argent 
s iestes du plus fin or d arrabe 
senescaus a poi je n esrabe 
et muir de mautalent et d ire 
a roys ne l deussiés pas dire 
tel outrage ne tel desroi 
n affiert a conte ni a roi 
d ensi ses dieus mesaesmer 
vous en faites mout a blamer 
mais puisque conseillier vous doi 
alons a tervagan andoi 
prier qu il ait pardon de nous 
a nus keutes a nus genous 
sique par sa sainte vertu 
soient crestien abatu 
et se l onnour devons avoir 
que il nous en fache savoir 
tel vois et tel senefianche 
ou nous puissons avoir fianche 
en che conseil n a point d engan 
et si prometés tervagan 
dis mars d or a croistre ses joes 
alons i puisque tu le loes 
tervagan par melancolie 
vous ai hui dit mainte folie 
mais g iere plus ivres que soupe 
merchi vous proi s en renc me coupe 
a nus genous et a nus keutes 
que mieus me venist avoir teutes 
sire li tiens secours me viegne 
et de no loy hui te souviegne 
que crestien tolir nous cuident 
ja sont espars par me terre ample 
sire par sort et par essample 
me demoustre comment s en wident 
si le moustre a ton ami 
par sort ou par art d anemy 
s envers aus me porrai resceurre 
en tel maniere le me di 
se je doi gaagnier si ri 
et se je doi perdre si pleure 
senescal que vous est avis 
tervagan a plouré et ris 
chi a mout grant senefianche 
certes sire vous dites voir 
el rire poés vous avoir 
grant seurte et grant fianche 
senescal foi que dois mahom 
si que tu ies mes liges hom 
che sort me demoustre et espiel 
sire foi que je doi vo cors 
s espielus vous estoit li sors 
je croi ja ne vous sera bel 
senescal n aiés pas peur 
de tous mes dieus vous asseur 
jus soit et fieste necaudent 
sire bien vous croi seur les dieus 
mais asses vous querroie mieus 
se vous l ongle hurtiés au dent 
senescal n aiés pas doutanche 
vés chi le plus haute fianche 
se vous aviés men pere mort 
n averiés vous mais de moi garde 
or n ai pas la langue couarde 
ja seront despondu li sort 
che qu il rist primes c est vos biens 
vous vainterés les crestiens 
a l heure que contre aus irés 
et s ot droit s il ploura apres 
car c est grans dolours et grans pies 
qu en fin vous le relenquirés 
ensi avenra entresait 
senescal cinc cens dehais ait 
qui l dist ne qui l a en pense 
mais foi que doi tous mes amis 
se li dois ne fust au dent mis 
ja mahom ne t eust tensé 
que ne te feisse deffaire 
cui quaut or parlons d autre affaire 
alés se faites crier l ost 
que tout viegnent en me besoigne 
d orient dusqu en kateloigne 
or cha connart si crie tost 
oiiés oiiés oiés signeur 
oiés vo preu et vo honneur 
je fac le ban le roy d aufrike 
que tout i viegnent povre et rique 
garni de leur armes par ban 
de le terre prestre jehan 
ne remaigne jusques al coine 
d alixandre de babiloine 
li kenelieu li achopart 
tout vegnent garni ceste part 
et toute l autre gent grifaigne 
seurs soit quiconques remaigne 
que li roys le fera tuer 
n i a plus or poés huer 
di va ies tu chaiens auberons mes courlieus 
sire veés me chi ne vous sui mie eskieus 
auberon au bien courre soies entalentieus 
va moi partout semonre gaians et quenelieus 
moustre partout mes lettres et mon seel apert 
comment par crestiens ma loys dechiet et pert 
chil qui demoureront soient seur et chiert 
qu il et leur oir seront a tous jours mais cuivert 
va t en je te cuidoie ja dehors le banlieue 
sire n en doutés ja nus cameus une lieue 
n est tant isniaus de courre que je ne raconsieue 
derrier moi ne le meche devant demie lieue 
chaiens fait bon disner chaiens 
chi a caut pain et caus herens 
et vin d aucheurre a plain tonnel 
a saint beneoit vostre anel 
me laissiés encontrer souvent 
que vent on chaiens c on i vent 
amis un vin qui point ne file 
a conbien au ban de le vile 
je n en serai a nul fourfait 
ne du vendre ne du mestrait 
seés vous cha en ceste achinte 
ostes mais sachiés une pinte 
si buverai tout en estant 
n ai cure de demourer tant 
de moi couvient prendre conroi 
a cui ies tu je sui au roy 
si port son seel et son brief 
tien chis te montera ou chief 
boi bien li mieudres est au fons 
chis hanas n est mie parfons 
il fust bons a vin assaier 
dites combien doi je paier 
je fac que faus qui tant demeure 
paie denier et a l autre eure 
aras le pinte pour maaille 
c est a douze deniers sans faille 
paie un denier ou boi encore 
mais le maille prenderés ore 
et au revenir le denier 
veus tu faire ja le panier 
au mains me dois tu trois partis 
ainsque de chi soies partis 
sarai bien a coi m en tenrai 
ostes mais quant je revenrai 
s arés un denier pour le pinte 
par foi c ert a candoille estinte 
pour noient te pues travillier 
ne me puis a vous awillier 
se une maille en deus ne caup 
qui veut un parti a che caup 
pour esbanier petit gieu 
avés oi sire courlieu 
alés euwillier vostre affaire 
soit pour un parti a pais faire 
pour un mais pour canques tu dois 
or fai dont dire l oste anchois 
che ne seroit mie fourfais 
dites ostes en est il pais 
oil anchoisque nus s en tourt 
giete as plus poins sans papetourt 
il s en vont n en ai nul assis 
par foi tu n as ne cinc ne sis 
ains i a ternes et un as 
che ne sont que set poins elas 
con par sui mesqueans ades 
toutes eures giet jou apres 
biaus dous amis coi que tu aies 
tu n en goutas et si le paies 
j ai quaernes le plus mal gieu 
honni soient tout li courlieu 
car tous jours sont il a le fuite 
biaus ostes chis vassaus m acuite 
il me dist lait mais nequedent 
va va mar vit li pies le dent 
mahom saut l amiral del coine 
de par le roy qui sans essoigne 
li mande qu en s aie viegne 
auberon che me di au roy 
je li menrai riche conroi 
n iert essoigne qui me retiegne 
mahom te saut et beneie 
riches amiraus d orkenie 
par le roy qui secours te mande 
auberons mahom sauve lui 
va t ent je m en irai ancui 
despuisque il le me commande 
chis mahommes qui tout gouverne 
te saut riches roys d olifferne 
de par le roy qui te semont 
auberon che pues le roy dire 
que g i menrai tout men empire 
ne lairoie pour tout le mont 
amiraus d outre le sec arbre 
li roys d air tranle et arabe 
pour le guerre des crestiens 
te mande le secours prochain 
auberon le matin bien main 
vous menrai cent mile paiens 
roys mahom toi et te maisnie 
saut et gart et toi beneie 
auberons con as esploitié 
certes sire tant ai coitié 
par arrabe et par paienime 
c ainc si grant pule de le dime 
n eut nus roys de paiens ensanle 
comme il vient a toi che me samble 
conte et roy et prinche et baron 
va t en reposer auberon 
roys d apolin et de mahom 
te salu con tes liges hom 
car venus sui a ten commant 
je l doi faire par estouvoir 
biaus amis vous faites savoir 
tous jours venés quant je vous mant 
rois d asses outre pre noiron 
la terre ou croissent li ourton 
sui venus pour vostre menache 
a grant tort jamais me harrés 
venus sui a cauchiers ferrés 
trente journees parmi glache 
di qui sont chil en chele rengue 
sire d outre grise wallangue 
la ou li chien esquitent l or 
moi devés vous forment amer 
car je vous fac venir par mer 
cent navees de mon tresor 
segneur de vo paine ai grant pec 
et dont ies tu roys d outre mec 
unes terres ardans et caudes 
ne sui mie vers vous escars 
car je vous amain trente cars 
plains de rubis et d esmeraudes 
et tu qui m esgardes alec 
dont ies tu d outre l abre sec 
ne sai comment rien vous donroie 
car en no pais n a monnoie 
autres que pierres de moelin 
ostés pour men dieu mahommet 
con fait avoir chis me premet 
bien sai que jamais povres n iere 
sire ne vous mentirai rien 
en no pais emporte bien 
uns hom cent saus en s aumoniere 
roys puisque vo baron vous sont venu requerre 
faites leur maintenant les crestiens requerre 
senescal par mahom ne leur faurra mais guerre 
s ierent ou mort ou pris ou cachié de le terre 
alés i senescal dites leur de par moi 
que maintenant se mechent sagement en conroi 
segneur a tous ensanle vous di de par le roy 
que vous alés fourfaire seur crestiene loy 
pour crestiens confondre fustes vous chi mandé 
che qu il nous ont fourfait couvient estre amendé 
alés i maintenant li roys l a commandé 
alons a mahommet soiions nous commandé 
sains sepulcres aie segneur or du bien faire 
sarrasin et paien vienent pour nous fourfaire 
vés les armes reluire tous li cuers m en esclaire 
or le faisons si bien que no proueche i paire 
contre chascun des nos sont bien cent par devise 
segneur n en doutés ja vés chi vostre juise 
bien sai tout i morrons el damedieu serviche 
mais mout bien m i vendrai se m espee ne brise 
ja n en garira un ne coiffe ne haubers 
segnieur el dieu serviche soit hui chascuns offers 
paradys sera nostres et eus sera ynfers 
gardés a l assanler qu il encontrent no fers 
segneur se je sui jones ne m aiés en despit 
on a veu souvent grant cuer en cors petit 
je ferrai cel forcheur je l ai piecha eslit 
sachiés je l ochirai s il anchois ne m ochist 
segneur soiés tout asseur 
n aiés doutanche ne peur 
messagiers sui nostre segneur 
qui vous metra fors de doleur 
aiés vos cuers fers et creans 
en dieu ja pour ches mescreans 
qui chi vous vienent a bandon 
n aiés les cuers se seurs non 
metés hardiement vos cors 
pour dieu car chou est chi li mors 
dont tout li pules morir doit 
qui dieu aime de cuer et croit 
qui estes vous biau sire qui si nous confortés 
et si haute parole de dieu nous aportés 
sachiés se chou est voirs que chi nous recordés 
asseur rechevrons nos anemis mortes 
angles sui a dieu biaus amis 
pour vo confort m a chi tramis 
soiés seur car ens es chieus 
vous a dieus fait sieges eslieus 
alés bien avés commenchié 
pour dieu serés tout detrenchié 
mais le haute couronne arés 
je m en vois a dieu demourés 
segneur je sui tous li ainnes 
si ai maint bel conseil donnés 
creés moi che sera vos preus 
chevalier sommes esprouvé 
se li crestien sont trouvé 
gardés qu il n en escap uns seus 
escaper li fil a putain 
je ferrai si le premerain 
mais gardés que nus n en estorge 
segneur ne soiés ja doutant 
que jou n en ochie autretant 
con berengiers soiera d orge 
segneur tueour entre vous 
ochirrés les ore si tous 
que vous ne m en lairés aucun 
veés ichi le gent haie 
li chevalier mahom aie 
ferés ferés tout de commun 
segneur baron acourés tost 
toutes les merveilles de l ost 
sont tout gas fors de che caitif 
vés chi un grant vilain kenu 
s aoure un mahommet cornu 
ochirrons le ou prenderons vif 
n en ochirrons mie par foy 
ains le menrons devant le roy 
pour merveille che te promet 
lieve sus vilain si t en vien 
segneur or le tenés mout bien 
et je tenrai le mahommet 
a chevalier qui chi gisiés 
com par estes boneure 
comme or ches eures despisiés 
le mont ou tant avés duré 
mais pour le mal k eu avés 
mien ensiant tres bien savés 
quels biens chou est de paradys 
ou dieus met tous les siens amis 
a vous bien prendre garde doit 
tous li mons et ensi morir 
car dieus mout douchement rechoit 
chiaus qui o lui voelent venir 
qui de bon cuer le servira 
ja se paine ne perdera 
ains sera es chieus couronnés 
de tel couronne comme avés 
sains nicolais dignes confes 
de vostre home vous prende pes 
soiés me secours et garans 
bons amis dieu vrai conseilliere 
soiés pour vostre home veilliere 
si me wardés de ches tirans 
preudom qui si ies efferés 
soies en dieu preus et senes 
se t en mainnent chist traitour 
n aies pour cou nule paour 
en damedieu soies bien chiers 
et en saint nicolai apres 
car tu aras sen haut confort 
s en foy te voit seur et fort 
roys soies plus lies c onques mais 
car te guerre avons mis a pais 
par no avoir et par no sens 
mort sont li larron li cuivert 
sique li camp en sont couvert 
a quatre lieues en tous sens 
segneur mout m avés bien servi 
mais ainc mais tel vilain ne vi 
comme je voi illeuc a destre 
de chele cocue grimuche 
et de che vilain a l aumuche 
me devisés que che puet estre 
roys pour merveilles esgarder 
le t avons fait tout vif garder 
or oiés dont il s entremet 
a genous le trouvai ourant 
a jointes mains et en plourant 
devant sen cornu mahommet 
di va vilains se tu i crois 
oil sire par sainte crois 
drois est que tous li mons l aourt 
or me di pour coi vilains lais 
sire chou est sains nicolais 
qui les desconsilliés secourt 
tant sont ses miracles apertes 
il fait ravoir toutes ses pertes 
il ravoie les desvoiés 
il rapele les mescreans 
il ralume les non voians 
il resuscite les noiiés 
riens qui en se garde soit mise 
n iert ja perdue ne maumise 
tant ne sera abandonnee 
non se chis palais ert plain d or 
et il geust seur le tresor 
tel grasse li a dieus donnee 
vilain che sarai jou par tans 
ainsque de chi soie partans 
tes nicolais iert esprouvés 
mon tresor commander li voeil 
mais se g i perc nis plain men oeil 
tu seras ars ou enroués 
senescal maine le a durant 
mon tourmenteour men tirant 
mais garde qu il soit fers tenus 
durant durant oevre le chartre 
tu aras ja ches piaus de matre 
a foi mau soiés vous venus 
sire con vo machue est grosse 
entrés vilains en cele fosse 
aussi estoit le chartre seule 
jamais tantque soies mes bailles 
n ierent huiseuses mes tenailles 
ne que tu aies dent en geule 
preudons soies joians n aies nule paour 
mais soies bien creans ens ou vrai sauveour 
et en saint nicolai 
que jou de verte sai que sen secours aras 
le roy convertiras et ses barons metras 
fors de leur fole loy et si tenront le foy 
que tienent crestien de cuer vrai croi 
saint nicolai 
sire il est en le cartre mis 
or senescaus biaus dous amis 
tous mes tresors canques j en ai 
voeil que il soient descouvert 
et huches et escrin ouvert 
si metés sus le nicolai 
sire vo commandise est faite 
n i a mais ne serjant ne gaite 
or poés dormir asseur 
voire foi que doi apolin 
mais se je perc un estrelin 
avoir puet li vilains peur 
trop se puet en son dieu fier 
or faites tost mon ban crier 
je voeil qu il soit partout seu 
or cha connart criés le ban 
que li tresors est a lagan 
mout est bien a larrons keu 
oiiés oiiés segneur trestout 
venés avant faites me escout 
de par le roi vous fai savoir 
c a son tresor n a son avoir 
n ara jamais ne clef ne serre 
tout aussi comme a plaine terre 
le puet on trouver che me sanle 
et qui le puet embler si l emble 
car il ne le garde mais nus 
fors seus uns mahommes cornus 
tous mors car il ne se remue 
or soit honnis qui bien ne hue 
caignet nous vendons mout petit 
va se di raoul que il crit 
le vin le gent en sont saoul 
or cha si crierés raoul 
le vin aforé de nouvel 
qui est d aucheurre a plain tonnel 
qu est che musars que veus tu faire 
veus me tu tolir mon affaire 
sie cois car envers moi mesprens 
qui ies tu qui le me deffens 
di moi ton non se dieus te gart 
amis on m apele connart 
crieres sui par naite 
as eskievins de la chite 
soisante ans a passés et plus 
que de crier me sui vescus 
et tu con as non je te pri 
j ai non raouls qui le vin cri 
si sui as homes de le vile 
fui ribaus lai ester te gille 
car tu cries trop a bas ton 
met jus le pot et le baston 
car je ne te pris un festu 
qu est che connart boutes me tu 
oil pour poi je ne te frap 
met jus le pot et le hanap 
si me claime le mestier quite 
oiiés quel lecherie a dite 
qui me roeve crier notorne 
connart or ne fai pas le prone 
que tu n aies ton peleic 
tous jours sont connart bateic 
ja n ierent liet s on ne les bat 
sire raoules se combat 
il et connars pour le mestier 
ho ho segneur che n a mestier 
sie cois raoul et tu connart 
si vous metés en mon esgart 
vous i gaengnerés andoi 
jou l otroi bien et jou l otroi 
se jou tout perdre le devoie 
certes ains irai droite voie 
de le vile ait chascuns sen ban 
connart tu crieras le ban 
s iers au roi et as eskievins 
et raouls criera les vins 
s i prendera au mains son vivre 
pour chou se raoules s enivre 
ne voel pas c on vers lui mesprende 
va raoulet si li amende 
ne voeil pas qu il i ait discorde 
tenés connart par non d acorde 
l uns se doit en l autre fier 
pais en est va ten vin crier 
le vin aforé de nouvel 
a plain lot et a plain tonnel 
sade bevant et plain et gros 
rampant comme escuireus en bos 
sans nul mors de pourri ne d aigre 
seur lie court et sec et maigre 
cler con larme de pecheour 
croupant seur langue a lecheour 
autre gent n en doivent gouster 
adont en doi je bien gouster 
puisqu il est tailliés a no moy 
mains lechiere en bevra de moy 
car je l ai tous jours a coustume 
vois con il mengue s escume 
et saut et estinchele et frit 
tien le seur le langue un petit 
si sentiras ja outre vin 
he dieus c est chi bles de henin 
comme il conroie bien un home 
or cha pinchede willecomme 
aussi estoie je tous seus 
certes cliquet entre nous deus 
avons mainte fois but ensanle 
pinchede du vin que te sanle 
g i ai ja descarquiét me ware 
tantqu il soit deseure le bare 
ne quier jamais passer le voie 
bevons un denier toute voie 
saque nous demi lot caignet 
sire car contés a cliquet 
ainsqu il commenc nouvel escot 
cliquet tu devoies un lot 
et puis un denier de ton gieu 
et trois partis pour le courlieu 
che sont cinc deniers poi s en faut 
cinc denier soient ne m en chaut 
ains ostes ne me trouva dur 
caignet or le sache tout pur 
pour pinchede qui venus est 
par foi chi a povre conquest 
car nous n i gaaignerons waires 
caignet honnis soit or vos traires 
et qui si faussement le sache 
que quiert si souvent a saint jake 
hons qui le gent escorche et poile 
aportés nous de le candoille 
se tant de bien faire savés 
or tost en le paume l avés 
tenés or i a deus deniers 
au conter n ies tu point laniers 
n au mesconter s on te veut croire 
verse cliquet si me fai boire 
pour poi li levre ne me fent 
be boi asses qui te deffent 
boi de par dieu bon preu te fache 
dieus quel vin plus est frois que glache 
boi cliquet chi a bon couvent 
li ostes ne set que il vent 
a seize fust il hors anchois 
santissiés pour le marc dou cois 
et pour sen geugon qui l aseme 
voire et qui maint bignon li teme 
quant il trait le bai sans le marc 
cliquet foi que tu dois saint marc 
taisiés vous ent n en parlés mais 
mais bevons en bien et en pais 
nous avons encor vin el pot 
de no premerain demi lot 
s avons de le candaille ardant 
et dieus vous saut segneur serjant 
or ai canques j ai demandé 
quant j ai cliquet et pinchede 
mout les desirroie a veoir 
or cha rasoir venés seoir 
s arés de no commenchement 
certes segneur hardiement 
me meterai en vostre otroi 
nous sommes compaignon tout troi 
donnés li boire viaus cliquet 
vois comme il fait le velouset 
boi rasoir bien t est avenu 
encor n avons nous plus venu 
au premier caup nous as ratains 
ha certes segneur c est del mains 
s il en fussent venu dis lot 
n eskievasse jou vostre escot 
sommes nous ore a racointier 
caignet or sache un lot entier 
se dieu plaist bien sera rendu 
rasoirs a son asne vendu 
qui si fierement rueve traire 
par foi je ne saroie el faire 
bevons asses bien sera saus 
se nous devien chaiens vint saus 
ne sui je gaires esmaiés 
que l ostes n en soit bien paiés 
ains demain jour s il s i embat 
par foi chis a songiét escat 
qui si parole fierement 
tproupt tproupt bevons hardiement 
ne faisons si le coc emplut 
rasoirs nous avommes tant but 
que no drapel en demouront 
tenés cliquet cinc denier sont 
trois de chest vin et devant deus 
est il tout purs si t ait dieus 
oil foi que je doi saint jake 
purs est enne voire me vaque 
tien boi saches mon que tu vens 
tenés rasoir par uns couvens 
que ne tenistes tel auwen 
cliquet verse vin a lagan 
s assaierons de che nouvel 
il en a encore ou tonnel 
et nous finerons bien chaiens 
rasoir as tu mengié herens 
tu en as bien te part beue 
ains a trouvé cape keue 
pinchede je l sai par mes ieus 
tproupt tproupt ou que soit passe dieus 
verse con se che fust cervoise 
rasoir nous comprons vo ricoise 
qui ne nous est mie commune 
vous fustes anuit a la brune 
s estes ore seur vos gaveles 
non sui voir ains sai tes nouveles 
dont grans biens nous porra venir 
dont porriés vous bons devenir 
s on i pooit mettre les mains 
or bevons plus si parlons mains 
car recouvrees sont nos pertes 
les granges dieu sont aouvertes 
ne puet muer ne soions rique 
car au tresor le roi d aufrique 
a coupe n a hanap n a nef 
n a mais ne serrure ne clef 
ne serjant qui le gart nule eure 
ains gist uns mahommes deseure 
ne sai ou de fust ou de pierre 
ja par lui n en ora espiere 
li rois s on li taut tout ou emble 
ancui irons tout troi ensamble 
quant nous sarons qu il en ert eure 
est che voirs que dieus te sekeure 
est voirs oil par saint jehan 
car j en oi crier le ban 
qu il n iert jamais hom qui le gait 
mais qui en puist avoir s en ait 
gardés s on puet chi sus acroire 
verse pinchede fai li boire 
il a bien dit une buvee 
tien rasoir et une levee 
te doins quant me verras juer 
que ja ne m en quier remuer 
toute li premiere soit tieue 
se l pren quel eure que je gieue 
que ja ne tel quier eskiever 
or m en souvient qui vieut juer 
pinchede hocherons as crois 
mais a le mine entre nous trois 
seur che gaaing a bonne estraine 
biaus ostes preste me une onzainne 
si devrai dis et set par tout 
tu mesprens de conbien de mout 
s ai paour qu il ne t en meskieche 
or contés dont chascune pieche 
ten premier lot che furent troi 
he voire et puis un de l otroi 
et les trois partis de la perte 
sanle vous che raison aperte 
che sont cinc se je voeil encore 
et onze m en presterés ore 
dis et set sont vient bien chis contes 
cliquet warde que tu empruntes 
che pues tu bien de fi savoir 
que je vaurrai bon gage avoir 
tu ies mout estrains en te cape 
j ai paour qu ele ne t escape 
ainsque tu isses de l ostel 
ostes ostes nous savons el 
en autre lievre gist li bus 
nous avommes cinc deniers bus 
faisons les tout avant a des 
qui en a nul jou uns quarres 
d une vergue drois et quemuns 
ja des voes n en venra uns 
ne vous en poist mie cliquet 
non fait il cha venés caignet 
caignet ses tu que tu feras 
tien ches des se nous presteras 
s en pren bien au jeu te droiture 
il puet cair tele aventure 
que mieus t en sera par mon chief 
cliquet j en venrai bien a chief 
dites cliquet et vous rasoir 
volés vous che vin asseoir 
que nous jouerons qui les pait 
mais qui en puist avoir s en ait 
qui le mains a si les pait tous 
caignet se dieus te doinst le tous 
car nous prestés ore vos des 
tenés rasoir si m es gardés 
j es fis taillier par eschievins 
a cest caup soit fais tous li vins 
qu i metriens nous jusc a demain 
dont giet chascuns devant le main 
jou l otroi et jou l otroi bien 
va de par dieu sans mal engien 
segneur par foi g i voi tous quinnes 
or me doinst dieus toutes les sines 
aussi que on les porte vendre 
ceste caanche est asses mendre 
pinchede que tu gieté as 
a paines i a il nis as 
bien le doit comprer tes pourpoins 
pour cinc deniers giete cinc poins 
c est rieule a tant pues tu conter 
dehait qui te fera geter 
droit avés vous li ferés honte 
or metés dont cest seur vo conte 
ensi s acordent bonne gent 
veus tu jouer a sec argent 
oil voir aussi voeil je certes 
ja i ara bourses ouvertes 
chascuns meche trois les cel bort 
et qui giet mieus si les emport 
je n i sai riens autre barat 
et qui deniers n a s en acat 
a quel jeu a quel que tu veus 
a plus poins soit si m ait dieus 
jou giet dieus le meche en mon preu 
atendés vous i veés peu 
je voeil que chis caupons i soit 
bien nous fai et bien pren ton droit 
ne savons autrement tenchier 
dieus douze poins au commenchier 
quaernes deus tu en as dis 
teus tient les des qui giete pis 
je le te donroie pour noef 
dehait qui t en donroit un oef 
ne qui de dis perdre le crient 
alumera on vous pour nient 
chis est miens comment qu il en kieche 
mais on ne m i hucast a pieche 
dehes ait atrais de tel gent 
caignes metés jus no argent 
tantque nous l otrions nous troi 
cliquet che n est mie d otroi 
ains gastés chi grosse candeille 
et toute no maisnie veille 
pour vo gieu aval no maison 
jou giet segneur il dist raison 
rasoir chi n atendés vous point 
non car tu l as passé d un point 
or n a a geter que je seus 
mais j en ferai bien onze en deus 
et li autres soit deboutés 
a c est pour nient que vous getés 
car che fu en wanquetinois 
toutes eures preng je ches nois 
car j ai quaernes et un sis 
met jus l argent ainsqu il soit pis 
avant que tu m escaufes waires 
et c as tu qui si m ies contraires 
en ai je trois poins plus de ti 
met jus les deniers je t en pri 
ainsque li casee m esmoeve 
maudehe ait qui che me roeve 
puisc on voit que seur les des vient 
enne dis jou che fu pour nient 
veus le tu avoir par effort 
dyables que chis me tient fort 
pour poi qu il n esrache me cape 
tien de loier ceste soupape 
je commenc car mius de ti vail 
et pour itant le te rebail 
or pues veoir que je te dout 
sire sire vous perdés tout 
acourés tost nos wage empirent 
car cist ribaut tout se descirent 
et si n ont drap qui gaires vaille 
qu est che cliquet est che bataille 
laisse le tost et tu lais lui 
si vous alés seoir andui 
bien ara chascuns se raison 
rasoir contés nous l ocoison 
vous savés bien li quels a tort 
sire bon est c on les acort 
car li noise ne me conteke 
demandés caignet li quels peke 
que ja n i ait de mot menti 
caignet il le met bien en ti 
et jou ja issir ne m en quier 
or metés dont seur l eschekier 
les deniers qu il i soient tuit 
certes vés les chi trestout uit 
or jugiés si comme a ami 
segneur vous l avés mis seur mi 
sachiés je n i voeil perdre rien 
toutes eures sont cist doi mien 
et les sis partés entre vous 
car se li uns les avoit tous 
che seroit ja uns mautalens 
et tu cliquet verse vin ens 
si donne a boire pinchede 
je l voeil que soiés acordé 
puisqu il est en men jugement 
pinchede je le vous ament 
par acorde le vin vous doins 
cliquet et je le vous pardoins 
bien sai que vins le vous fist faire 
segneur or parlés d autre afaire 
si que chaiens chascuns s aquit 
il est mout passé de le nuit 
s est bien tans d aler a la brune 
car esconsee est ja li lune 
et chi ne gaaignons nous rien 
ostes car le nous faites bien 
un poi de deniers vous devons 
mais ailleurs le gaaing savons 
ou mout sera grans li conques 
car nous prenderons tout a fes 
la ou nous savons le tresor 
de grant plates d argent et d or 
avra chascuns son col carchiét 
faire voeil a vous un marchiet 
si bon que ainc ne fistes tel 
car cha dedens en vostre ostel 
soustoiterés nostre gaaing 
si que vous en serés compaing 
partirés et jeterés los 
et chi sus querrés nos escos 
del paier n est nule peurs 
puis jou estre dont asseurs 
de chou que rasoirs chi me conte 
sire se dieus me gart de honte 
de meskeanche et de prison 
c on ne nous prengne a occoison 
que nous ne soions tout pendu 
si tres bien vous sera rendu 
que d or fin arés plain un bac 
mais faites nous prester un sac 
ou ens meterons nous l avoir 
caignet fai leur un sac avoir 
car se dieu plaist bien sera saus 
tien cliquet chis tient deus mencaus 
alés que dieus vous ramaint tous 
ostes a dieu priés pour nous 
que no cose anuit bien nous viegne 
a foi segneur dieu en souviegne 
pinchede tu ses mout de l art 
va tost coiement cele part 
pour espier se li roys dort 
or tost fil a putain larron 
car li roys dort et si baron 
si ferm que s il fussent tout mort 
cliquet peu prisa son catel 
qui a cest cornu menestrel 
commanda si bele ricoise 
rasoir che bon escrin pesant 
prendés car che sont tout besant 
a vif diable que il poise 
pinchede met che sac plus pres 
chis escrins poise comme uns gres 
pour un petit qu il ne me crieve 
rue chaiens tout a un fais 
n ai talent que l escrin i lais 
j aim mieus asses que je m en grieve 
chi voeil jou esprouver me forche 
ne voeil c autres de moi l en porche 
encarkiés le moi s i vous siet 
pren nous t aiderons toute voie 
or nous metons dont a le voie 
entreusque si bien nous en chiet 
ostes ostes ouvrés nous l uis 
vos sas ne revient mie wis 
ne vous voulons pas dechevoir 
a foi bien vegniés vous segneur 
or tost caignet aie leur 
tes hom fait bien a rechevoir 
segneur jou ai eu grant fais 
che ne seroit mie fourfais 
se je buvoie a ceste laisse 
dehait qui cest envial laisse 
car bons vins tous mes maus aliege 
segneur et biau fu et bon siege 
arés vous onques n en doutés 
et vin qui n est mie boutés 
ains crut en costiere de roche 
caignet abaisse un poi le broche 
si nous laisse taster au tourble 
biaus ostes et candaile double 
nous faites aporter avoec 
il n en venra mie senoec 
si con je pens et adevin 
segneur vés chi candaile et vin 
mieudres que il ne fu deseure 
a foi beneoite soit l eure 
que si fait vins fu entonnés 
caignes or tost nous en donnés 
car bien seront no gage quite 
he dieus con chis vins nous pourfite 
or primes sommes assenés 
dehait n en bevera asses 
nous avons hanap de biau tour 
laissiés courre che vin entour 
je li paierai ja un dap 
he boi si laisse le hanap 
ne troeves qui le te deffenge 
he dieus chi a bonne vendenge 
mais je n en puis men soif restaindre 
rouvés me vous mes des ataindre 
oil c illuec tiengnent lor lieu 
voir as dit jouerons bon gieu 
pinchede il est bien ou prendre 
ba pour jouer et pour despendre 
acreommes nous seur le hart 
rasoir jouerons a hasart 
j ai plain poing de mailles de musse 
oil voir onques ne m en husse 
meche chascuns a bonne estrine 
dont soit a hasart en le mine 
je prenc prengne chascuns le sieue 
ceste est bien au moy de le tieue 
et ceste se g i seuc lignier 
segneur or doi jou apongnier 
mais mout bien nous en convenra 
ostes quant au departir venra 
bien i sera vos drois gardés 
rasoir commenche pour les des 
ne ja nus l eschekier ne moeve 
dehait qui remuer le roeve 
car il siet le plus droit del mont 
ains geteroie contremont 
car il siet plus haut devers ti 
certes cliquet tu as menti 
un marc d or i ait au grant pois 
met enmi l eschekier un pois 
il acourra cha a droiture 
giete tost soit en aventure 
il s en vont gardés qu il i a 
par foi set poins qu i a k i a 
chil deriere viennent du mains 
rasoir ains te sue li mains 
frote le un petit a le pourre 
si me fai ensi les des courre 
sissnes cinc j en ai dis et set 
honnis soie se je regiet 
metons rasoir il a les des 
pour dieu cliquet or i wardés 
car il set les des asseir 
a che jeu doit on cler veir 
che n est mie as aniaus de voirre 
cliquet met chi ceste candaile 
si aras plus clere veue 
caignet a caanche keue 
aras un denier de chascun 
mais vous me donnés de quemun 
trois de ches deniers qui sont rouge 
avés oi de chel augouche 
fineroit il ore jamais 
caignet lais les jouer en pais 
plus atenc jou en eus de bien 
ostes vous n i perderés rien 
car je serai chi en vo lieu 
soiés en pais segneur jou gieu 
j ai les des je giet pour tous cheus 
giete dieus te doinst set et deus 
a defoit mais hasart ou seize 
hasart dieus ains avommes treize 
or te donriemmes nous hasart 
a deffoy segneur dieus m en gart 
escapar de par saint guillaume 
c est pour nient tout enmi le paume 
les hocherés commentqu il tourt 
cliquet or me tiens tu trop court 
lais me viaus geter se tu dois 
giete en hochant devant les dois 
un hasart par me meskeanche 
ains ai uit poins en me keanche 
c est mieus de hasart toute voie 
certes tu te couvris d un troie 
es autre deus eut as et quatre 
or laissiés treize a uit combatre 
tost ira la ou aler doit 
voire honni soient chil doit 
qui si souvent sont remué 
dieus un plus s arai bien joué 
set n eusse je mie pris 
or seroient treize de pris 
s il voloient venir a nous 
a sains lienars chu desous 
si seroit li affaires plains 
sains nicolais un tout seul mains 
vés chi uit che sont mi ami 
puis je tous ches sakier a mi 
chi a asses bele couvee 
pinchede je prenc me levee 
que vous orains me promesistes 
et mout bien en couvent mesistes 
que che seroit au premier gieu 
he c as tu dit anemi dieu 
ceste levee vaut cent livres 
cuidas tu dont que je fusse ivres 
quant le levee te premis 
che fu au jeu de pairesis 
quant nous jouerons au vin croistre 
pinchede or du bien escroistre 
je ne t en donroie deus oes 
rasoir enn est chou a vo oes 
oil voir che cuidiemes nous 
male leeche en aiés vous 
d ensi nos deniers esciekier 
de canque il a seur l eschekier 
seras tu ja mout tost seneuc 
dont m en porteras tu avoec 
par foi que ja n en aras mains 
lais les mais tu ostes tes mains 
que je ne te crieve les ieus 
sire cist resont par caveus 
oés comme il fierent grans caus 
que c est pinchede ies tu faus 
lai le tost et tu lui rasoir 
si vous alés andoi seoir 
bien sai dont li affaires vient 
metre seur mi vous en couvient 
ne voeil pas vers vous entreprendre 
jou l otroi sans les besans prendre 
et jou mais mout le fac pesans 
cliquet pren trestous ches besans 
si les regetés en che coffre 
ja n en arés mains que vo offre 
vés les chi tous je n i voi el 
par foi or sommes nous yevel 
comme devant resoit communs 
or en prengne se part chascuns 
que doit que vous tant atendés 
ostes un petit entendés 
nous sommes auques travilliét 
s avommes toute nuit veilliét 
bien partirommes comme ami 
mais nous arons anchois dormi 
ahi apolin et mahom 
che m iert ore an avision 
del grant tresor le roy meismes 
que ne pooit estre rescous 
ains fondoit le terre desous 
si s en aloit droit en abisme 
n iere lies si l arai veu 
a roys con il t est meskeu 
mout est faus qui ne te conseille 
lieve sus roys desconfortés 
car tes tresors est emportés 
qu est chou pour mahom qui m esveille 
senescal qu est che que tu dis 
roys tu ies povres et mendis 
mais ne le dois nullui requerre 
quant le grigneur avoir qui fust 
commandas un home de fust 
vés le la ou il gist a terre 
senescal as me tu dit voir 
que j aie perdu mon avoir 
che m a fait li vilains kenus 
qui l autrier me vint sarmonner 
fai le devant moi amener 
car ses juisses est venus 
o tu durant li charteriers 
vit encore tes charteriers 
li rois a talent qu i le voie 
oil cha vilains a vo honte 
je vous ferai ancui sans conte 
passer trois pas de male voie 
rois vés le chi ja dieu ne plache 
c autres de moi justiche en fache 
je le te pri en guerredon 
vilains chi a malvais restor 
de toi contre mon grant tresor 
mout m as chier vendu ton sermon 
tes dieus ne te puet mais tenser 
durant or del bien pourpenser 
cruel mort a sen cors destruire 
sire lies sui c on le me livre 
je le ferai en morant vivre 
deus jours anchoisque il parmuire 
a rois c or ne l tien en despit 
car me donnés hui mais respit 
c on ne m ochie ne travaut 
encore est dieus la ou il seut 
qui bien me secourra s il veut 
un jour de respit cent mars vaut 
mainte guerre en est mise a pais 
que caut durant laisse le hui mais 
et le matin le me ramaine 
arriere vilain au lien 
si fussent ore crestien 
entré en peneuse semaine 
sains nicolais bonseures 
a cest besoing me secourés 
car venus sui a le parsomme 
se le forche ont mi anemi 
au besoing voit on son ami 
sire dont secourés vostre home 
seur cui chis rois paiens s avive 
ne veut souffrir que je plus vive 
a le matin est mis mes termes 
se li tresors n est raportés 
sire che dolant confortés 
qui s ochist en plours et en larmes 
par dieu vilains or i parra 
ancui quant il vous convenra 
aprendre un mestier si peneus 
peu pris vo dieu et vo apel 
je vous ferai ja un capel 
d une corde plaine de neus 
sains nicolais le tien secours 
car chis termines est mout cours 
que chis anemis me promet 
sains nicolais car me regarde 
je me sui mis en vostre garde 
ou nule chose ne maumet 
di va biaus crestiens tais te ne pleure 
de che dont ies desous seras deseure 
prie saint nicolai qu il te sekeure 
et il te secourra en petit d eure 
sueffre hardiement te mesestanche 
s aies saint nicolai en ramembranche 
ne te couvient avoir nule doutanche 
sains nicolais pourcache te delivranche 
se tu l as bien servi desi a ore 
ne te recroire mie mais serf encore 
onques de ceste pluie ne te ressore 
qui pour dieu se traveille bien li restore 
maufaiteour dieu anemi 
or sus trop i avés dormi 
pendu estes sans nul restor 
mar i emblastes le tresor 
et l ostes mal l a couveillié 
qu est chou qui nous a esvillié 
dieus con je dormoie ore for 
fil a putain tout estes mort 
or l eure sont les fourques faites 
car les vies avés fourfaites 
se vous mon conseil ne creés 
preudom qui nous a esfreés 
qui ies qui tel paour nous fais 
vassal je sui sains nicolais 
qui les desconseilliés ravoie 
remetés vous tout a le voie 
reportés le tresor le roy 
mout par feistes grant desroi 
quant l osastes onques penser 
bien deust le tresor tenser 
l image qui estoit sus mise 
gardés tost qu ele i soit remise 
que remis i soit li tresors 
si chier que vous avés vos cors 
et metés l ymage deseure 
je m en vois sans nule demeure 
cruchefis 
cliquet que vous est il avis 
et vous qu en dites vous rasoir 
par foi moi sanle que dist voir 
li preudom mout m en est a ente 
et vis m est grant dolour en sente 
ainc mais homme tant ne cremi 
segneur je n en trai nient a mi 
se vous avés fait desraison 
mais widiés me tost me maison 
car n ai cure de tel gaaing 
ostes ja fustes vous compaing 
puisque che vient au dire voir 
et du pechie et de l avoir 
devés avoir droite parchon 
or hors fil a putain glouton 
volés me vous blasme acueillir 
caignet va ten escot cueillir 
puis les met hors de mon ostel 
or cha cliquet il n i a el 
delivrés vous de ceste cape 
ja n iert sans noise ne sans frape 
hom qui si faite gent rechet 
quans deniers doi jou dis et set 
cinc du vin et douze du prest 
ou pinchedes et rasoirs est 
or laisse te cape pour tout 
caignet tu te fais mout estout 
pour coi enn ai je bien conté 
encor te fai je grant bonte 
se je daigne te cape atraire 
de gage prendre et de mestraire 
n a ten pareil jusques au dan 
or poés aler au lagan 
segneur or est pis que devant 
anemis nous va enchantant 
qui nous cuide faire honnir 
avoirs puet aler et venir 
mais s on nous escille et deffait 
nous ne serons jamais refait 
honnis soit ore tes marchies 
tenés pinchede rencarchiés 
tu l aportas remporte l ent 
ancui verras l oste dolent 
il a pis conté qu il ne cuide 
car ses sas a fait une wide 
segneur or creés m estoutie 
prengne chascuns une pugnie 
de ches besans ja n i parroit 
tais te faus il nous mesquerroit 
s en porriemes estre repris 
met le chi car chi fu il pris 
si remet l ymage deseure 
or jus maloite soit li eure 
que je vous encarquai anuit 
pinchede or ne vous anuit 
mais creés si fol con je sui 
que chascuns voit hui mais par lui 
li quels que soit iert euereus 
soit certes soit si m ait dieus 
car jamais bien ne nous querroit 
j ai espiié une paroit 
que j arai ja mout tost crosee 
pour le ware d une espousee 
qu est en une huche de caisne 
segneur et je m en vois a fraisne 
un petit dela gaverele 
se je puis faire me querele 
li maires i ara damage 
cliquet li mairesse est mout sage 
si te connistra au passer 
ne me voeil pas si lonc lasser 
chi pres jusqu a une ruee 
ai espiét une buee 
que j aiderai a rechinchier 
pinchede or du bien pinchier 
dieus nous ramaint a plus d avoir 
a dieu cliquet a dieu rasoir 
a mahom a bien advertis 
che qu en dormant m iert ore avis 
et tervagan a bien l espele 
tout faisoie ore a moi venir 
mes haus barons pour court tenir 
s avoie couronne nouvele 
senescal dors tu ou tu veilles 
sire anchois songoie merveilles 
a bien me soit il despondu 
mout iere en dormant confortés 
car li tresors iert raportés 
et li laron ierent pendu 
ha senescal gardés i viaus 
sire mes songes est espiaus 
car li tresors est revenus 
plus grans que il ne fust emblés 
che m est avis qu il est doublés 
et li sains nicolais gist sus 
senescal gabes me tu donques 
rois si grans tresors ne fu onques 
il a passé l octevien 
tant n en ot cesar ni eracles 
ostés comme est grans chis miracles 
alés tost pour le crestien 
durant met le preudome hors 
il n a mais garde de ton cors 
que vaurroit ore li chelers 
or cha vilains mout par fui faus 
qui ne vous pendi par les paus 
et saquai les dens maisselers 
rois vés le chi je le t amain 
en ton plaisir et en ta main 
est ou del morir ou del vivre 
sains nicolais en cui je croi 
ne de toi servir ne recroi 
garis hui mon cors et delivre 
pren hui de ton home conroi 
atempre l ire de chel roi 
qui mon cors promet a deffaire 
tant par est seur moi engramis 
or me di crestiens amis 
crois tu dont qu il le peust faire 
crois tu qu i me puist desloier 
crois tu qu il me puist renvoier 
mon tresor en ies tu si fers 
a rois pour coi ne seroit kieles 
il consilla les trois pucheles 
si resuscita les trois clers 
je croi bien qu il te puist venquir 
et faire te loi relenquir 
dont te dois estre a faus tenus 
en lui sont tout bien semenchié 
preudom il a bien commenchié 
car mes tresors est revenus 
asses sont li miracle apert 
puisqu i fait avoir che c on pert 
mais je n en creisse nului 
senescaus que vaurroit mentirs 
en lui est mes cuers si entirs 
que jamais ne querrai autrui 
certes rois parler n en osoie 
mais en mon cuer mout vous cosoie 
que piecha ne le m aviés dit 
que mout grant volente en ai 
preudon va pour saint nicolai 
son bon ferai sans contredit 
dieus aourés en soies tu 
que de te grasce as ravestu 
cest roy qui encontre toi ert 
sire faus est qui te mescroit 
et qui de toi servir recroit 
car te vertus reluist et pert 
rois giete te folie puer 
si te ren de mains et de cuer 
a dieu qu il ait de toi pitie 
et au baron saint nicolai 
crestiens crestiens duel ai 
de chou que tant ai respité 
sains nicolais je me rent chi 
en te garde et en te merchi 
sans faussete et sans engan 
sire chi devieng jou vostre hom 
si lais apolin et mahom 
et che pautonnier tervagan 
rois tout ensique tu as fait 
m ame et mon cors trestout a fait 
doins saint nicolai le baron 
si lais mahom et apolin 
tout leur parage et tout leur lin 
et tervagan cel ort larron 
rois puisque tu convertis ies 
nous qui de toi tenons nos fies 
aussi nous convertirons nous 
segneur metés vous a genous 
si con je fai faites tout troi 
jou l otroi bien et jou l otroi 
que tout soions bon crestien 
saint nicolai obedien 
car mout sont grandes ses bontes 
segneur onques ne m i contés 
car je n oc goute a cheste oreille 
maudehait qui che me conseille 
que je deviegne renoiés 
a rois car fusses tu noiés 
comme falis et recreans 
que devenus ies mescreans 
fourfait as c on t arde ou escorche 
toi ne ton savoir ne te forche 
ne pris mais vaillant un espi 
garde de moi je te deffi 
et renc ton hommage et ton fief 
or tost baron car par mon chief 
je voeil que maleoit gre soen 
fache mon plaisir et mon boen 
metés le a terre par effors 
or cha segneur il est mout fors 
il le vous convenra sousprendre 
fi mauvais me cuidiés vous prendre 
tantque mahom ches bras me sauve 
fuiés mauvais chevalier fauve 
poi pris ne vous ne vo engien 
vous en venrés car je vous tien 
rois ton traitour vés le chi 
a rois pour mahommet merchi 
ne me fai mes dieus renoier 
fai me anchois le teste soier 
ou mon cors a cheval detraire 
par mon chief il vous convient faire 
si comme moi che sachiés bien 
sains nicolais c est maugre mien 
que je vous aoure et par forche 
de moi n arés vous fors l escorche 
par parole devieng vostre hom 
mais li creanche est en mahom 
rois que voloit il ore dire 
preudom il muert de duel et d ire 
de che c a dieu me sui turkiés 
mais n ai mais soing de son prologe 
senescal de le synagoge 
alés si le me trebuchiés 
tervagan du ris et du pleur 
que feistes par vo doleur 
verrés par tans le prophesie 
ces escaillons me mescontés 
or jus mal soiés vous montés 
ne vous prisons une vessie 
rois je l ai mout mal atisiét 
preudons or serons baptisiét 
si tost que nous porrommes plus 
de dieu servir me voeil vanter 
a dieu dont devons nous canter 
hui mais 
