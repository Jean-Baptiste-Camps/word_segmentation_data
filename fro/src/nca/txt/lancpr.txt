en la marche de gaule et de la petite bertaigne avoit yy rois anchienement qui estoient freire germain et avoient yy serours serours germaines . 
li uns des yy rois avoit non li rois bans de benoich et li autres rois avoit non li rois bohurs de gaunes . 
li rois bans estoit viex hom et sa feme jovene et molt estoit bele et boine dame et amee de boines gens ; 
ne onques de lui n avoit eu enfant que zz tout seul qui vales estoit et avoit non lancelos en sournon , mais il avoit non en baptesme galahos . 
et che pour coi il fu apeleis lancelos , che devisera bien li contes cha avant , car li liex n i est ore mie ne la raisons , anchois tient li contes sa droite voie et dist que li rois bans avoit zz sien voisin qui marchisoit a lui par devers berri , qui lors estoit apelee la terre deserte . 
li siens voisin avoit non claudas , si estoit sires de bohorges et del pais tout environ . 
chil claudas estoit rois , si estoit moult boins chevaliers et moult sages , mais moult estoit traitres , et estoit hom le roi de gaule qui ore est apelee franche . 
la terre del regne claudas estoit apelee deserte , por che que toute estoit desertie par uterpandragon et par aramont , qui a chel tans estoit sires de bertaigne la menour , que les gens apeloient hoel en sornon . 
chil aramons avoit desous lui gaule et benoich et toute la terre jusque a la marche d auvergne et de gascoigne et devoit avoir desous lui le regne de boorges . 
mais claudas ne li counissoit mie , ne service ne li voloit rendre , ains avoit fait signour del roi de gaule ; 
et a chel tans estoit gaule sougite a romme et li rendoient treu et estoient tuit li roi par eleichon . 
quant aramons vit que claudas li renoioit sa signourie , si l acuelli de guerre et chil avoit en aide le roi de gaule et tout son pooir : si perdi moult aramons en la guerre qui trop dura . 
lors vint a uterpandragon qui rois estoit de la grant bertaigne , si devint ses hons par covent que il li menast sa guerre . 
ensi uterpandragon passa meir a tout son pooir et oirent noveles que li signourages de gaule estoit tourneis devers claudas por aleir encontre aramont qui venoit entre lui et uterpandragon . 
lors coururent andui sour claudas , si le desconfirent et li tolirent toute sa terre et hors l en cachierent ; 
et fu la terre de tous sens si outreement destruite que onques ne remest en forterece piere sour autre , fors en la chite de boorges qui fu gardee de feu et ne fu mie destruite par le commandement uterpandragon , pour che que il se recorda que il i avoit estei neis . 
apres che s en retourna uterpandragons en bertaigne le menour et quant il i avoit tant demoré com lui plot , si s en passa en la grant bertaigne et des lors en avant fu la menours bertaigne desous le roiaume de logres . 
quant li rois aramons fu mors et uterpandragons , et la terre de logre fu en la main le roi artu , si sorrent guerres en bertaigne le grant en plusours liex guerroioient le roi artu le plus des barons . 
et che fu el commenchement de son regnement ne n avoit encore la roine genievre gaires tenue . 
si ot moult a faire de toutes pars . 
lors reprist claudas sa guerre , qui tant l avoit entrelaissie , car il avoit sa terre toute recouvree , si tost com li rois aramons fu mors . 
lors recommencha a guerroier le roi ban de benoych , pour che que a lui marchisoit et pour che que hom avoit estei aramont par qui il avoit eu perdue sa terre si longuement et que tant l avoit nusi tant com il avoit esté au desous . 
a chel tans estoit venus de roume zz conselg de grant renon , poinces anthoines , si aida a claudas et li bailla tout le poor de gaule et des contrees qui desous estoient . 
si conreerent si le roi ban de benoych que il li tolirent sa chite de benoych et toute s autre terre fors zz sien chastel qui avoit non trebe , si estoit el chief de sa terre et si estoit si fors que riens nule ne doutoit au tans de lors , fors afamer ou traison . 
mais un jour pristrent si anemi zz sien castel a force qui estoit a mains de yy liues pres de chelui et il l aloit secoure et se voloit metre dedens . 
et quant il vit que chil dehors estoient ja dedens a force , si se feri en l ost et il et si chevalier dont il en i avoit de moult preus ; 
et il meismes avoit estei renomés de proeche mervellouse . 
ileuc ochistrent moult de chevaliers de l ost et tant les fisent a eus entendre que tous li assaus remeist et courut toute l ost pour encombrer le roi ban et ses gens toutes et le mistrent a la voie . 
mais trop i orent demorés , car ponces antoines a tous ses gens qui devers la forest lor vint au devant , si ot teil fais de gent que li rois bans ne li sien ne le porent soffrir : si furent tout si compaignon que mort que pris , fors seulement yy . 
mais de tant s avancha li rois bans qu il lor ochist poinchon anthoine lor signor et fist tant d armes puisqu il ne fu que soi quart , que tous les romains mist en voie et les cacha asseis , tantque claudas i vint poignant tout a desroi devant les autres . 
quant li rois bans le vit , si dist une parole qui bien apartient a homme deserité . 
' ha diex " , dist il , ' ja voi jou chi mon anemi mortel . 
sire diex qui tantes honors m avés dounees , otroiés moi que je l ochie et anchois mure je aveuc lui , biaus sire diex , que il s en aut vis ; 
car lors seroient toutes mes dolours asouagies " . 
atant jousterent ensamble ; 
si l abati li rois bans si durement que toutes ses gens quiderent que il fust mors . 
et lors s en parti li rois bans et fu moult lies , car bien quidoit que sa proiere fust acomplie ; 
si feri tant des esporons qu il vint a trebe . 
dedens le quart jour fu pris li castiaus ou claudas seoit . 
et lors vint au soir li rois bans dedens trebe et quant il sot que chil n estoit mie mors , si en ot si grant deul a son cuer que onques mais puis n en issi , et bien fu puis aparissant . 
claudas sist devant trebe moult longement et li rois bans avoit plusours fois envoié pour secours au roi artu , mais li rois artus avoit tant a faire de maintes pars qu il ne se pooit mie legierement entremetre d autrui besoigne . 
et li rois boors ses freres ki moult li avoit aidié gisoit del mal de la mort , et cascun jour couroient li forrier parmi sa terre , car ele marchisoit a le terre de benoich par devers trebe . 
quant claudas vit qu il ne prenderoit mie le castel legierement , si prist un parlement au roi ban et donerent seurte li uns a l autre de sauf aler et sauf venir . 
li rois bans vint au parlement soi tiers sans plus , si fu ses senescaus li uns des yy et uns siens chevaliers avoeques . 
et autresi vint claudas soi tiers sans plus , et fu li parlemens droit devant la porte du castel . 
li castiaux seoit en haut et il s estoient desous logiés . 
et li tertres estoit moult ruistes et moult anieus a monter . 
quant claudas vit le roi ban , si se plainst de poinchon anthoine premierement qu il li avoit ochis . 
et chil se plaint de sa terre qu il li avoit tolue sans raison . 
' je ne le vous toli mie " , fait claudas , ' pour chose que vous m aviés faite ne pour haine que j aie a vous , mais pour le roi artu que vous teneis a signor , car ses peres uterpandragons me desirita . 
mais se vous voleis , je vous feroie biau plait : saisisiés moi de chest chastel et je le vous renderai maintenant par teil covent que tantost devendrés mes hom et tendrés de moi toute vostre terre . 
che ne ferai je mie " , fait li rois bans , ' car je me parjureroie envers le roi artu qui hom je sui liges . 
or vous dirai donques " , fait claudas , ' que vous ferois : envoiés a artu que il vous sequere dedens yy jours et se dedens chel terme ne vous a secourut , rendeis moi le castel et devenés mes hons de toute vostre terre , et je le vous acroisterai de riches fies . 
" li rois dist qu il s en consellera et le matin li savra a dire ou mander le quel il vaudra faire , le rendre ou le contretenir . 
atant s en parti li rois bans et ses senescaus fu remeis un poi ariere ; 
si parla claudas a li : ' senescaus " , fait il , ' je sai bien que chist chaitis est malheureus , car ja del roi artu secours n avra , si perdera tout li rois bans par fole atente et moi poise moult que vous estes entour teil homme dont biens ne vous puet venir , car trop ai oi dire bien de vous : et pour che vous loeroie je que vous vous en venisiés od moi . 
et savés vous que je ferai de vous ? 
je vous afierai loiaument que je vous donrai cest regne , si tost com je l avrai conquis , et tous jours serés sires de mon pooir . 
et se je vous preng a forche , che pesera moi , quant il convenra que je vous fache mal asses , car jou ai jurei sor sains que ja nus n ert a forche prins de cheste guerre qu il ne soit ochis ou enprisonnés sans issir fors jamais a nul jour . 
" tant ont parlei ensanble que li senescaus li fiancha a aidier de son poor sans le cors son signour trair ne vendre . 
et claudas li fianche maintenant que si tost com il avroit trebe , que il li renderoit toute la terre et il en devendroit ses hom . 
atant departirent : si s en retourne claudas a ses gens . 
et li senescaus le roi ban revint a trebe et dist au roi ban que claudas a moult parlei a li et ke trop vaudroit s amour avoir . 
' et que m en loés vous ? 
" fait li rois bans . 
' sire , " fait il , ' le miex que je i voie si est que vous meismes ailliés crier merchi au roi artu , car bien sera gardé che que vous avés a garder dusques a vostre revenue . 
" lors vint li rois bans a la roine , si li conte comment claudas li avoit requis a rendre son castel , ' et me veut " , fait il , ' jurer que si tost com il l avra , me revestira de cestui et de toute l autre terre . 
mais je sai cestui a si desloial que s il avoit ore cest castel , il ne me le renderoit jamais , ne chestui ne de toute l autre terre point . 
mais je l en doi respondre demain que j en vaudrai faire , car il me requiert que je envoie a mon signor le roi artu et il me donra trieves de cest castel desi a yy jours . 
se me secort mes sires li rois , diex merchi ; 
et se il me secort , je le revestirai de cest chastel " . 
la reine qui moult crient le desirretement li loe que ensi le face , ' car quant li rois artus vous sera faillis , qui vous aidera jamais ? 
dame " , fait il , ' puiske vous vous i acordés , je le ferai . 
et saveis vous que j ai enpensei a faire ? 
je mesmes irai au roi artu et si li crierai merchi de mon desiritement . 
et il en ara grignour pitie que se je n i estoie , car il me verra present , et se je i envoioie autre message , riens ne me valdroit , car nus n est si bien creus de males noveles com chiex qui porte ensenges apparissans . 
ore vous aparelliés , car vous i venrés avoekes moi et ne menrons de nules gens que mon fil et un seul escuier qui nous fera che qu il nous ert mestier ; 
car je veul que grans pities prenge mon signour le roi de ma grant dolor , quant il le verra , et sachiés que nous mouverons encore anuit . 
et gardés que vous pregniés tout le tresor que vous porois chaiens trover et savoir , et de joiaus et de vaselemente et si metés tout en mes grans cofres , car je ne sai quel chose est a venir de mon chastel ains que je revigne , car pour nule riens ne vaudroie que vous remeisissiés en aventure , ne mie pour chou que j aie paour de chest chastel qu il soit ja pris a forche , mais nus ne se puet garder de traison " . 
ainsi com li rois le devise s a aparellié la roine . 
et quant ele a son oire apparellié , ele li dist ke toute est preste . 
lors eslit li rois de tous ses varles chelui ou plus se fioit et li dist que il gart que rien ne faille en son ronchin , car chevauchier li couvenra encor anuit . 
li varles ama moult son seignour , si fist moult tost son commandement , et il avoit le rochin grant et fort et tost alant et bien apparellié de toutes choses . 
et lors vint li rois a son senescal et li descuevre son corage comment il veut a la court le roi artu aler , ' et je me fie plus en vous que en nul autre homme , car moult vous ai tous jours amei : si vous commant mon castel a garder autresi comme le cuer de mon ventre . 
et demain dirois au roi claudas que je ai envoié a mon signour le roi artu et li ferois tel seurte com il vaudra que , se je ne sui par mon signor le roi artu secourus dedens yy jours , del chastel le revestirai a son plaisir . 
mais gardés que il ne sache ja que je soie hors de chiens meus , car petit priseroit puis le tenement del chastel que je seroie hors . 
sire " , fait li traitre , ' n aiés garde , car jou en penserai moult bien " . 
chele nuit se coucha li rois bans auques par tans , car les nus estoient courtes , et che fu , che dist li contes , la nuit de la mie aoust . 
li rois fu en esfroi del voiage que il avoit a faire , car moult li estoit sor le col . 
si se lieve bien yy lieues ains le jor ; 
et quant les seles furent mises sor les chevaus et il furent tout atornei , si commanda a dieu son senescal et son chastel et tous les autres gens . 
et lors s en issi li rois par zz petit ponchel de cloies qui estoit sour le petite riviere qui desous le chastel estoit ; 
ne li chastiax n estoit assis que d une part et si estoit li sieges plus de yy traities loins , la ou il estoit le plus pres , par la riviere d autre part ne pooit nule gent seor , car li marois i estoit grans et parfons ne il n i avoit de toutes voies que une petite cauchie estroite qui duroit de lonc plus de yy boines lieues . 
par chele cauchie s en va li rois bans , s enmaine sa feme sour zz palefroi grant et bel et amblant soef et un escuier moult preu et de grant service plain qui l enfant portoit devant lui sour zz moult grant ronchin en un bercheul . 
li rois bans chevauchoit zz palefroi que il avoit esprové et bien portant et fait mener a un sien garchon a pie un sien cheval qui moult estoit de grant bonte ; 
et si porte li escuiers son escu et li garchons qui seoit sour le cheval menoit devant lui zz soumier et porte le glaive le roi . 
li soumiers estoit moult bien cargiés de joiaus et de vaselemente et de deniers . 
li rois bans chevauche en cauches de fer et en son hauberc et s espee cheinte , sa cape a pluie afublee , et va en la route tous daarains et tant a chevauchié qu il vint hors del marois et entre une forest . 
et quant il ot chevauchié de la forest entour demie lieue , si entre en une moult bele lande ou il avoit esté maintes fois . 
tant a alei li rois bans et sa compaignie que il vint sour zz lach qui al chief de la lande estoit , au chief d un moult haut tertre dont len pooit veir tout le pais , et lors estoit ajourné . 
li rois dist que il ne se mouvera d ileuc devant che qu il soit un poi esclarchi , si deschent , car il a talent de monter el tertre en haut pour son castel esgarder qu il amoit sour tous les chastiax del monde . 
tant atent li rois qu il fu auques esclarchi et il monte en son cheval et laise la roine et sa compaignie aval sour le lach qui mout estoit grans . 
li lais estoit apelés des le tans as paiens li lais daynes . 
dyane fu roine de secile et regna au tans virgile le boin auctor , si l apeloient la fole gent mescreans qui lors estoient pour divesse et ch estoit la dame del monde qui plus amoit deduit de bois et toute jour aloit chachier , et pour che l apeloient li mescreant la divesse del bois . 
chele forest ou li lais estoit passoit toutes les fores de gaule et de la petite bertaigne si comme de fores petites , car ele ne estoit yy lieues galesches de lonc et yy ou yy de lei et si avoit a non bois en val . 
li rois bans apuie le tertre , car moult veut le chastel veoir que tant amoit . 
mais ore laise li contes un poi a parler de lui et parole de son senescal a qui il avoit son chastel commandé . 
che dist li contes que quant li rois bans se fu partis del chastel de trebe , et li senescax qui n ot pas oubliee les covenences de lui et de claudas issi hors de la vile et vint a claudas , si li dist : ' sire je , vous aport boines noveles ne onques si bien n avint a nul homme comme a vous , se vous me volés tenir mes covenences , car vous poés prendre orendroit chest chastel sans nule desfense . 
comment ? 
" fait claudas . 
' ou est dont li rois bans ? 
chertes , " fait il , ' il l a guerpi et s en vont entre lui et ma dam la roine et zz sien escuier sans plus de gent . 
or me rendés dont , " fait claudas , ' le castel et je vous revestirai du chastel et de toute la terre apres et en denvenrois diemenche apres la messe mes hom , qu il sera li jours de la mi aust , et voiant tous mes barons . 
" de ceste chose est moult lies li senescaus , si li dist : ' sire , je m en irai et vous lairai les portes desfremees et lor dirai que nous avons boines trieves , si se reposeront volentiers , car asses ont eu mesaise . 
et quant vous et vostre gent serois dedens , si vous tenés tuit coi jusque al maistre chastel et ensi porois tout prendre sans arrest " . 
ainsi parole li traitres a claudas et puis s en reva al chastel . 
et quant il fu dedens , si encontre zz chevalier filleul le roi ban . 
chil gaitoit tous les nuis armeis . 
et quant il vit le senescal venir de la hors , si li demanda dont il venoit et pour quel besoigne il estoit a teil eure fors issus . 
' je vieng " , fait li traitres , ' de claudas la defors pour prendre trieves qu il avoit otroiés a mon seignor le roi et le vostre . 
" quant chil l entent , si li fremist tous li cors , car moult avoit grant paour de traison , si li dist : ' chertes , senescaus , a teil eure ne va on mie pour trieve au mortel anemi son signour , qui loiaument en veut ouvrer . 
comment ? 
" fait li senescaus . 
' tenez me vous pour desloial ? 
diex vous en defende , " fait li chevaliers qui avoit non banins , ' que vous n en aiés fait desloiaute ne ne fachiés ! 
" itant en dist et plus en eust dit et parlei , s il osast . 
mais li senescaus avoit la forche , si le feist tost ochire : si en laisa la parole atant . 
et li senescaus dist a chaus qui velloient que il ont boines trieves , deu merchi ; 
si les fait tous aler couchier et il si font moult volentiers , car il estoient moult travelliét . 
mais banins n a pas talent d aler dormir , anchois se met en agait , si est aleis monter en une tournele pour savoir que chil de dehors feroient et se chil de dedens lor iroient ouvrir la porte ; 
mais de che est il decheus que les portes sont desfremees . 
et quant il est en haut , si voit venir jusques a yy chevaliers , tous les hiaumes lachiés ; 
et puis en revienent autres yy et ensi dusques a yy cens . 
lors soupechouna il bien que la ville seroit traie , et il avale les degres del mur contreval , si crie a haute vois : ' trai ! 
trai ! 
" parmi le chastel ne encore ne quidoit il mie que les portes fusent ouvertes . 
li cris est levés parmi le chastel et chil coururent a leu armes qui estoient desgarni . 
mais tantost se mistrent li chevalier claudas dedens la premiere porte ; 
et quant banins les voit , si a teil doel que pour un poi qu il ne forsene , si lor adresche tout a pie et fiert si durement le premier parmi l escu et parmi le hauberc que parmi le cors li met le glaive tout outre , si le rue mort . 
et li autre li laisent coure a pie et a cheval et il voit que , s il fuit al maistre chastel , anchois qu il i soit venus , l aront il abatu . 
yy fois ou yy , car il sont monté et il est a pie . 
lors se refiert sour les murs par les degres et vait tous les aloirs tant qu il est venus a la grant tour . 
et maintenant lieve apres li zz pont tourneis , si troeve dedens serjans qui la tour gardoient , dont li uns li a l uis ouvert . 
et li autre estoient tout el baile aval pour dormir , car aseur quidoient tout estre . 
atant es vous une partie des chevaliers claudas qui venoient apres li tous les murs , car il le voloient prendre . 
et quant il voient qu il ont a li failli , si s en retournent ; 
et li autre orent porpris le petit chastel anchoisque les gens peusent estre armés laiens . 
et li cris estoit si grans que len n i oist deu tonant . 
a ches cris et a ches noises sailli sus li senescax et fist semblant de soi desfendre autresi comme s il ne seust rien de l aventure , si encommenche son seignour a regreter . 
et banins qui de la tour en haut se fu saisis li commenche a huchier : ' ahi , fiex a putain , murdreres , tout che nous avés vous porcachié , si avés trai vostre lige seignour qui de noient vous a mis a grant hautece , si li avés tolue l esperance de sa terre recouvrer . 
mais a autresi boin grei en puissiés vous venir en la fin comme fist judas qui trai chelui qui en terre estoit venus pour sauver lui et les autres pecheors , car bien avés faites les oevres judas . 
ensi parloit banins de la tour en haut au traitour . 
et tout maintenant fu prins li chastiax petis et toutes les fortereces fors la tour . 
mais d une cose fu claudas moult courechiés que ne sai li queus de ses hommes mist en la vile le fu : si fu la richoise des beles maisons arses et fondues . 
apres che si tindrent moult et desfendirent chil de la tour et si n estoient li que yy seulement , dont li yy estoient serjant et banins estoit li quars ; 
si tuerent des gens le roi claudas a grant plente en lor desfense . 
au quint jour fist li rois claudas une perriere drechier devant le tour ne plus n i pooit on seoir . 
mais ja pour la perriere ne fuissent prins , se ne fust che que il n avoient que boire ne que mangier ; 
et neporquant moult se desfendoient bien , mais sour tous les autres se desfendoit banins et moult ochist des gens claudas a peus agus et a pieres cornues que il lor lanchoit . 
si durement se desfendoit banins et tant i souffri que trop s en esmervelloient tuit ; 
et dist claudas , quant il l oi noumer et il ot veu ses grans proeches , et dist que s il avoit zz si preudomme chevalier et si loial vers lui , il le tenroit plus chier que soi meismes . 
puisque toute raisonnable viande lor fu faillie , se tindrent chil de la tour yy jours entiers . 
et lors furent trop aquis d angoisse de faim ; 
si lor avint la tierche nuit qu il prinstrent en zz creus de la tour une huelote , car d autres oisax n i avoit nul remes pour les caus de la perriere qui les en avoient cachiés . 
de ceste aventure s esbaudirent moult et si les avoit la perriere si estoutoiés et les murs perroiés et estonés c a paines se pooient il soustenir . 
et claudas vit un jour banin , si li dist : ' banin , cor te ren ou autrement ne te peus tu mie longement tenir . 
et je te donrai asses chastiaus et armes et despense jusque la ou tu vauras aler ; 
et se tu o moi voloies remanoir , se diex m ait et li saint de chele eglize - si tent sa main vers une capele - , ' je t plus que chevalier que je onques eusse pour la grant proeche et pour la grant loiaute qui est en toi " . 
ainsi li proia claudas maintes fois et chil li dist zz jour ensint comme chil qui estoit moult dolant et entrepris : ' sire claudas , sire claudas , bien sachiés que quant je me renderai a vous , i avrai teil ensoine apparissant que ja nus m en blamera . 
et quant je me rendrai a vous ne a autrui , je ne me rendrai pas comme traitres " . 
et tant se tint banins laiens que moult afebli de fain et il et si compaignon . 
et cascun jour li proia claudas de rendre , car trop le desiroit a avoir et trop le prisoit pour le grant proece que il avoit en li veue . 
quant banins voit que tenir ne se porent et qu il le covenoit rendre pour le desfaute de la viande et pour la perriere qui les avoit trop estounés , si commencha deul a faire trop grant . 
et si compagnon qui plus ne pooient le faim soustenir li distrent qu il se renderoient , car d eus plus tenir estoit il noiens ; 
et il lor dist : ' or ne vous esmaiés , car je renderai la tour et sera fait a tel honor que ja n en serons blasmé , ne je ne sui pas mains lasés ne mains familleus de vous , mais quant grant angoisse maine homme et il doit faire meschief , toutesvois doit il s onor garder " . 
celui jour repaira claudas a lui et li demanda qu il avoit en talent a faire , ou del rendre ou del tenir . 
' sire , " fait il , ' je me sui conselliés a mes compaignons ; 
si me loent que nous teignos ceste tour , car nous n avons a grant pieche garde de periere ne d autre engin . 
mais je ne voel plus prendre le fais sour moi , car plus preudomme et plus riche de moi l ont laisié aler . 
or si me sui conselliés que je vous rendrai la tour et mes compaignons et moi , car il m est avis que je ne le poroie rendre a plus preudomme de vous et si nous tendrés o vous . 
mais anchois nous ferois seur que vous nous garderés envers tous hommes et nous tenrois a droit en vostre maison envers toute gent en tel maniere que , se nus nous seit que demander , par vous ferons droit ; 
et se nous savons a homme de vostre pooir rien que demander , droit nous en faites . 
" ceste covenenche lor otroia claudas a tenir et fist aporter les sains , si lor jura au pie de la tour a tenir loiaument che que il ont divisé . 
et lors issirent hors de la tour ; 
si mist claudas sa garison dedens la tour et moult honera banin et moult l ama dedens son cuer , pour che que de grant proeche l avoit veu plain et pour la grant loiaute ki en lui est . 
dedens le tierch jour avint que li senescaus demanda ses covenenches a claudas et il dist que moult volentiers li tendroit : si commencha a querre alonges et tant alerent les paroles que banins en sot une partie . 
lors vint a claudas la ou il estoit entre ses barons , si li dist : ' sire , je voel que tout chist baron sachent bien que je me rendi a vous pour chou que vous me garandisiés contre tous hommes et me tenriés vers tous a droit et envers toute gent qui riens me vaudroient ne savroient que demander , et a tout cheus qui je savroie riens que demander en vostre pooir me fesisiés droite justice . 
" et claudas li connoist ensi . 
' sire , " fait il , " ore vous proi je donter que vous me tengiés droite justice del senescal qui chi est comme de celui qui est traitres et parjures envers dieu et vers son droit signour terrien . 
et se il chou ose veer que il ne soit vers deu et vers son lige signour traitres et parjures , je sui pres que je li monstre vers son cors orendroit ou a tel jour com vous vaudrés deviser . 
oés , senescax , " fait claudas , que chis chevaliers dist sour vous . 
ensi seroie moult engingniés , quant je vous ameroie et essaucheroie a mon pooir , et vous seriés vers moi traitres ? 
sire , " fait il , ' il n a boin chevalier sous chiel ne si proisié , s il voloit monstrer que je eusse fait vers vous traison , que je n en desfendisse mon cors . 
sire , " fait banins , ' tenés mon gage de monstrer contre son cors que j ai veu et oie la traison que il a faite envers son signour lige " . 
ore ot claudas tel chose qui li siet et plaist , car il meismes le haoit trop pour la traison qu il ot faite , si est moult lies , quant trouvei a ocoison raisounable par quoi il puisse perdre l onour qu il li avoit promise ; 
si li demande qu il en fera . 
' sire , " fait il ' senescax , conselliés moi vous meismes , car chist me heit de mort pour vous , non pour autre chose m a apelé de traison . 
de che , " fait claudas , ' vous consellerai : se vous en savés saus , si vous en desfendés seurement , car vous n estes pas mains fors ne mains corsus de lui , ne mains proisiés d armes n estes vous mie . 
se en quidiés estre saus , si vous en desfendés vistement , car se il m apeloit autresi com il a fait vous , dont soie je hounis , si je ne m en desfendoie . 
et sachiés que vous n avés garde de nul homme que de son cors ne il de nul homme fors de vous . 
et se vous ne vous en desfendés , dont samblés vous bien homme qui se sente coupable de traison " . 
tant lor dist claudas que il ont ambedoi douné lor gages en sa main ; 
et il apelei apres le senescal et li dist : ' senescaus , je vous ai tenu dusques chi et quidié a moult loial , et li rois bans vostre sires vous i tesmoignoit . 
veneis avant et tenés , je vous revest del roiaume de benoic , des rentes et des fies et de quanques il i apent , fors seulement des forterechess dont je nului revestiroie . 
et se vous de banin vous poés vengier et desfendre de cheste chose , si me ferés ma feute et mon hommage . 
et se il de che vous ataint qu il vous met sus , je li otroi et doing la terre , et il en deviegne mes hons liges " . 
ainsi claudas revesti le seneschal del roiaume de benoich pour che que parjurer ne se voloit mie del sairement que il li avoit fait et bien souspechounoit que il n en seroit gaires tenans , car trop savoit banin de grant proeche et de loiaute espris . 
que vous iroie je devisant ? 
au quart jour fu la bataille en la praerie de benoych entre loirre et arsie et ileuc copa banins la teste au senescal . 
et lors li offri claudas toute la terre de benoych en fief et en iretage et banins li dist : ' sire , je me rendi a vous par si que je n i remandroie se tant non com je vaudroie , et mes talens est teus que aler m en voel : si vous requier voiant tous vos barons atant congie , car , la dieu merchi , j ai achievé che pour quoi je estoie o vous remés . 
et bien sachiés que terre ne prendroie je nule de vous , car diex ne fist onques si riche terre que je vausisse pas avoir , se ne vous en peuse grever ; 
mais mes cuers nel poroit autrement souffrir a qui je sui . 
" atant s en parti , s en fu claudas moult dolens , car en lui retenir , s il peust , meist toute sa paine , car il n avoit onques veu chevalier si a cuer de proeche et de loiaute . 
mais chi endroit ne parole plus li contes ne de banin ne de claudas ne de sa compaignie , anchois retourne au roi ban dont il s est longement teus . 
or dit chi endroit li contes que quant li rois bans fu issus de son chastel , que il se monta sour un moult hault tertre pour veoir son chastel que tant amoit de grant chierte . 
et li jours commencha moult a esclairier durement ; 
et il esgarde , si voit les murs blanchoier et la tour haute et la baille environ . 
mais il ne l ot gaires esgardé , quant il vit el chastel moult grant fumee et un poi apres vit par tout le chastel flambe salir , si voit en poi d eure les riches sales verser a terre et fondre les eglises et les moustiers , et le feu voler d un lieu en l autre et le flambe hideuse et espoentable qui envers le chiel se lanche , si en est li air tous rouges et enbrasés et entour en relust toute la terre . 
li rois bans voit son chastel ardoir qu il amoit plus que nul chastel qu il eust , car par cestui seul castel estoit s esperance de recouvrer toute sa terre et si estoit tous ses confors . 
et quant il voit qu il a che perdu ou toute sa fianche estoit , n est nule rien el siecle ou il s atende mais de nule rien , car il se sent vains et debrisiés . 
et ses fiex est teus qu il ne li puet aidier ne secoure ; 
et sa feme ert moult jone dame et et a moult grant aise nourie et si haute dame vers dieu et vers le siecle comme chele qui est deschendue de la haute lignie le roi david ; 
si a pitie de che qu il convendra son fil issir de france en povrete et en dolor et sa feme estre en autrui dangier que el sien et en avoeries de maintes gens , et lui meisme covendra estre povre et vielg et en grant soufraite user sa vie le remenant de son eage , qui tant a esté doutés et riches et qui tant a amei bele compaignie de gent et joieuse mainie en sa jonece . 
toutes ches coses recorde li rois bans et met devant ses iex ses mains , et li touche si grant dolor au cuer que les lermes li sont estoupees et li cuers serrés el ventre et se pasme ; 
si chiet de son palefroi si durement que pour zz poi que li cols ne li brise , si li saut parmi le neis et parmi la bouce li sans vermaus et parmi les orrelles ambesdeus . 
grant pieche a jeu li rois bans en teil maniere et quant il revint de paumison , si parole si comme il puet et regarde vers le chiel et dist : ' ahi , sire diex , merchi graces vous rent , peires dous , de che qu il vous plaist que je fenisse en povrete , car vous venistes mort souffrir en terre comme povres et besoigneus . 
sire , pour che que je ne puis avoir el siecle plus demoree sans pechie , vous en cri je merchi , car je voi bien et sai que je sui a ma fin venus ; 
et vous , biaus peres qui de vostre sanc me venistes racater , ne perdés en moi l esperit que vous i meistes , mais en chest daarain jour ou ma fins est aparellie me rechevés comme chelui qui vous rejehis le carge de mes pechies si grans et si espoentables que je n en puis dire la somme . 
et se mes cors a mesfait en terre ou nus ne puet estre sans pechie , biax sire , prenés ent la vostre venjance en tel maniere que , comment que l ame soit tormenté apres le cors , qu ele soit en aucun tans acompaignie a cheus qui avront la pardurable clarte de ta maison et compaignie sans fin . 
biaus peres piteus , prenge vous pites de feme elene qui est deschendue del haut lignage que vous establistes el regne aventureus a essauchier vostre non et la hauteche de vostre foi et a avoir vos grans repostables , qui devant les estraignes peuples lor aviés victoire donee sire conselliés la desconsellie qui de chelui haut lignage est descendue et tant a amee vostre creance et vos commandemens gardés . 
et de mon cheitif fil , sire , vous remenbre qui est si jones orphenins , car li pooir sont en vostre main par coi vous maintenés les orphenin " . 
quant li rois bans ot dites ces paroles , il regarda vers le chiel et bati sa coupe et ploura ses pechies devant l esgart nostre signour et puis erracha yy paus d erbe el non de sainte trinite et de ferme creance . 
et lors li serre li cuers del grant deul qu il a de sa feme et de son fil qu il en pert la parole toute ; 
et li oeil li troublent el chief et il s estent si durement que les vaines del cuer li rompent . 
et li cuers li est crevés el ventre et il gut mors a terre , ses mains estendues et le vis encontre le chiel et le chief torné vers orient . 
ses chevax fu esfraiés del chaior qu il a fait , lors s en tourna en fuies tout contreval le tertre et as autres chevax en vint tout droit . 
et quant la roine le voit , si dist au vallet qui avoec aus estoit qu il le prenge . 
chis met l enfant a terre et court prendre le cheval , puis monte haut el tertre , si treve le roi gisant tout froit mort , si comme vous avés oi . 
li valles deschent ; 
quant il treve mort le roi ban son seignour , si jete un cri si haut que la roine l ot moult cler , si en est tant esbahie qu ele laise son fil a terre devant les pies des chevax , puis s est escourchie , si cuert tout a pie contremont le tertre et treuve le varlet gisant sour le roi et faisoit tel deul que ne pooit grignour faire . 
et quant ele voit son signour mort , si se pasme desos le cors . 
et quant ele revint de paumison , si se demente et plaint ses grans dolours dont ele a trop ; 
si tire ses cavex qui moult estoient bel et blont et deront ses dras et jete en voie et esgratine son tendre vis sique li sans vermaus li coule tout contreval les joes : si regrete les grans proeches son signour et ses grans deboinaretes et crie si haut que li tertres et li vaus et toute la terre environ en retentisoit . 
tant a crié que plus ne puet , si est lasee et la parole li faut pour le grant duel dont li cuers li est serés , si se pasme souvent et gramente . 
quant ele a regreté les grans proeches son signour et bien ploré et plaint ses grans damages , si ne desire nule rien se la mort non et moult le blasme que tant demeure . 
et quant ele a longement estei ensi , si li remenbre de son fil , ne jamais ne veut estre confortee par autre riens . 
et pour le grant paour qu ele a que li cheval ne l aient mort devant qui ele l ot laisié , si jete un cri moult grant et lors saut sus a guise de feme forsenee , si cort la ou ele avoit son fil laisié . 
mais tant le destraint le grant paours qu ele a qu il ne soit mors qu ele chiet pasmee a terre , ainsqu ele soit venue a l avaler del tertre jus . 
au revenir de paumisons se plaint et gramente moult durement , puis saut sus et avale le montaigne grans cours aval , si est escavelee et deschiree . 
et quant ele aproche des chevax qui estoient desus le lach , si voit son fil hor del bercheul tout desliié et voit une damoisele qui le tenoit tout nu en son giron et l estraint et serre moult durement entre ses mameles et li baise les iex et la bouce menuement ; 
et ele n avoit mie tort car che estoit li plus biaus enfes de tout le monde . 
la matinee fu froide et tantost estoit ajorné . 
et la roine dist a la damoisele : ' bele douce amie , pour dieu , laisiés l enfant , car des ore en avant avra asses mesaise et duel , car en si grande orfeninete est hui keus comme chil qui a perdus toute joie , car ses peires est orendroit mors et si a sa terre perdue qui n estoit mie petite , se diex la li eust gardee si comme il le deust avoir . 
" a chose que la dame die la damoisele ne respont un mot . 
et quant ele le voit aprochier , si se lieve atout l enfant qu ele tenoit entre ses bras et si s en revait durement au lac , si joint et saut ens . 
quant la roine voit son fil dedens le lac , si se pasme ; 
et quant ele est revenue de paumisons , si ne voit ne l enfant ne la damoise . 
et lors commencha a faire zz duel si grant que ne pust faire grignor et fust saillie dedens le lac , se li varles ne l eust tenue qui le roi avoit laissiét en la montaigne ; 
si estoit venus la roine conforter pour la grant paour qu il avoit qu ele ne se desesperast . 
del duel que la roine fait ne vous porroit nus dire la somme . 
et endementiers qu ele se gramentoit , si est avenue chose que une abeesse trespassoit par ileuc soi tierce de nounains et avoec lui estoit ses capelains et uns rendus et doi escuier sans plus , de grant foi . 
ele oi le duel que la roine demenoit , si l en prist moult grant pites et tourna chele part , si dist la roine : ' diex vous doinst joie ! 
chertes , dame " , fait la roine , ' il m en seroit moult grant mestier , car je sui la plus desconsellie feme seroit del monde , car je ai perdue en chest jour de hui toute honor et toute joie dont j ai asses eu par maintes fies . 
a , dame , " fait l abeesse qui moult le vit de grant biaute , se ne fust le grant duel qu ele avoit , et li dist ' qui estes vous ? 
si m ait diex , dame , " fait la roine , ' moi ne puet gaires caloir orendroit qui je soie , fors de che que je vif trop " . 
lors le regarde li capelains et dist a l abeesse : ' dame , en non dieu jamais ne me creés , se che n est ma dame la roine , le feme au roi ban . 
" quant l abeesse che vit , si commencha a plorer moult durement , si li dist : ' dame , pour dieu , itant nous dites si vous estes ma dame la roine . 
" et chele se pasme tantost et quant ele revint de paumison , si li redist l abeesse : ' pour dieu , dame , ne vous chelés mie vers moi , car je sai bien que vous estes ma dame la roine . 
" la roine li respont adonques : ' m ait diex , voirement sui je la roine as grans dolors . 
" pour chest non qu ele se mist est apelés chis contes el commenchement li contes de la roine as grans dolors . 
et ele dist a l abeesse : ' dame , pour dieu , qui que je soie , faites moi nounain , car je ne desire rien tant . 
chertes , dame , " fait l abeesse , ' moult volentiers , mais pour dieu dites nous vostre mesestanche , car moult en sui a malaise . 
" et la roine li conte sa mescheance de chief en chief , de sa terre qu ele a perdue et de son signour qui est mors sour le tertre et de son fil que enporte uns dyables en guise d une damoisele . 
lors li demande l abeesse comment li rois avoit esté mors , mais ele ne li seit a dire . 
' dame , " fait ele , espoir ch est pour le duel de trebe qui est ars . 
comment ? 
" fait l abbeesse , ' est il dont ars ? 
oil voir , dame , et si quidoie que vous le seusiés bien . 
m ait diex , dame , " fait ele , ' non savoie , mais or sai bien que autre dolor ne l a mort dounee , ne des ore en avant quel pense que j aie , je ne voel plus au siecle demorer . 
mes pour dieu , dame , faites prendre cest grant avoir qui chi est d or , de vaselemente et de joiaus , si en faites en faites chi faire un petit moustier ou on chantera et proiera pour l arme mon signour a tous jours mais . 
dame , " fait l abeesse , ' chertes vous ne savés pas com il i a grant carge a tenir ordre , car tout li travails et toutes les dolors et tous les perieus d armes i sont . 
mais venés vous ent avoec nous en nostre abeie et soiés du tout dame , si com vous devés estre , car li anchisor mon signour le roi fonderent le lieu et establirent . 
dame , pour dieu , " fait la roine , ' je vous requier pour dieu et sor vostre arme que vus me fachiés noune , car je n ai plus cure del siecle ne li siecles n a mestier de moi . 
et se vous de che me falés , je m en irai par cheste forest sauvage comme chaitive et esgaree et si porai tost perdre le cors et l arme . 
dame , " fait l abeesse , puisque vous si a chertes l avés enpris , ore aourés dieu et gratiiés , car moult en avons grant joie , quant diex de si boine dame et de si haute roine nous doune la compaignie " . 
atant ileuc sans plus atendre furent trenchies les beles treches la roine , car ele avoit le plus bel chief de tout le monde . 
apres li furent aporté li drap , si le velerent en la plache . 
et quant li valles le vit veelé , qui avoeques li estoit venus , si dist que au siecle ne seroit jamais , puisque sa dame s en estoit issue : si devint ileuc rendus et li furent vestu li drap , ainsque de la plache se remuast . 
apres ont prins le cors du roi , si l aporterent a l abeie qui gaires n estoit loins d iluec ; 
si i font le service tel com len devoit faire de cors de roi et fu autrement ensevelis en l abeie meisme jusqu a tantque el lieu ou il avoit esté mors fust fais uns moustiers . 
quant li cors fu enterrés , la roine demoura en l abeil et l abeesse fist faire un moustier moult bel la ou li rois avoit estei mors et moult bele offenchines , et fu tous fais dedens chel an . 
et quant il fu tous fais , si i fu li rois portés . 
et lors i vint la roine soi tierche de nounains et si i ot yy capelains et yy rendus . 
et tous les jours qu il ajournoit avoit la dame une coustume que , aussi tost com ele ot oie la messe que len chantoit pour le roi , si en venoit sour le lac iluec endroit qu ele avoit son fil perdu , si lisoit son sautier teus fois estoit et disoit teus biens qu ele savoit et ploroit moult durement . 
la chose fu seue par le pais que la roine helene de benoych estoit noune et chis lieus si fu apelés moustiers roiaus . 
durement crut li lieus et essaucha et les gentiex femes du pais s i rendoient espesement et pour dieu et pour amour de la roine . 
mais atant se taist ore li contes de la roine et de sa compaignie et retourne au roi claudas de la terre deserte . 
chi endroit dist li contes que tant esploita claudas li rois qu il ot toute la terre del roiaume de benoych et toute la terre de iaunes , que puisque la mors au roi ban fu seue , ne vesqui li rois bohors que yy jours ; 
si quide len en maint lieu qu il soit mors del duel de son frere anchoisque de la soie maladie . 
il avoit yy moult biaus fiex dont li uns avoit non lyouniaus et li autre bohors ; 
si estoient a mervelles bel enfant , mais il estoient de si petite eage que lioneax n avoit que yy mois et bohors n en avoit que yy . 
en la terre de iaunes avoit de moult preudommes et de moult boins chevaliers ; 
si contindrent tant la terre com il le porent contretenir . 
et la roine evane , la feme au roi bohort , estoit en un chastel qui estoit de son doaire , si avoit nom montlair et estoit mervelles fort . 
si fu toute la terre prise , fors chis chastiax ou estoit la roine et si enfant . 
et quant claudas ot tout le pais en sa baillie , si vint devant chel chastel seoir . 
la roine qui feme fu al roi bohort , quant vit son chastel asegié , si n i osa plus demorer pour paour que il ne li feist honte , s il la peust par forche prendre , si s enfui del chastel lui et ses yy enfans et se fist nagier outre une riviere qui desous le chastel couroit , tantqu ele vint en une forest desus la riviere qui soie avoit esté maint jour . 
iluec monta la roine et sa gent sor lor chevaus , si s en aloit a poi de gent et pensa qu ele ne fineroit d errer tantqu ele venroit au moustier ou sa seur la roine de benoych estoit velee . 
ensi s en aloit en teil maniere et si doi enfant avoeques lui , si vint en une moult bele lande et moult grant . 

