li vilains dist en reprovier 
que la chose a puis grant mestier 
que ele est viez et ariez mise 
por ce par sens et par devise 
doit chascuns lou suen chier tenir 
qu il en puet mout tost biens venir 
a chose qui mestier avroit 
mains sont prisiees orendroit 
les viez voies que les novelles 
por ce qu en les tient a plus beles 
et si sont miaudres par sanblant 
mes il avient assez sovent 
que les viez en sont les plus chieres 
por ce dist paiens de maisieres 
qu en se doit tenir totes voies 
plus as vies q as noveles voies 
ici conmence une aventure 
de la damoisele a la mure 
q a la cort au roi artu vint 
un jor de pentecoste avint 
que li rois artus cort tenoit 
a cardoil si con il soloit 
et si ot chevaliers assez 
de totes terres amassez 
qui a la cort venu estoient 
avec la roine restoient 
les dames et les damoiseles 
don il i ot assez de beles 
qui a la cort erent venues 
tant ont les paroles tenues 
que li baron apres mengier 
furent alé esbanoier 
parmi la sale amont as estres 
si regardent par les fenestres 
tot aval tres parmi un pre 
mes mout i orent pou esté 
que il virent sor une mure 
vers lo chastel grant aleure 
venir une seule pucele 
qui mout ert avenanz et bele 
la damoisele issi venoit 
que en sa mule point n avoit 
de frain ne mes seul lo chevestre 
li chevalier ce que pot estre 
entr aus durement s en mervellent 
mout en parolent et consellent 
et dient que bien lou savroit 
la roine s ele i estoit 
por quel besoing vient en la terre 
" keus " fait gauvains " alez la querre 
et au roi dites qu il i viegne 
que nul essoigne n o detiegne 
que a nos ne viegne orendroit " 
li seneschaus s en va tot droit 
ou la roine et li rois sont 
" sire " fet keus " venez amont 
ou vostre chevalier vos mandent " 
et il maintenant li demandent 
" seneschal que nos voillent il 
venez en avec moi " fet il 
" et je le vos ensaignerai 
l aventure vos montrerai 
que nos avon trestuit veue " 
atant la pucele est venue 
et devant la sale descent 
gauvains vet encontre courant 
et des autres mout en i corent 
et mout la servent et anorent 
mes bien paroit a son sanblant 
qu el n avoit de joer talant 
car mout avoit eu grant painne 
li rois la mande et len li moinne 
tantost con ele fu venue 
devant lou roi si lo salue 
" sire " fet ele " bien veez 
qu iriee et triste sui assez 
et toz jorz mes ensi serai 
ne james jor joie n avrai 
tantque mes frains me soit renduz 
qui mauvaisement m est toluz 
don perdu ai tote ma joie 
je sai bien que je lou ravroie 
se caienz avoit chevalier 
qui de ce s osast afichier 
qu i vousist ceste voie enprendre 
et se il lo me voloit rendre 
que trestote soe seroie 
si tost con je mon frain ravroie 
sanz chalonge et sanz contredit 
et je orendroit sanz respit 
por la soe amor tant feroie 
que ma mule li bailleroie 
qui lou menra a un chastel 
mout bien seant et fort et bel 
mes il ne l avra mie en pes " 
a cest mot s est keus avant tres 
et dit qu il ira lo frain querre 
ja n iert en si estrange terre 
mes il vialt qu ele lou besast 
primes ancoisqu il i alast 
et baisier la vost maintenant 
" ha sire " fet el " jusq a tant 
que lou freinc aiez lo beisier 
ne vos voil je mie otroier 
mes quant li frains sera renduz 
lors vos iert li chastiaus renduz 
et li baisiers et l autre chose " 
keus plus angoissier ne l en ose 
cele li redit et conmande 
que la mule onques ne desfende 
quele part qu ele voille aler 
keus n a cure de demorer 
iluec o aus plus longuement 
a la mule s en vet errant 
il i est montez par l estrier 
il n ot cure do convoier 
quant il voient que il s en va 
toz seus que conpaignon n i a 
ne il n i a arme portee 
forsque tant seulement s espee 
la pucele remest plorant 
por ce que bien voit et creant 
que de son frainc ne ravra mie 
a ceste foiz queque il die 
qui a l aler desor la mure 
qui s en vet courant l anbleure 
et la mule bien lo convoie 
qui bien a aprise la voie 
et tant avoit keus cheminé 
estes lo vos enforesté 
en une forest haute et grant 
mes n ot gaires alé avant 
quant les bestes de laienz s ont 
trestotes amassees sont 
lions et tigres et liepart 
totes s en vienent cele part 
por keu qui i devoit aler 
mes ainzqu il i poist passer 
se sont tant les hastees 
q a l encontre li sont alees 
et keus en a eu paor 
si aa c onques mes n ot graignor 
et dist que s il n eust enprise 
la voie por nule devise 
qu en li seust faire des mois 
n entrast il james en cest bois 
mes les bestes par conoissance 
de la dame et par enorance 
de la mule que eles voient 
les deus genouz a terre ploient 
ensi por l anor de la dame 
s agenoilloient de la jame 
et por ce a seur se tienent 
qu en la forest gisent et vienent 
ne la puent plus anorer 
mes keus n i vost plus demorer 
plus tost qu il puet d iluec s en part 
et li lion et li liepart 
s en vet chascuns a son abit 
et keus en un sentier petit 
ou la mule s est enbatuz 
qui n estoit mie trop batuz 
la mule lou sentier bien sot 
que maintes foiz alé i ot 
qui fors de la forest lo mainne 
ou mout avoit eu grant painne 
estes lo vos desforeté 
mes n ot gaires avant alé 
quant il vint en une valee 
qui mout estoit parfonde et lee 
et si estoit mout perillouse 
mout crueus et mout tenebrose 
q o siecle n a home si fort 
qui n i eust paor de mort 
s en la valee trespassast 
tot ades covient qu il i past 
voille o non li estuet 
il i entre quant miaus ne puet 
a quelque poinne i est entrez 
mes mout i est espoentez 
que il veoit el fons dedenz 
mout granz coluevres et sarpenz 
escorpions et autres bestes 
qui feu gitoient par les testes 
de coi il ot mout grant paor 
et pis li faisoit la puor 
que des cele ore qu il pot nestre 
ne fu mes en si puant estre 
et bien se va qu il n est chauz 
a po qu il n est do sen issuz 
et dist qu il vousist estre ancois 
avecques les lions o bois 
ou il avoit devant esté 
ja ne fera si grant este 
ne de chaut si tres grant ardure 
que laienz n ait toz jorz froidure 
con o plus mestre cuer d iver 
tant la mauvestie de l iver 
qui laienz ades est assise 
et tot ades i vente bise 
qui la grant froidure i apent 
si reventent li autre vent 
qui la dedenz sont ahurté 
tant i a de maleurte 
que n en diroie la moitie 
tant a tote voie esploitié 
qu il est venuz jusqu a l issue 
atant une plainne a veue 
si est auques aseurez 
tant fet qu il en est eschapez 
de l ardure de la puor 
ja ne quida veoir lo jor 
qu il fust de ce leu issuz 
en une plainne est descenduz 
a sa mule a la sele ostee 
lors voit il eve enmi la pree 
mout pres d iluec une fontaine 
qui mout estoit et clere et sainne 
et qui mout bien i avenoit 
avironee entor estoit 
de flors de pins et de genoivre 
maintenant sa mule i aboivre 
qu ele en avoit grant mestier 
il meismes por refroidier 
por ce que bele li sanbloit 
de la fontainne autresi boit 
puis a atornee sa mure 
si se remet en l anbleure 
car granz li sanble estre la voie 
ja ne quide mes que il voie 
ce que il aloit porchacant 
tant a alé keus chevauchant 
q a une grant eve est venuz 
mes de ce fu mout esperduz 
que parfonde la vit et large 
et si n i trueve nef ne barge 
ne nule planche ne passage 
tant a alé par lou rivage 
que par aventure a trovee 
une planche ne gaires lee 
mes nequedant bien lo portast 
se par desor aler osast 
que ele estoit de fer trestote 
auques lou passage redote 
puisque issi noire la voit 
si quide bien que nul esploit 
ne porroit faire de passer 
encor li vient miaus retorner 
que il soit iluec perilliez 
ancois en iert miaus conselliez 
et dit bien que dahez ait il 
se il se met en tel peril 
por tel noient por tel oiseuse 
trop li sanble estre perilleuse 
la voie que venuz estoit 
mes li passages li sanbloit 
estre plus perilleus assez 
atant s en est keus retornez 
si se remet en son train 
bien a tenu lo droit chemin 
ensi con il venuz estoit 
a la valee vint tot droit 
ou trova la pute vermine 
de chevauchier onques ne fine 
tot droit parmi tantqu il fu fors 
si fu il mout doillanz do cors 
et debrisiez et debatuz 
en la forest s est enbatuz 
o les bestes sauvages sont 
encontre venues li sont 
tantost con eles l aparcurent 
par tel air vers lui coururent 
que je quit bien qu il lo menjassent 
se por la mure n ou laissassent 
a qui il portoient anor 
et keus en a eu paor 
si grande que por dis citez 
ne vousist estre o bois entrez 
ne por tot l avoir de pavie 
fors do bois en la praerie 
est entrez devant lo chastel 
li rois artuz cui fu mout bel 
de ce que revenir lo voit 
as fenestres venuz estoit 
et gauvains et gueheriez 
et mes sire yvains et girflez 
et autres chevaliers assez 
que il i avoit apelez 
quant lo seneschal venu voient 
por la pucele querre envoient 
" damoisele " font il " venez 
vostre frainc orendroit avrez 
que keus est ja bien aprochiez 
si a lou frainc bien lo sachiez " 
mes il mentent qu il n en a mie 
et cele a haute voiz s escrie 
" certes s il avoir lo deust 
ja si tost revenuz ne fust " 
lors ront ses chevous et detire 
qui lors veist lo grant martire 
qu ele demoinne et lo duel 
" morte seroie ja mon vuel " 
fet se ele " se dieus m ait " 
et gauvains en riant li dist 
" damoisele un don me donez 
sire quel que mes ne plorez 
ainz mengiez et si soiez liee 
ja mar en seroiz deshaitiee 
que je vostre frain vos rendre 
et de bon cuer vos aiderai 
sire " dit ele " dites vos 
que mon frainc avrai a estros 
oil voir et je mengerei 
et tote haitiee serai 
mes q en convenant le m aiez " 
lors s en est gauvains afichiez 
que se ja nus avoir lou doit 
il lou ravra ou que il soit 
lors s est la pucele esmeue 
au pie de la sale est venue 
a sa mule et keus est alez 
a son ostel toz adolez 
mout tristes et mout angoisseus 
et li rois n o tient mie a jeus 
quant dite li fu et retrete 
la malvaistie que keus ot fete 
et por ce n ose a cort venir 
la parole plus maintenir 
ne voil a lui a ceste foiz 
mes de la damoisele orroiz 
conment ele est au roi venue 
tant a la parole tenue 
que gauvains li a creanté 
que li frains sera aporté 
et dist qu il l aportera 
ja en si fort leu ne sera 
son frainc mes qu il ait lo congie 
" mout volentiers li otroi gie " 
fet se li rois et la roine 
qui l outroient el lor encline 
et si fet mout gauvain haster 
mes gauvains la vialt acoler 
primes ancoisqu il s en alast 
il fu bien droiz qu il la besast 
ele mout volontiers lo bese 
or est la pucele mout aise 
car ele set bien tot sanz faille 
qu el lou ravra conmentqu il aille 
n i est donc plus ses plaiz tenuz 
gauvains a la mule est venuz 
si sailli dedenz les arcons 
plus de trente beneicons 
li a la damoisele oré 
et tuit l ont a dieu conmandé 
gauvains iluec plus ne sejorne 
mes d iluec maintenant s en torne 
mes s espee n i laissa mie 
entrez est en la praerie 
qui lo mainne vers la forest 
o les bestes sont a recet 
et li lion et li liepart 
maintenant s en vet cele part 
la o gauvains passer devoit 
a l encontre li vont tot droit 
tot maintenant que il revoient 
la que il conoissoient 
les deus genouz a terre plient 
vers lou chevalier s umelient 
par amor et par conoissance 
et ce est la senefiance 
que a force lou frainc ravra 
ja en si fort leu ne sera 
mes quant gauvains les bestes voit 
si quide bien et aparcoit 
que peor ot quant il passa 
et keus por ce s en retorna 
riant s en est outre passez 
ou petit sentier est entrez 
qui droit lou moinne a la valee 
qui si estoit envenimee 
si s en va sanz arestement 
que il n es redote noient 
tantque d autre part est venuz 
enmi la plainne est descenduz 
ou estoit la fontainne bele 
a sa mule a osté la sele 
si la torche et si la ratorne 
ilueques gaires ne sejorne 
que trop li est grieve la voie 
gauvains chemine tote voie 
tantque il vint a l eve noire 
qui estoit plus bruianz que loire 
de li tant voil dire sanz plus 
c onques si laide ne vit nus 
si orrible ne si cruel 
ne sai que vos en deisse el 
et si vos di sanz nule fable 
que ce est li fluns au deable 
par sanblant et par avison 
n i voit len se deables non 
et n i a mie de passage 
tant est alez par lo rivage 
que il a la planche trovee 
qui n est mie d un dor lee 
mes ele estoit de fer trestote 
auques lou passage redote 
et par ce voit bien et entent 
que keus n osa aler avant 
et que d iluec est retornez 
gauvains s est a dieu conmandez 
si fiert la mule et ele saut 
sor la planche qui pas ne faut 
mes assez sovent avenoit 
que la moitiez do pie estoit 
fors la planche par de desor 
n est mervelle s il a peor 
mes plus grant paor li faisoit 
ce que la planche li pleioit 
passez est outre a quelque painne 
mes ice est chose certainne 
que se la mule ne seust 
la voie que cheoiz i fust 
a ceste foiz s en est gardez 
maintenant s est acheminez 
qui fortune otroie et promet 
en un petit sentier se met 
qui lou moinne vers un chastel 
mout bien seant et fort et bel 
li chastiaus si tres forz estoit 
que nul asalt ne redotoit 
que clos estoit a la reonde 
d une eve grant lee et parfonde 
et si estoit tot entor clos 
de granz pieus bien aguz et gros 
et en chascun des pieus avoit 
mes qu en un seul ou il failloit 
une teste de chevalier 
gauvains ne vost mie laissier 
ne huis ne porte n i avoit 
li chastiaus si fort tornoioit 
con muele de molin qui muet 
et con la trompe que len suet 
a la corgiee demener 
tot ades li covient entrer 
mes mout durement se mervelle 
a soi meismes se conselle 
que senefie et que puet estre 
mout en voudroit bien savoir l estre 
mes nen est mie recreant 
atant sor lou pont tornoiant 
est arestez devant la porte 
et hardement mout li enorte 
que de bien fere ne recroie 
li chastiaus tot ades tornoie 
mes il dist que tant i sera 
qu a quelque painne i entrera 
ce li revient a grant anui 
que la porte est devant lui 
que ele l a mout tost passé 
mout a bien son point esgardé 
et dit qu il i entrera 
quant la porte endroit lui sera 
queque il doie avenir 
atant voit la porte venir 
si point la mule de randon 
et ele saut por l esperron 
si s est en la porte ferue 
mes ele i est si conseue 
par derriers si que de la queue 
pres de la moitie li desneue 
ensi est entrez en la porte 
et la mule mout tost l en porte 
parmi les rues do chastel 
cele qui do veoir fu bel 
et de ce est auques dolanz 
que il nen a trové laienz 
feme ne home ne enfant 
tot droit par desoz un auvant 
d une maison s en est venuz 
mes ancoisqu il fust descenduz 
s en vint uns nains parmi la rue 
toz abrivez si lo salue 
si li dist " gauvains bien veignant " 
et gauvains ne rest mie lant 
si li rent mout tost son salu 
et li a dit " nains qui es tu 
qui est ta dame et qui tes sire " 
mes onques ne li vost plus dire 
li nains ainz s en reva tot droit 
gauvains mesconnut ce qu il voit 
et se mervelle qu estre puet 
et li nains respondre ne vuet 
et se s il daignast a li prendre 
il li convenist raison rendre 
mes volentiers aler l en lesse 
maintenant vers terre s eslesse 
parmi une arche a regardee 
une cave parfonde et lee 
qui mout estoit basse soz terre 
mais il dit qu il voudra enquerre 
toz les reduiz ainzqu il s en aille 
ne se prisoit une maaille 
se trestot l estre ne savoit 
atant ez vos que issir voit 
de la cave amont un degre 
un vilain trestot herupé 
bien deist qui l eust veu 
qu il eust son oirre perdu 
mout sanble estre li vilains fel 
plus estoit granz que saint marcel 
et sor son col a aportee 
une jusarme grant et lee 
mes mout se mervelle gauvain 
de ce que il vit lo vilain 
mor resanble de moretaigne 
ou de ces vilains de champaigne 
que li solaus a toz tanez 
devant gauvain s est arestez 
si l a maintenant salué 
et gauvains a mout regardé 
sa contenance et sa figure 
" et tu aies bone aventure " 
fet gauvains " se por bien lo diz 
oil certes mes a hardi 
te tieng quant caiens ies venuz 
mout as or bien tes pas perduz 
qu il ne puet estre en serre 
li frains que tu ies venuz querre 
que bones gardes a entor 
mout t estuet rendre grant estor 
si m ait dieus ainzque tu l aies 
de noient " fet gauvains " t esmaies 
que certes assez en rendrai 
si m ait dieus ainz i morrai 
que je lo frainc n aie tot quite " 
et cil onques plus ne respite 
mes por ce qu il voit aserir 
cil s entremet de lui servir 
et tot droit a l ostel lo moinne 
de lui aseoir mout se painne 
la mule ra bien ostelee 
une blanche toaille lee 
a deus bacins prent li vilains 
si li done a laver ses mains 
que laienz n a plus de maisniee 
ja estoit la table dreciee 
o gauvains assist au mengier 
si menja qu il en ot mestier 
et cil l en done a grant plente 
si lo sert a sa volente 
tot maintenant que mengié a 
et li vilains la table osta 
et si li a l eve aportee 
une grant coche haute et lee 
li a fete por lui cochier 
car mout lo vialt bien aisier 
con a tel chevalier covient 
maintenant delez lui revient 
" gauvains " fet il " enz en cest lit 
sanz chalonge et sanz contredit 
girras tu toz seus anuit mes 
ice te demant tot en pes 
ancoisque tu t ailles cochier 
por ce que t ai oi prisier 
te partis orendroit jeu 
et por ce que je voi mon leu 
si pren tot a ta volente " 
et gauvains li a creanté 
qu il en prendra lo quel que soit 
" di " fet gauvains " que orendroit 
si m ait deus l un en prendre 
ne de mot ne te mentire 
que je te tieng a mon bon oste 
anuit " fait il " la teste m oste 
a ceste jusarme trenchant 
si la m oste par tel convant 
que la toe te trencherai 
lou matin quant je revenrai 
or pren " fet il " sanz contredit 
mout savre " fait gauvains " petit 
se je ne sai lou quel je preigne 
je prendre conmentqu il aviegne 
anuit la toe trencherai 
et lou matin te renderai 
la moie se viaus que la rende 
mal dahez ait qui miaus demande " 
fet li vilains " or en vien donc " 
lors lou moinne desor un tronc 
li vilains lo col li estent 
maintenant la jusarme prent 
gauvains si li coupe la teste 
a un cop que plus n i areste 
li vilains resalt 
sor ses piez et sa teste prent 
dedenz la cave en est entrez 
et gauvains s en est retornez 
si s est couchiez isnelement 
jusqu au jor dort seurement 
l endemain desqu il ajorna 
gauvains se lieve et atorna 
atant ez vos que li vilains 
revint toz haitiez et toz sains 
et sa jusarme sor son col 
or se puet bien tenir por fol 
gauvains quant il ot regardee 
la teste que il ot coupee 
mes ne lou redota noiant 
et li vilains parrole atant 
qui n estoit de rien esperduz 
" gauvains " fet il " je sui venuz 
et si te rapel de covent 
je ne l contredi de noient 
que bien voi que fere l estuet 
ne conbatre pas ne se puet " 
et si lou deust il bien faire 
mes desloiaute ne viaut fere 
por ce que li avoit 
dist que volentiers li tendroit 
" or vien donc " fet li vilains 
fors de laienz s en ist gauvains 
lou col li estent sor lo tronc 
et li vilains li dist adonc 
" lesse col venir a plente 
je n en ai plus " fet il " par de 
mes fier i se ferir i viaus " 
ce seroit domache et diaus 
si m ait dieus s il i feroit 
sa jusarme hauce tot droit 
qui lo fet por lui esmaier 
mes n a talant de lui tochier 
por ce que mout loiaus estoit 
et que bien tenu li avoit 
ce qu il li avoit creanté 
et gauvains li a demandé 
conment lou frainc porra avoir 
" bien lou porras " fait il " savoir 
mais ainzque midis soit passez 
avras tu de bataille assez 
que de gaber ne te tendra 
que conbatre te convendra 
a deus lions enchaenez 
n est mie trop abandonez 
li frains ainz i a male garde 
mau feus et male flame m arde 
s il i avoit dis chevaliers 
tant sai les deus lions a fiers 
que ja nus n en eschaperoit 
qui conbatre les lesseroit 
mes que ge t i avre mestier 
si t estuet ainz un poi mengier 
que tu voises a la bataille 
por ce que li cuers ne te faille 
ne que ne soies plus pesanz 
de mengier seroit il noiainz " 
fet gauvains " en nule maniere 
mes " porchace une armeure 
dont je me puisse aparrellier 
caienz a " fet il " bon destrier 
que nus ne chevaucha des mois 
si a assez autre harnois 
que volentiers te presterai 
mes tot ancois te mostrerai 
les bestes que tu armez soies 
savoir se tu te recreroies 
de conbatre avec lions 
si m ait sainz pantelions " 
fait gauvains " ja ne les verrai 
jusque a aus me conbatrai 
mes armez moi delivrement " 
et cil l arme tot erranment 
d armes bones de chief en chief 
qui bien en sot venir a chief 
et si li amainne un destrier 
gauvains i monta par l estrier 
que il n est de rien esperduz 
si li aporte set escuz 
qui li avront mout grant mestier 
et li vilains vet deslier 
un des lions si l i amoinne 
et li lions tel orgoil mainne 
si grant forsen et si grant rage 
que o ses piez la terre arrache 
et sa chaenne runge as denz 
quant il par fu fors de laienz 
et il choisi lo chevalier 
lors se conmence a hericier 
et de sa queue se debat 
certes qui o lui se conbat 
d escremir li convient savoir 
ne ne li convient mie avoir 
cuer de chievre ne de limace 
devant un une onie place 
lou lesse li vilains aler 
gauvains n ou daigne refuser 
ainz li passe trete s espee 
et cil a sa hure levee 
si lou fiert et cil refiert lui 
bien s entrefierent amedui 
au premier cop l a si feru 
que il li a l escu tolu 
li lions et a lui sachié 
cil li a autre aparellié 
li vilains et gauvains lou prent 
lou lion fiert par mautalent 
parmi l eschine de l espee 
mes la piaus est dure et serree 
si dure que ne puet trenchier 
o lion n a que correcier 
si li revient conme tenpeste 
si lou refiert parmi la teste 
de sa coe et li a tolu 
lou secont et lo tierz escu 
si que do quart nen a il mes 
" or puez tu trop atendre mes 
par ma barbe " fait li vilains 
lors lou fiert mes sire gauvains 
a estrous que tote s espee 
li enbat jusqu en la coree 
que lou lion estuet morir 
" or me laissiez l autre venir " 
fait il et li vilains lo lesse 
mout fet grant duel et si s engresse 
de son conpaignon que mort voit 
vers lou chevalier vient tot droit 
si lou requiert de tel vertu 
q au premier cop li a tolu 
et li vilains autre aparelle 
et de quanqu il puet le conselle 
et li lions li vient corant 
qui mout l enchauce par devant 
as ongles jusq a la ventaille 
li deronpi tote la maille 
et si li retout son escu 
et cil li a autre rendu 
mes or set bien et aparcoit 
gauvains que se il li toloit 
cestui que ce seroit moleste 
parmi la greve de la teste 
lo fiert de l espee trenchant 
que jusqu es denz tot lo porfant 
et li lions chiet a la terre 
" de cestui est finé la guerre " 
fet gauvains " et fete la pes 
or me rent " fet il " desormes 
lou frainc foi que tu doiz ton pere 
n ira mie issi par saint pere " 
fait cil " n i avra mestier ganche 
je verre ainz tote ta manche 
de ton hauberc de sanc vermel 
se tu viaus croire mon consel 
desarme toi et si menjue 
tantque force te soit venue " 
mes il ne vialt por nule peine 
et li vilains tot droit lo mainne 
parmi chanbres et parmi huis 
que bien savoit toz les reduis 
tantqu en la chanbre vient tout droit 
ou li chevaliers se gisoit 
qui parmi lou cors ert feruz 
" gauvains bien soiez tu venuz " 
fait il tantost con veu l a 
" fortune t a envoié ca 
por ce que je sui ja gariz 
et si tu es assez hardiz 
mes conbatre o moi t estuet " 
desqu autrement estre ne puet 
ja ce dit n o contredira 
et cil maintenant se leva 
qui s arme tot a son voloir 
mes trespassé vos dui avoir 
ce que ne doi pas trespasser 
ainz fait mout bien a reconter 
por ce que navrez se levoit 
une costume tele avoit 
quant un chevalier d autre terre 
por la pucele venoit querre 
lo frainc qui la dedenz estoit 
a lui conbatre se devoit 
et s il estoit par lui vaincuz 
ja eschanges n en fust renduz 
se de la teste non trenchier 
et puis en un des piez fichier 
de coi li chastiaus clos estoit 
et se autrement avenoit 
que cil refust par lui vaincuz 
uns autres pieus seroit feruz 
tantq autres chevaliers venist 
que cil par bataille vainquist 
ensi sont cil andui armé 
et li vilains a amené 
a chascun d aus un bon destrier 
et il i saillent sanz estrier 
et les escuz pendent as cous 
desormes en orroiz les cous 
maintenant qu il furent monté 
lors a li vilains apresté 
deus lances groses si lor baille 
por conmencier cele bataille 
lors s esloingnent li un de l autre 
puis s entrevienent tot sanz faudre 
par vertu tieus cous s entredonent 
a pou qu il ne se desarconent 
les lances brisent et esloissent 
et li arcon derriere froissent 
et deronpirent li estrier 
n i remest corroie a trenchier 
que ne puent lou fes soffrir 
a terre les estuet venir 
tout maintenant em piez revienent 
et les escuz enbraciez tienent 
durement a ferir s essaient 
sor les escuz tieus cous se paient 
que les estanceles en volent 
as espees les escuz dolent 
si que les pieces en abatent 
deus liuees s entreconbatent 
que seulement plain pie de terre 
ne puet l uns sor l autre conquerre 
si a mout gauvain anuié 
de ce qu il a tant detrié 
si lou requiert de tel vertu 
que trestot li a porfendu 
l iaume et lo cercle coupé 
et si l a lors si estoné 
que il est enbrunchiez vers terre 
et lo vassal a lui lou serre 
gauvains lou sache par grant ire 
et fait sanblant de lui ocirre 
et cil maintenant li escrie 
" gauvains ne m ocirre tu mie 
fous fui quant a toi me prenoie 
mes encor hui matin quidoie 
que soz ciel n eust chevalier 
qui contre moi s osast drecier 
et tu m as a force conquis 
et si te monte or a grant pris 
et je te quidoie trenchier 
la teste en ce pel fichier 
ou il n en a nules fichiees 
si ai totes celes trenchiees 
qui tot entor ce paliz sont 
a chevaliers qui caienz ont 
venu por autretel afere 
ausi quidoie je toi faire 
mes soz ciel tel chevalier n a " 
gauvains lo let et il s en va 
en la chanbre s est desarmez 
" vilains " fet gauvains " or pensez 
conment porrai lo frainc avoir 
gauvains " fait il " viaus tu savoir 
que tu as a fere premiers 
a deus serpens felons et fiers 
qui sanc gietent de leus en leus 
et par la boche lor salt feus 
conbatre te convient ancois 
mes bien saches que cil harnois 
ne t avra ja vers aus mestier 
un autre ve t aparellier 
qui plus ert forz et plus tenanz 
il a bien caiens quatre cenz 
hauberz tresliz forz et entiers 
qui furent a ces chevaliers 
dont tu vois les testes coupees " 
armes li a tost aportees 
li vilains de plusors manieres 
unes armes fors et entieres 
li baille por soi atorner 
lors dist gauvains " va amener 
les diables que tu disoies " 
fet cil " mes ainzque soit passez 
midis avras a fere assez 
il n a soz ciel home si fier 
fors moi qui les ost aprimier 
ne qui les ost neis veoir " 
gauvains li dist " ne te chaloir " 
lors va deslier les sarpanz 
qui mout par sont et fiers et granz 
li vilains et amainne amont 
qui mout sauvages bestes sont 
si que partot de leu en leu 
est ses escuz enpris de feu 
par vertu gauvains lou requiert 
tel cop de l espee lo fiert 
si con l escriture tesmoingne 
si que la teste li reoingne 
si l a tué isnelement 
ne sai que j alasse acontant 
mes ainzque midis fust passez 
les a andeus si conreez 
que tuit sont mort et detrenchié 
auques a lo vis entochié 
do sanc et de la porreture 
li vilains reprent l armeure 
de coi il conbatuz estoit 
mes ancoizqu il desarmez soit 
li nains petiz li vint devant 
qui primes par desoz l auvant 
vint a lui si lou salua 
ne plus dire ne li daigna 
ainz s en ala si fierement 
" gauvains " fet il " je vos present 
de par ma dame lo servise 
mes que il soit par tel devise 
que avecques li mengeras 
et a ton voloir en feras 
tot sanz contredit et sanz guerre 
do frain que tu ies venuz querre " 
lors dist gauvains qu il i eroit 
se li vilains lo conduisoit 
car mout bien se fioit en lui 
main a main s en vont amedui 
mout l a bien li vilains mené 
tant ont de chanbre en chanbre alé 
qu en la chanbre vienent tot droit 
o la dame en un lit gisoit 
qui avoit envoié lo nain 
por querre mon saignor gauvain 
maintenant que venu lo vit 
contre lui va si li a dit 
" gauvains bien soiez vos venu 
si m est il par vos avenu 
mout granz anuiz et granz domages 
que totes mes bestes sauvages 
avez mortes en ceste voie 
si vos covient il tote voie 
avec moi orendroit mengier 
onques voir mellor chevalier 
ne plus preu de vos ne conui " 
el lit s asient amedui 
mes ne fu mie ce me sanble 
li liz ne de sauz ne de tranble 
o la dame et gauvains seoient 
que li quatre pecol estoient 
tuit de fin argent sororé 
sus avoit un paile roé 
qui toz iert a pierres ovrez 
et autres richeces assez 
se descrire les vos voloie 
trestot mon tens i sueroie 
mes de ce n estuet a parler 
l eve demande por laver 
li vilains maintenant lor baille 
les bacins d or et la toaille 
lor aporte por essuier 
atant asient au mengier 
la dame et mes sire gauvains 
li nains les sert et li vilains 
que laienz n a plus de mesnie 
mout par est la dame haitie 
et bele chiere fait son oste 
trestot delez li coste a coste 
lo fet seoir la damoisele 
et mengier a une escuele 
qui mout lo loe et mout lo prise 
des mes ne faz autre devise 
ne plus ore ne vos en cont 
mes maintenant que mengié ont 
et la table lor fu osté 
l eve a la dame demandee 
li vilains maintenant li baille 
gauvain est tart que il s en aille 
que mout quide avoir demoré 
lors a la dame demandé 
lo frainc que bien lo doit avoir 
" sire " fet ele " mon pooir 
et moi met en vostre servise 
que mout avez grant chose enprise 
por ma seror en ceste voie 
je sui sa suer et ele est moie 
si vos en doi mout anorer 
s il vos plaisoit a demorer 
caienz a saignor vos prendroie 
et tot cest chastel vos rendroie 
dont j e encore trente huit 
dame " fet il " ne vos anuit 
tart m est ce vos di par ma foi 
que je soie a la cort lo roi 
que ensi l ai mis en covent 
mes donez moi delivrement 
lo frainc que je sui venuz querre 
trop ai esté en ceste terre 
or est ensi plus n i serai 
et neporquant bon gre vos sai 
do bien que vos me presentez 
gauvains " fait el " lo frainc prenez 
vez lou la a ce clo d argent " 
et il tot maintenant lou prent 
et mout tres grant joie en demoine 
et li vilains la mule amoinne 
gauvains met lo frainc et la sele 
congie prent a la damoisele 
et ele conmande au vilain 
qu il face mon saignor gauvain 
tot sanz enconbrier fors issir 
et lou chastel feist tenir 
tot qoi tantc outre fust passez 
mes sire gauvains est montez 
qui de la voie fu mout bel 
li vilains conmande au chastel 
qu il fust toz coiz et il s esta 
gauvains seurement passa 
et quant il a lou pont passé 
vers lou chastel a regardé 
et si a lors parmi les rues 
si granz conpaignies veues 
de gent qui laienz queroloient 
et si grant joie demenoient 
que se dieus l eust conmandé 
n i eust il pas plus joé 
li uns a l autre se deporte 
encor estoit desor la porte 
li vilains qui l ot fors mené 
et gauvains li a demandé 
quieus senefiance c estoit 
que la dedenz veu n avoit 
a l entrer ne petit ne grant 
et or i joie si grant 
que trestuit de joie tencoient 
" sire " fet il " repost estoient 
es crotes por les cruautez 
des bestes c ocises avez 
qui si grant effrois demenoient 
que quant par aventure issoient 
les genz fors por aucune ovraingne 
ne remansist q a quelque painne 
ne les covenist deslier 
s es aloient toz depecier 
par lor orgoil et par lor rage 
et or dient en lor langage 
dieus les a par vos delivrez 
et de toz biens enluminez 
la gent qui en tenebre estoient 
si grant joie ont de ce qu il voient 
qu il ne puent graingnor avoir " 
ice sachiez tres bien de voir 
a gauvain mout bien atalente 
maintenant se mist en la sente 
qui vers l eve lo moinne droit 
o la planche de fer estoit 
outre passe seurement 
tant ala apres chevauchant 
qu il est venuz en la valee 
qui de vermine est aornee 
outre est seurement passez 
dedenz la forest est entrez 
o les bestes sauvages sont 
maintenant q aparceu l ont 
contre li vont si lou convoient 
les deus genoz a terre ploient 
et de lui aprochier s aessent 
les piez et les janbes li baisent 
et font a la mule autresi 
gauvains de la forest issi 
qui de l aler ne tarda mie 
entrez est en la praerie 
qui do chastel estoit voisine 
li rois artus et la roine 
furent alé esbanoier 
et avecques maint chevalier 
qui de lor conpaignie sont 
de la sale es loges amont 
et gauvains tot ades venoit 
la roine primes lo voit 
si l a as chevaliers mostré 
a l encontre li sont alé 
et chevalier et damoiseles 
mout fu liee de ces noveles 
la damoisele quant el ot 
que mes sire gauvains 
cele cui estre doit li frains 
venuz est mes sire gauvains 
et la pucele va encontre 
" sire " fait ele " bon encontre 
vos doint dieus et tot lo deduit 
qu on puet avoir et jor et nuit 
et vos aiez bone aventure " 
fait cil qui descent de la mure 
a terre par l estrier d argent 
la pucele en ses braz lo prent 
si lou baise plus de cent foiz 
" sire " fait ele " il est bien droiz 
que je mete tot a devise 
lo mien cors en vostre servise 
que bien sai que ja ne l eusse 
par nul home que je seusse 
dedenz lo chastel envoier 
car mort en sont maint chevalier 
qui les testes coupees ont 
qui de l avoir nul pooir n ont " 
lors li a gauvains recontees 
les aventures qu ot trovees 
de la grant valee et do bois 
et de la fontainne a espois 
et de l eve qui noire estoit 
et do chastel qui tornoioit 
et des lions que il ocist 
et do chevalier qu il conquist 
et del vilain lo covenent 
et la bataille do sarpent 
et del nain qui lo salua 
et plus dire ne li daigna 
et coment apres li revint 
et conment mengier lo covint 
en la chanbre a la damoisele 
qui suer estoit a la pucele 
et coment li frains fu renduz 
et quant do chastel fu issuz 
conment il i avoit veues 
les queroles parmi les rues 
et conment issuz s en estoit 
sanz enconbrier et sanz destroit 
quant gauvains a ce raconté 
et la pucele a demandé 
congie as barons de la cort 
la roine guenievre i cort 
et li rois et li chevalier 
i sont alé por li proier 
qu avec aus laienz demorast 
et des chevaliers un amast 
qui sont de la table reonde 
" sire damedieus me confonde " 
fet ele " se j onques osasse 
se volentiers ne demorasse 
mes je ne puis por nule painne " 
sa mule demande on li mainne 
si est montee par l estrier 
et li rois la vet convoier 
mes ele dit que nul conduit 
ne vialt avoir ne lor anuit 
et si estoit il auques tart 
congie prent et si s en depart 
si se remist en l anbleure 
de la damoisele a la mure 
qui s en est tote seule alee 
est ci l aventure finee 
