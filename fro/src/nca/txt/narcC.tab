qui tout veut faire sans consel 
se maus l en vient ne m en mervel 
en toute riens est bien droture 
c on i esgart sens et mesure 
bien doit cil qui en mer se met 
veoir que li tans li pramet 
et quant il voit qu il a bon vent 
si peut nagier seurement 
ausi qui s entremet d amer 
et par savoir le veut mener 
bien doit garder au comencier 
qu il ne s i laist trop enlacier 
car desque len est entremis 
et il en est auques aquis 
puis n est il pas a son plaisir 
soit soit maus n en poeut partir 
mais neporquant quant il vient 
ke cil qui fole amor maintient 
en est il bien raisons et drois 
et en est il bien raisons et drois 
que cele en oie sa proiiere 
ne ne soit pas vers li trop fiere 
ke tost en poeut avoir damage 
par son orgeul par son outraige 
amors ke nature consent 
dequ ele a anbedeus se prent 
et de tout est a lor plaisir 
est bien loiaus a maintenir 
et s il avient que femme prit 
qui que il soit qui l escondit 
je voel et di sans entreprendre 
que on le doit ardoir u pendre 
de maintes gens avons veu 
qu il lor en est mesavenu 
narcisus qui fu mors d amer 
nous doit assanple demostrer 
amors blasmoit et sa poiscance 
ki puis en prist aspre venjance 
a tel amor le fist aclin 
dont il recut mort en la fin 
uns devins ert de tebes nés 
qui de voir dire ert esprovés 
on ne pooit apercevoir 
ne par experiment savoir 
k il deist onques se voir non 
por c ert a tebes de grant non 
une dame de la cite 
li a un sien enfant porté 
que li die ce qu il en sent 
se porroit vivre longenent 
et cil dit tout sans envie 
' gart bien qu il ne se voie mie " 
' ne vivra gaires s il se voit " 
cele l entent qui pas ne l croit 
gabant s en torne si dist bien 
que sa parole ne vaut rien 
lonc tans en furent en doutance 
et en la fin fu la provance 
narcisus crut et devint grans 
et ja pooit avoir zz ans 
gens fu de cors grans par mesure 
onques si bele creature 
ne fu mais nee ne si gente 
nature i mist toute s entente 
au deviser et au portraire 
et a grant painne le pot faire 
tant com el en ot devisé 
car tant i mist de la biaute 
q onques ne pot rien porpenser 
k iloeuques ne vausist mostrer 
primes a fait les eus rians 
sinples et vairs clers et luisans 
mais estre tot cou qu il i fist 
li dius d amors di sien i mist 
il li asist un doc regart 
ki tot le mont esprent et art 
puis fist le nes et puis le face 
clere plus que cristaus ne glace 
les dens fist blances coume nois 
puis les aorne trois et trois 
quant ot par li cascune asise 
les levres joint en itel guise 
c un poi i laisa d ouvreture 
tout par raison et par droiture 
et quant ele ot fete la bouce 
amors une doucor i touce 
femme qui une fois la sent 
de s amor alume et esprent 
apres li forma le menton 
et de totes pars environ 
li vait polissant a sa main 
tant qu il l a fait soef et plain 
cler et gissant fait le sorcil 
le cuir del front tenre et soutil 
caviaus crespés recercelés 
qui plus luisent c ors esmerés 
quant tot ot fait a son creant 
par le viaire li espant 
et par le face qu il ot painte 
une color qui pas n est fainte 
ki ne cange ne ne se muet 
tant ne fait bel ne tant ne pleut 
ne se desfait en nule fin 
tes est au soir com au matin 
mesleement blance et vermeille 
amors meisme s en merveille 
coument ele l a fait si bien 
tout esgarde n i blasme rien 
de quanqu il voit li est avis 
que ne puet estre mius assis 
par tel entente et par tel cure 
et par tel sens le fist nature 
li valles avoit ja xx ans 
si ert mout biaus et avenans 
et amoit ja bos et riviere 
c ert ses deduis et sa proiiere 
k il puisse cerf u porc trover 
ne n en poeut pas son coeur torner 
d amer n a soing ne rien n en set 
dames en canbres fuit et het 
par aventure ert repairiés 
de bois tout las et traveilliés 
de corre estoit tous escaufés 
s en ert creue sa biautes 
si ot plus fresce la color 
ensi pasoit les une tor 
la fille au roi de la cite 
des fenestres a jus gardé 
dane ot non la damoisele 
en tote tebles n ot si bele 
ele coisist le damoisel 
voit le si fier si gent si bel 
graisle par flans espes par pis 
les bras bien fais auques vautis 
lons et grailes avoit les dois 
et les jambes et les pies drois 
voit le ceval qui se desroie 
et fait fremir toute la voie 
de tout cou qu ele li voit faire 
ne li pot onques rien mesplaire 
tant l esgarde que ne se muet 
com onques aviser le puet 
mout se merveille et si a droit 
por quoi si volentiers le voit 
que qu ele doute en son corage 
si est en zz pense volage 
amors regarde cele part 
voi la douter s i lance un dart 
la pucele se sent ferue 
tot maintenant s est esperdue 
ele cai tote pasmee 
a painne s en est relevee 
sa main touce par tot son cors 
savoir se plaie i pert defors 
ele apercoit que c est amors 
qui li mosterra de ses tors 
lores si dit en souspirant 
au diu d amors que doute tant 
' ahi amors com es poisans " 
' com est ta segnourie grans " 
' tu ne doutes conte ne roi " 
' les plus cointes mes en esfroi " 
' amors est rage et derverie " 
' ki toute gent enserre et lie " 
' amors escaufe amors esprent " 
' amors decoit traist et ment " 
' amors ocit amors destraint " 
' amors noicist viaire et taint " 
' amors atrait amors enlace " 
' amors met gent en fole trace " 
' amors les fait tant cevaucier " 
' qu il n ont mes voie ne sentier " 
amors a si la cose esprisse 
qu ele ne set mes en quel guise 
ele le puise contenir 
pense et apres fait zz sospir 
or sent froidure or i a caut 
toute fremist tranble et tresaut 
en molt peu d ure est si atainte 
qu ele en a ja la face tainte 
la nuis revient li jors trespasse 
la pucele est de penser lasse 
ses lis est fais vait s en gesir 
torne et retorne veut dormir 
mais ne poeut estre amors ne lait 
' lasse " fait ele ' mal m estait " 
' ne puis dormir ne reposer " 
' torner m estuet et retorner " 
' en paine sui et en travail " 
' qu est ce que j ai por quoi tresail " 
' or resent je trop dur mon lit " 
' de diu soiient tot cil maudit " 
' ki le devoient anuit faire " 
' tant son felon et deputaire " 
' hau hau or me sui aperceue " 
' pas n est la coute bien meue " 
' ne quit que onques fust tornee " 
' la plume i est amoncelee " 
' queus merveille est ce que je veil " 
' de ce prendrai je boin conseil " 
' je ferai ces femmes lever " 
' ma coute estuet a retorner " 
lors vest une grise pelice 
si vait au lit a sa norice 
lever le fait si li a dit 
que li reface tout son lit 
cele si fait eneslespas 
oste le coute et tous les dras 
si remue neis l estrain 
ele mesme i met la main 
torne retorne fiert et bat 
or le veut haut or le veut plat 
or veut haut cief or veut bas pies 
or est li caves trop bassiés 
or est estrois or est trop grans 
or est a une part pendans 
la norice vait maudiscant 
por cou qu il n est a son talent 
avis li fu que bien estoit 
savés por quoi que ele avoit 
le jovencel entroublié 
mais quant ele ot un poi esté 
et il li est menbré de lui 
dont li recomence son anui 
' lasse " fait ele ' que peut estre " 
' je ne gis pas bien sor senestre " 
' or sui sor destre que me caut " 
' ce ne me nuist ne ne me vaut " 
' ne puis trover engien ni art " 
' que j aie bien de nule part " 
' ou c est li lis dont je me dueuil " 
' u plus sui tenre que ne suel " 
' u j ai el cors ne sai quel rage " 
' qui m escaufe mon corage " 
' quant voil dormir si me fremis " 
' or me relief or me regis " 
' or reveul a celui penser " 
' que je vi ier par ci passer " 
' k ai ge a faire de ce vassal " 
' c est la riens qui plus me fait mal " 
' quant me menbre de sa biaute " 
' biaus est qui caut s il n a bonte " 
' il est espoir fel u vilains 
' u envieus u d ire plains " 
' qu est ce que di k a il vers moi " 
' mespris de quoi blasmer le doi " 
' por quoi loer je m en doi taire " 
' ja seul jou estre deboinaire " 
' dont me vient ore felonnie " 
' sos ciel n a home qui ja die " 
' qu il ne soit biaus et sans mesure " 
' nus hom de si bele faiture " 
' poroit dunques estre mauvais " 
' tort ai je ne l blasmerai mais " 
' certes il est et biaus et buens " 
' et toi que caut ja n en iert tuens " 
' a que faire sera il tiens " 
' ja n est il pas raisons ne biens " 
' ne drois que je demant baron " 
' se par le conseil del roi non " 
' consel lasse si lonc respit " 
' ja n aie joie ne delit " 
' ja certes se je sens avoie " 
' le sien consel n en atendroie " 
' dont te vient or ceste parole " 
' orains fus sage or es fole " 
' veus tu par toi tel consel prendre " 
' dont ne te vient il mius atendre " 
' fille es de roine et de roi " 
' segnor te donront endroit toi " 
' auques t estuet por cou souffrir " 
' et se il n est a mon plesir " 
' qu est ce dane dont n as tu honte " 
' ses tu donques ke plaisir monte " 
' plaist toi cil plus oil par foi " 
' mais je n en sai prendre conroi " 
' ne puis mie molt bien veoir " 
' coment je li face savoir " 
' veus qu il le sace oil molt bien " 
' car il me plaist sor toute rien " 
' et tot quanque je li voi faire " 
' e dius cui ne porroit il plaire " 
' que je le vi si bel si gent " 
' ques pies vi es estriers d argent " 
' quel vis quel cors ques bras ques mains " 
' ques ert sa sele et ses lorains " 
' ques eus quel bouce por baisier " 
' com il seoit bel au destrier " 
' e dius porrai je vivre tant " 
' ke j en face auques mon talant " 
' que je ne soie de lui privee " 
' ce m est avis boer fuscce nee " 
' avis ancois est voiirs sans faille " 
' lasse com sui en grant bataille " 
' ne se que face ains me merveil " 
' mestier aroie de consel " 
ensi se demente par soi 
tote nuit est en tel esfroi 
or pluere or pense or gist or siet 
or li replaist qu ele se liet 
or se castie or se conforte 
et puis se vauroit estre morte 
en grant torment en grant dolor 
fu tant que vint desi qu au jor 
grevee estoit et traveillie 
lors est un peu asouagie 
de tel angoisse et de tel mort 
li oeul li cloent si s endort 
eins que peust le jor coisir 
se resveill ne poeut dormir 
et vait ester a la fenestre 
garde sor destre et sor senestre 
savoir se verroit nule part 
celui qui si l escaufe et art 
car par ileuques doit passer 
et a tele eure en bos aler 
et quant ele a tant atendu 
cline s avant si a veu 
de loing venir le jevencel 
mais onques mais ne vit si bel 
ne si bien fait si com li sanble 
donc se plaint puis sospire et tranble 
ele l esgarde et est en pes 
tant con le pot veoir de pres 
mais qu ele le vit eslongié 
faut li li cors plaissent li pie 
pasmee ciet el pavement 
puis recomence son torment 
primes li plaist qu ele li mant 
apres reprent autre talant 
et dist qu ele ne set mesage 
cui ele ost dire son corage 
' a dius " fait ele ' en com grant paine " 
' me met cis maus qui si me mainne " 
' ainc mais ne seu je nient d amer " 
' et or me fait color muer " 
' onques mais ne soi qu amers fu " 
' or a primes l ai couneu " 
' or me fait il sans froit tranbler " 
' ne sai de moi consel doner " 
' se cil que je tant ain m amast " 
' u se estoit qui en parlast " 
' et mes peres consentoit " 
' bien le porroie avoir par droit " 
' mes n est pas drois que je l requiere " 
' asses somes d une maniere " 
' d une biaute et d un eage " 
' se nous ne soumes d un parage " 
' il est asses de haute gent " 
' si ne soumes mie parent " 
' dane que vas tu devissant " 
' ce ne te vaut ne tant ne quant " 
' tes pere n a de cou que faire " 
' trop entent a son autre afaire " 
' ke porrai je donc devenir " 
' je ne puis mais cest mal souffrir " 
' mander li veil ce que je quier " 
' n a mesage ne l os cargier " 
' mais je criem qu il ne m escondie " 
' et s il del tout m escondisoit " 
' autres mesages qu i feroit " 
' nus ne fera ja si lo cose " 
' com cil cui ele est quant il ose " 
' quel part le cuides tu trover " 
' coment porras a lui parler " 
' de ce n ai je nule pauor " 
' le matin le verrai au jor " 
' bien m en istrai ja ne l savront " 
' cil qui en la canbre gerront " 
' ja l atendrai en cel cemin " 
' par u il vait cascum matin " 
' quant ert des autres eslongiés " 
' irai se li carai as pies " 
' prierai li por diu merci " 
' quant li arai tout regehi " 
' conterai li toute ma vie " 
' com amors m a en sa baillie " 
' qu est ce dane que tu redis " 
' est tous tes sens si tost peris " 
' as tu tote bonte perdue " 
' ques rage t a si esmeue " 
' es tu si fole et si dervee " 
' ke tu iras tote esgaree " 
' ses tu que soies fille a roi " 
' asses est mius que je li die " 
' de ce prendrai je bien conroi " 
' amors n a soing de seignorie " 
' cil n ainme pas qui bien ne prie " 
' lasse tout ai perdu le sens " 
' k ai j ore dit quant me porpens " 
' si me retieng del tout por fole " 
' ne me tieng point en ma parole " 
' ne sai que voil aler tracier " 
' car ne sai voie ne sentier " 
' cui caut ce ne me grieve rien " 
' amors m avoiera molt bien " 
quant tout ot dit et devisé 
si a son consel trouvé 
qu ele i ira a cou se tient 
la nuis s an va li jors revient 
la pucele fu en freor 
ne dormi onques duque au jor 
si tost com la clarte en vit 
tout souavet eisci du lit 
merveille est d amor qui tant fait 
qui tot enbrace et tot atrait 
sage home fait estre sans honte 
savoirs qu il ait riens ne li monte 
il l ensenge a aler par nuit 
seurement et sans conduit 
quant plus fait lait tans et oscur 
mout a le cuer felon et dur 
ja de nului n ara pitie 
desque l a pris et enlacié 
tout le cuer li tranble et esmuet 
tant le maine com il plus puet 
tes eure est dusques a la mort 
amors n i garde droit ne tort 
ceste dane fille le roi 
a il ja si traite vers soi 
ne set dont est de quel parage 
ne ne tient pas son fol corage 
cuide bien soit quanqu ele fait 
e dius com a empris fol plait 
ele a la cambre desfremee 
par un guicet s en est enblee 
et vait si com cemins li dure 
dequ a zz bos ne s aseure 
qui pres estoit de la cite 
car ele avoit bien esgardé 
des fenestres u ele estoit 
que li valles iloc venoit 
lors est en un buisson asisse 
tote nue fors de cemisse 
et affublee d un mantel 
aloeuc atent le jovencel 
et lors porpense que dira 
' dius " fait ele ' quant il vendra " 
' donés que j aie hardement " 
' de tout dire seurement " 
a itant fine sa raisons 
garde si voit ses conpaignons 
et quant il sont venu si pres 
que veoir ne les ose mes 
endroit un abre se repont 
cil passent outre si s en vont 
et narcisus venoit ariere 
tos sous parmi une quariere 
ja estoient si conpaignon 
bien loing le trait a zz bojon 
tot droit a lui vint la pucele 
cil l esgarda si la vit bele 
por ce qu a tele eure est levee 
cuide que soit diuesse u fee 
del ceval descent si l encline 
pres de lui se trait la mescine 
eins que li die autre parole 
les eus li baise si l acole 
il se merveille por que l fait 
demande li qui est u vait 
' sire " fait ele ' or ne t anuit " 
' une lasse cui tos biens fuit " 
' qui molt petit prise sa vie " 
' se por cou non qu en toi se fie " 
' biaus sire ce te di jou bien " 
' je te desir sor tote rien " 
' mes cueurs est molt por toi destrois " 
' des ore mais est il bien drois " 
' que tu aies de moi merci " 
' ne l te mant pas ains le te pri " 
' je pri por moi nient por autrui " 
' esgarde saces qui je sui " 
' je qui ensi paroil a toi " 
' sui fille ton seignor le roi " 
' por t amor pens et jor et nuit " 
' amors m a ca livré conduit " 
' amors me done hardement " 
' n i venisce pas autrement " 
' or ait merci qui merci crie " 
' car en toi pent tote ma vie " 
' tu seus me peus sante doner " 
' mout nous poons bien entramer " 
' biaus sire otroie moi t amor " 
' rent moi sante tol moi dolor " 
' car asses somes d un ae 
' d une maniere de biaute " 
narcisus l entent si sorrist 
esgarda la et se li dist 
' par diu pucele molt es fole " 
' quant onques en meus parole " 
' et male cose as molt enprise " 
' qui ja t es d amer entremise " 
' encor te venist mius dormir " 
' com osas ca sole venir " 
' merveille as fait trop es hardie " 
' ce tien je molt a grant folie " 
' doit ensi aler fille a roi " 
' n apartient pas n a moi n a toi " 
' k amer sacons ne tant ne quant " 
' car trop somes encor enfant " 
' tu dis qu amors te fait mal traire " 
' de ce ne te puis jou droit faire " 
' je ne sai rien de tel ahan " 
' ne ne l asaierai auan " 
' mais se c est voirs que mal te face " 
' garde remain ja diu ne place " 
' que je l assai por mal avoir " 
' je ne quir rien d amer savoir " 
' mais je te lo va t en ariere " 
' tu pers et gastes ta proiiere " 
quant ele l ot vers lui se trait 
sospire pleure rien ne fait 
et gete ariere son mantel 
tote est nue le cors a bel 
tant l a destrainte la froidure 
et la voie qui trop est dure 
li sans li saut parmi l orteil 
qui tot le pie li fait vermeill 
l iaue li ciet aval la face 
et goint les mains vers lui et lace 
cil l esgarde si la voit bien 
et dist que ce ne li vaut rien 
les mains plus blances que n est nois 
nues sans gans et sans orfrois 
voit les eus plorer tenrement 
qui l esgardent molt doucement 
la car blance sor la cemise 
nule pites ne l en est prise 
dius si dur cuer et si felon 
sou siel n a si rice baron 
prince conte ne roi si haut 
enpereor ne amiraut 
ki longement se tenist mie 
qu il ne plorast de conpaignie 
de quanqu ele li dit n a cure 
tort a de rien ne l aseure 
encore avoit a dire asses 
quant narcisus en est alés 
cele remaind de del se pasme 
et quant revient sa vie blasme 
' lasse " fait ele ' or sui je morte " 
' que nule riens ne me conforte " 
' or sui je morte et mal baillie " 
' quant m esperance est si faillie " 
' que riens que je die n avient " 
' tos biens me fuit tos maus m avient " 
' dane je te disoie bien " 
' onques croire ne vausis rien " 
' que il m osast ensi baillir " 
' par dieu toi a il fait faillir 
' bien le counois et si m en plaing " 
' et or me torne a grant desdaing " 
' moi a il escondite moi " 
' donc ne sui jou file le roi " 
' et il fius a un suen home " 
' a dius con ci a pesant some " 
' si greveus fais a sostenir " 
' que porai je ore devenir " 
' dius com mar furent si bel aieul " 
' ki si sont plain de grant orgueil " 
' s il fust lais si m en pesast viaus " 
' ce poise moi qu il est si biaus " 
' vilainnement parla a moi " 
' que li desplot ne sai par foi " 
' que li pot il en moi desplaire " 
' ce qu il est fel et deputaire " 
' sui gentius femme sui pucele " 
' sui asses gente et asses bele " 
' ai biaus pies et beles mains " 
' il n i a el il est vilains 
' et fel et mout mal afaitiés " 
' lasse dont ne vit il mes pies " 
' por lui sanglens et espinés " 
' ne ne s est pas amesurés " 
' ice que est que je di ore " 
' ja l ain jou trop et plus encore " 
' voire par diu et voul amer " 
' je ne le puis entroblier " 
' or m est s amors tote novele " 
' car sa biates qui me rapele " 
' quant m en voeil partir me ratrait " 
' ne me caut de quanque il a fait " 
' se il encor se repentoit " 
' et por amender venoit " 
' mais il n a soing d ofrir droture " 
' car il est de male nature " 
' ne l puis laiscier ne l puis gerpir " 
' ne me puis de s amor partir " 
' ne sai por qoi si m en merveil " 
' or m estuet querre autre conseil " 
' or i envoierai mesage " 
' il n ara ja si dur corage " 
' se je revieng sovent a lui " 
' que je ne l vainque par anui " 
' or me desplaist quanques je di " 
' car jou meisme i failli " 
' por qu i envoierai autrui " 
' ne sai que fac ne sai u sui " 
' qui sui je donc qui est mes pere " 
' li rois est ore et qui ma mere " 
' donc ne ses tu qui la roine " 
' je n ai ami je n ai parent " 
' je n ai conseil de boine gent " 
' mencongne est ains sui orfeline " 
' par diu si es tu es dane " 
' ai je donques le sen dervé " 
' ja soloie je estre plus sage " 
' sui je devenue sauvage " 
' que faz en bos que sui ci quisse " 
' je me contieng en male guise " 
' ce fait amors qu est amors lasse " 
' ne sai plus a droit le nomase " 
' se je desisce derverie " 
' mener me fait molt male vie " 
' or sui en pais or sui en guerre " 
' vous diu du ciel et de la terre " 
' et cil del ciel et de la mer " 
' vos tuit qui rien savés d amer " 
' et qui estes en sa baillie " 
' et tu venus qui m as traie " 
' ensanble au diu d amors ton fil " 
' giete me hors de cest peril " 
' et de celui prendés vengance " 
' por cui je muir sans esperance " 
' faites qu il sace qu est amors " 
' si qu il ne puist avoir secors " 
li diu ne l ont pas mesoie 
bien sera fet quanqu ele prie 
ele vient droit a son guicet 
dedens sa canbre se remet 
narcisus ot zz cerf meu 
et toute jor l orent seu 
molt par faisoit angouseus caut 
car li solaus estoit mout haut 
et quant miedis fu passés 
li valles fu molt escaufés 
de ses conpaignons se desoivre 
si va querant eve por boivre 
lors a trové une fontainne 
qui mout ert clere et douce et sainne 
desus est l erbe haute et drue 
ki tout entor estoit creue 
il voit l iaue parfonde et bele 
cler le ruisel et la gravele 
descendus est desus le mabre 
son ceval atace a un abre 
iloques li plot a remaindre 
et quant il vaut son soif estaindre 
d un autre soif est escaufés 
ki graindre mal li fait asses 
quant il se baise et il boit 
dedens en la fontaine voit 
l onbre qui siet de l autre part 
avis li est qui le regart 
cuide ce soit fee de mer 
qui la fontaine ait a garder 
mout esploite amors en poi d eure 
quoi que cil siet et il demeure 
et l onbre en la fontaine voit 
mout se merveille que ce soit 
se l comence si a amer 
que il n en pot ses eus torner 
quant plus l esgarde plus li plaist 
ne sone mot ancois se taist 
car il crient s ele l ot parler 
que n i voille plus demorer 
mes mout esgarde viseument 
le vis le cors que voit si gent 
loe les eus les mains les dois 
mout est angouseus et destrois 
ne set qu il voit l iaue li ment 
il se loe si ne l entent 
c es sa biautes qu iloques voit 
et il meismes se decoit 
c est cil qui or blasmoit amor 
or l a ja mis en tel freor 
or li prie souspire et pleure 
or li prie qu il le seceure 
mais esgarés est d une cose 
ne se poeut taire et parler n ose 
plaint soi apres fait un sospir 
de parler ne se puet tenir 
' cose " fait il ' que laiens voi " 
' ne sai coument nomer te doi " 
' se dois estre ninphe apelee " 
' u se tu es duesse u fee " 
' qui que tu soies vien ca fors " 
' et si me mostre tot ton cors " 
' tu ne dois pas estre trop fiere " 
' vien ca que te trais tu ariere " 
' por qu es orgelleuse vers moi " 
' ne sui gaires mains biaus de toi " 
' maintes fois ai esté requis " 
' or sui de male ardor espris " 
' or sen je bien com lor estoit " 
' qu eles se plaignoient a droit " 
' que te vais tu or reponant " 
' parole a moi si vien avant " 
' legierement i pues passer " 
' entre nos deus n a nule mer " 
' mais un peu d iaue qui m ocit " 
' las entent ele que j ai dit " 
' nenil espoir trop est parfont " 
' par diu si fait et si respont " 
' je li voi les levres movoir " 
' mais l oie n en puis avoir " 
' l iaue ne laist la vois venir " 
' et fait que ne la puis oir " 
' e las por quoi ne l oi parler " 
' que ne se vient ca fors mostrer " 
' u ce li vient de grant orgueil " 
' u el ne veut cou que je voeil " 
' car quant je ri je li voi rire " 
' quant je sospir ele souspire " 
' et quant je plor ele autretel " 
' k el ne fine ne ne fait el " 
' devant que l autre cose face " 
' je voi les larmes en la face " 
' ne mes caviaus ne puis je traire " 
' que ne li voie autretel faire " 
' mais por que l fait s ele m amast " 
' ele iscist hors si se moustrast " 
' u ensi me veut escarnir " 
' u ne poeut pas a moi venir " 
' que ferai jou que porrai dire " 
' or pens or plor et or veul rire " 
' or resent mal et or me dueil " 
' et or ne resai que je voeil " 
' le cuers m escaufe et puis ai froit " 
' quel froidure ai je que ce doit " 
' desqu il fait si grant caut ca fors " 
' que jou ai froit dedens le cors " 
' or me menbre que j oi dire " 
' que tel torment et tel martire " 
' et tel vie seulent mener " 
' cil qui s entremetent d amer " 
' est dont amors qui si me mainne " 
' et me fait traire mal et painne " 
' d amors ne doi je riens savoir " 
' si sai qu il est de grant pooir " 
' et qu il me destraint et travaille " 
' tant sai je bien et croi sans faile " 
' mais dont il est ne qui il soit " 
' u il converse u on le voit " 
' quel gent quel terre il a sous soi " 
' ce ne puis jou savoir par moi " 
' c ai jou a faire de lu querre " 
' de son pais et de sa terre " 
' se je l demant asses est pres " 
' dedens moi le sent mout engres " 
' ne m estuet pas que loing le quiere " 
' or ai veue sa maniere " 
' or m est avis que je sai bien " 
' dont est unques mais n en soi rien " 
' nés fu dedens une montaigne " 
' es roces de terre griffaigne " 
' u tos jors a et noif et glace " 
' dur a le cors dure a la face " 
' cuer d aimant vaines de fer " 
' ses repaires est en infer " 
' ne fu pas sages ains mesprist " 
' qui es nonbres des dieus le mist " 
' n avoit mie bien esgardé " 
' son felon cuer sa crualte " 
' diu ne font pas mal a la gent " 
' mais amors veut tos jors torment " 
' as haus homes est fel et durs " 
' et buens as sers et as tafurs " 
' ja ne querai que venus die " 
' qui ait el ciel nule baillie " 
' or es tu ja d amor mout sages " 
' qui t en a tant dit tes corages " 
' je ne cuit pas que ce puist estre " 
' que tu en saces tant sans mestre " 
' amors est mastre qui me duist " 
' qui dedens le cors m art et cuist " 
' il m aprent tote sa nature " 
' et si m angousce sans mesure " 
' a douce riens qui si m esprens " 
' se tu savoies queus tormens " 
' et queus painnes jou ai por toi " 
' tu venroies parler a moi " 
' ge muir en fin n i a conseil " 
' ains que demain voie soleil " 
' me porra on ci trover mort " 
' s avoir ne puis autre confort " 
' mout est tes cuers u fel u fier " 
' car molt m esgardes volentiers " 
' si com j entent a ton sanblant " 
' et si ne veus venir avant " 
' et je molt doucement te pri " 
' que tu aies de moi merci " 
' ce que je fas je te voi faire " 
' onques riens ne me peut mes plaire " 
' tot le mont ai por toi laissié " 
' tu m as del tout vers toi plaissié " 
ensi se plaint n en pueut partir 
iloeques veut vivre u morir 
ne li puet plaire autres consaus 
ja ert abaissiés li solaus 
tote la nuit fu en dolor 
iloeques fu desi au jor 
onques ne menga ne ne but 
ne sa folie n apercut 
que que il pleure et grant dol mainne 
les larmes troblent la fontainne 
et por l iaue qui torble estoit 
ne pot veoir co qu il soloit 
' a las " fait il ' qu est devenue " 
' u est alee or l ai perdue " 
' et je sui ci remes tous sous " 
' caitis dolans et angouscous " 
' nule arme o moi ci ne remaint " 
' fors seul amors qui me destraint " 
' sa conpaignie ne me faut " 
' morir m estuet et moi que caut " 
' mius veul morir isnelement " 
' qu en tel paine estre longement " 
lors se regarde puis si voit 
l unbre qui en l iaue aparoit 
sosrit et or li est avis 
que cele li a fait un ris 
lors est encore plus destrois 
baise l eaue plus de cent fois 
avis li fu que mout ert pres 
ne retenir ne se pot mes 
gete les bras cuide le prendre 
mais me set tant lancier ne tendre 
qu il puise savoir ne trover 
lors se comence a porpenser 
si voit que prendre ne la pueut 
et molt est pres si ne se muet 
ensi li fuit si le decoit 
et quide que fantosmes soit 
un poi est en son sens venus 
lors counoist qu il est deceus 
et voit que c est unbres qu il ainme 
mout par se blasme et fol se clainme 
et neporquant ne set que faire 
son corage n en puet retraire 
desvoiés est ne set guencir 
n a droite voie revenir 
car il estoit si escaufés 
qu il n en puet estre retornés 
et quant plus est desesperans 
tant est l angoisce asses plus grans 
dont se tormente dont s ocist 
ne set que fait ne set que dist 
" bien sai que voir dist li devins " 
' ma mors est pres c en est la fins " 
' car en fol liu ai mis m entente " 
' or n i ai je mais nule atente " 
' or sent et croi et sai de voir " 
' qu esperance n i puis avoir " 
' et de tant sui plus angouseus " 
' et plus m art et esprent li feus " 
' car ancois viaus me fu depors " 
' li esgarders et grans confors " 
' et quidai veoir quoi que soit " 
' de l unbre qui me decevoit " 
' si me feist auques de bien " 
' mais ore sai que n en voi rien " 
' por cou m est li maus plus engres " 
' or ne puis estre une ore en pes " 
' or n aim je nule rien vivant " 
' or ne sai je que je demant " 
' queus amors est ce dont me duel " 
' quant j aim si ne sai que je veul " 
' le cors le vis que je la voi " 
' ce puis je tot trover en moi " 
' j aim moi meisme c est folie " 
' fu onques mais tes rage oie " 
' las je sent bien cis maus m engraine " 
' si ne voi home qui me plagne " 
' vos camp vous pre de ci entor " 
' por diu esgardés ma dolor " 
' plaigniés mon cors et ma biaute " 
' et si dites mar se vit né " 
' cist enfes qui tel mal endure " 
' et muert par grant mesaventure " 
' et tu fores qui ci t espans " 
' qui tant es anciiene et grans " 
' pieca que tu ies ci creue " 
' et mainte amor as ja veue " 
' car me di s onques a nul jor " 
' veis si angousceuse amor " 
' porpense toi et se l me di " 
' nenil par foi je l sai de fi " 
' vous diu qui tout le mont jugiés " 
' car vous prenge de moi pities " 
' por quoi me faites tant languir " 
' asses vaudroie mius morir " 
' ainmi las com cil diu sont sort " 
' nus d eus por quoi ne me secort " 
' qui itel fin me voient faire " 
' il ne sont pas si deboinaire " 
' ce m est avis com on disoit " 
' poeuent il riens on dit a droit " 
' desque j es apel tos et pri " 
' ne de moi n ont nule merci " 
' donques doi je par droit quidier " 
' qu il ne peuent nuire n aidier " 
' dont me vient ce que je di las " 
' ne doi crere ne ne croi pas " 
' mais vos diu le me pardonés " 
' car je paroil comme dervés " 
' com hom de tel folie espris " 
' que ne sai por quoi je languis " 
' ne je ne sai que demander " 
' fors cou que on ne puet doner " 
' et o moi vient et o moi vait " 
' la cose qui tel mal me fait " 
' en moi est tot quanque je vueil " 
' et si ne sai dont je me doeul " 
' je sui ce que je tant desir " 
' jou meismes me fas languir " 
' desque je ai cou que demant " 
' por quoi n en fa ge mon talent " 
' ne sai car j aim et sou amés " 
' et cou que j ain me rainme asses " 
' et n est pas en menor esfroi " 
' si n en poons prendre conroi " 
' poons mes puis car je sui sous " 
' u ceste amors n est pas de dous " 
' proier et que doi jou proiier " 
' cou que j aim ne me sat aidier " 
' ne conseil dener ne me peut " 
' or n i a el morir m estuet " 
' las je me plaing mais nus ne m ot " 
' parens que j aie n en set mot " 
' que sont ore tot devenu " 
' mi conpaignon qui m ont perdu " 
' de tote gent sui eslongiés " 
' et en cel bos tous seus laissiés " 
' je quit que tote riens me het " 
' las ma mere por quoi ne set " 
' si me venist plaindre et plorer " 
' auques me peust conforter " 
' mais dont ne m a nus esgardé " 
' qui plaigne moi et ma biaute " 
' certes oil viaus la pucele " 
' que je trovai l autrier si bele " 
' ki se clamoit cetive et lasse " 
' et me prioit que je l amaisse " 
' or me puis je caitis clamer " 
' por cou que ne la voil amer " 
' ahi las tant par fui vilains 
' et de grant felonie plains " 
' et tant fui dors et de mal aire " 
' k el onques ne me pooit plaire " 
' bien me devoit maus avenir " 
' quant onques ne le voil oir " 
' biaus sire dius car venist ore " 
' espoir mestier m aroit encore " 
' plus que mere pere ne suer " 
' s i pooie torner mon cuer " 
' et si aploier mon corage " 
' que j oubliaisce ceste rage " 
' car amors m a si escaufé " 
' c amer m estuet estre mon gre " 
' mais une rien cuit bien entendre " 
' que se m amors seut u prendre " 
' et je veisse autrui que moi " 
' ne fuisce pas en tel esfroi " 
' dius s or venoit par aventure " 
' ja porroit estre bien seure " 
' que ele conqueroit m amor " 
' et me geteroit de langor " 
quoi qu il parole et il se blasme 
li cuers li faut zz fois se pasme 
et la parole a ja perdue 
ovre les eus s a ja veue 
dane qui vient tote esgaree 
qu amors avoit si escaufee 
que tote nue en son mantel 
aloit querre le jevencel 
il le regarde ne dist mot 
car parler veut mais il ne pot 
la fontaine li mostre au doit 
et l onbre qui si le decoit 
les bras li tent les levres muet 
les eus ovre si com il puet 
sanblant li fait que se repent 
ele l esgarde bien l entent 
vers lui se trait et mot ne dit 
lors se tormente lors s ocit 
ele le baise ele le tient 
ele se pasme puis revient 
ele l acole ele l enbrace 
baise les eus baise la face 
' ahi " fait ele ' dous amis " 
' com estes de la mort soupris " 
' biau sanlant me volés mostrer " 
' mais ne poés a moi parler " 
' lasse si mal asanblement " 
' si dolereus enbracement " 
' si cort deport si cort delit " 
' si grant angousce qui m ocit " 
' lasse ma proiiere est la mort " 
' or n i a mais autre confort " 
' morir m estuet de conpagnie " 
' car asses mius aim mort que vie " 
li valles muert l ame s en vait 
la pucele plus pres se trait 
vers soi se trait par tel air 
du cors se fait l ame partir 
c a fait amor qui l a souprise 
andui sont mort en itel guise 
or s i gardent tuit autre amant 
qu il ne muirent en tel sanblant 
