plaist vous oir bons dis et biaus 
ki sont d auctorite nouviaus 
essample sont tuit veritable 
n est mie mencoigne ne fable 
anchois sont merveilles provees 
plus fieres ne furent trouvees 
si les vous voel dire briemant 
sans lonc prologe metre avant 
romans avés oi adies 
les uns boins les autres malvais 
de chiaus ki s ont atrait de songes 
de losenges et de menchoignes 
mais chou fait lon pour gaegnier 
et beneois soit le mestier 
ki bien vest et paist son signor 
et le maintient a grant honor 
neis li rois n en porte plus 
ki de la terre est au desus 
fors viandes chevaus et dras 
si en est il molt souvent las 
asses avés oi chancons 
et lons respis et nouviaus sons 
dire fables et rotruenges 
bieles paroles et losenges 
lais de rotes et de vieles 
et autres melodies bieles 
et bien avés oi conter 
com alpheus ala harper 
en infier por sa femme traire 
apolins fu si deboinaire 
k il li rendi par tel convent 
s ele ne s aloit regardant 
femme est tous jors plainne d envie 
regarda soi par mesproisie 
il n est occise ne dolour 
ne tempeste ne tenebrour 
que par femme ne soit venu 
maint malvais plait en sont meu 
et bien avés oi la somme 
por coi femme sot plus que homme 
et com ele venki par plait 
a romme les saige tous siet 
jadis a romme fu uns rois 
ki molt fu sages et cortois 
cil ot nom vaspasianus 
des autres rois fu au desus 
toute romme en sa main tenoit 
et quanque de cha mer avoit 
de loial linage fu nés 
ses pere ot nom matusales 
ki nuef cens ans et dis veski 
ne onques n ot le poil flori 
bien sot le terme de sa vie 
par les ars de la prophetie 
il dist ja maison ne feroit 
quant plus longhement ne vivroit 
vaspasianus fu molt biaus 
malades devint et mesiaus 
si que les deus iex em perdoit 
et nule goute n en veoit 
el nes par avoit tel dolour 
ke les gens en orent paour 
il prist des juis la venjanche 
qui de diu orent fait viutanche 
ki dedens la crois le penerent 
et d un glaive son cors perchierent 
i l occirrent a molt grant tort 
quar n avoit pas desiervi mort 
les la crois une dame avoit 
ki molt bonne esperanche avoit 
ele avoit non cilofida 
ki le saint sydoine fila 
ou jhesus fu envolepés 
quant el sepulcre fu passés 
ele et sa mere le vendirent 
a joseph puis li retolirent 
ses ieres li coururent rendre 
onques denier n en volrent prendre 
quant sorent que mis i seroit 
li fils diu ki occis estoit 
s en essuerent par amour 
les plaies au douch creatour 
une vois del ciel si li dist 
que tost de cha la mer venist 
a vaspasiien droit a romme 
car en lui avoit molt prodomme 
et li deist de maintenant 
de par le diu commandement 
que mer passast por diu vengier 
ciaus qui l firent crucefiier 
ele le fist delivrement 
quant ele oi le diu commant 
a la mer vint dedens entra 
que nef ne batiel n i trouva 
molt fu cortoise la meschine 
ki par desus la mer chemine 
et dameldiex tant li aida 
c onques son soler n i moilla 
ains si mostra dex sa vertu 
le glorious pere jhesu 
a romme vint il a trouvé 
le roi malade et bocheré 
la puciele le salua 
et maintenant l araisonna 
par grant douchor et par amour 
k il aut vengier le creatour 
que giui ont crucefiié 
a grant tort et a grant pechie 
et il respont com deboinaire 
" biele amie je ne l puis faire 
car je n ai point de la veue 
une dolours le m a tolue " 
et ele dist en audienche 
" et dont n as tu bonne creanche 
or fai maintenant sans essoigne 
siter tes iex a ces sydoine 
car au cors jhesu le touchai 
et ses plaies en essuai 
un petit en ai aporté 
il est en l autre envelopé " 
quant li rois ichou entendi 
desor son nes son doit tendi 
lors jura dex en cui creon 
" mar le penserent li glouton 
qui diu ont si contraliié 
tuit seront et pris et liié " 
si tost com li rois ot juré 
et au sydoine ot adesé 
de maintenant ot sa veue 
car dameldex li a rendu 
isnielement sailli em pies 
signor sachiés que molt fu lies 
" avois " s escrie " or n i a plus 
bien sai que ch est li rois jhesus " 
lors passa mer por diu vengier 
chiaus qui l firent crucefiier 
li rois les juis tormenta 
et molt malement les mena 
occirre les voloit ou pendre 
ardoir en feu ou metre en cendre 
mais ne l oserent esgarder 
li prophete ne endurer 
que pour diu fust nus hom occis 
pour itant furent en nes mis 
mais ains n i orent aviron 
mas gouvrenail ne riens del mon 
lors les aqueillirent li vent 
et li ore et li tourment 
si ariverent es contrees 
dont les cites furent peuplees 
une estoile en flandre ariva 
dont toute la terre peupla 
l autre est en espaigne courue 
dont la terre en est revestue 
quant li juif ont les castiaus 
et en lor mains ont lor plus biaus 
c est grans pechies et grans viltes 
qui sont en la crestiiente 
li rois remest en sa contree 
qui riche fu et estoree 
femme prist de molt haut parage 
fille estoit au duc de cartage 
en cel pais n avoit plus biele 
tous jors fu sa coulours noviele 
le premier an ot un enfant 
asses courtois et avenant 
li rois l ama et le tint chier 
a sa loy le fist presignier 
la gent estoient d autre sens 
coustume estoit a icel tans 
que ja varles n i fust levés 
tant que treise passés 
fors presigniés estoit 
adont les treise ans atendoit 
lors s ert auques issus d enfanche 
et si entendoit sa creanche 
sour fons estoit regenerés 
d oile et de cresme estoit sacrés 
si parin ne parloient pas 
pour lui a cel jor n ert pas gas 
de sa bouche au prestre disoit 
que saint batesme requeroit 
lors ert levé molt aceptable 
quant il renoient le dyable 
les gens erent or d autre sens 
coustume estoit a icel tens 
que fils al roi bien le vous di 
par femme a duc estoit norri 
l enfant au duc quant estoit nés 
a femme a conte estoit livrés 
l enfant au conte a castelainne 
ja ne l baillast nule vilainne 
l enfant al signor del castiel 
redevaloit un eschamiel 
la femme au noble vavasour 
le nourrissoit par grant amour 
l enfant au vavasour cortois 
nourissoit la femme au borgois 
l enfant au borgois descendoit 
femme a vilain le nourissoit 
l enfant au vilain estoré 
a la femme au povre ert livré 
illuec si prennoient estal 
que ne pooit aler aval 
lors estoit droite la lignie 
mais or est forment abaissie 
c une femme toute coursal 
nourri le fil d un amiral 
quant il de li prent noureture 
sentir se doit de la nature 
drois est que li fils a la chate 
prenge la sorris et la rate 
por chou sont tuit apulenti 
li gentil homme et li onni 
poi en trait a bonne nature 
che fait la fausse noureture 
quant uns haus hom a un enfant 
soutil cortois et avenant 
lors devroit une gentil femme 
querre entour lui par tout le regne 
se li fesist l enfant baillier 
pour bien norrir et ensaignier 
mais par foi che ne fait il pas 
ses malvais cuers li taut li las 
ains fait querre une camberiere 
u une chaitive bregiere 
la plus povre k il puet trover 
por le petit loier donner 
a cheli est l enfant baillié 
estes le vous apulingnié 
ja puis n ert jors par saint helainne 
que ne n ait mie lasche vainne 
tel gent firent faire palis 
et bares et pons tourneis 
molt a haut ordre en chevalier 
ja ne devroit a son mangier 
porte clore ne huis fremer 
ne sa table a homme veer 
chevaliers fausse molt ses loys 
quant il prent fille de borgois 
com erent larghe si enfant 
quant il ert demi marcheant 
et li remenbre del mestier 
que ses ayous fu regretier 
hui mais porois romans oir 
qui a toute gent doit plaisir 
n est mie estrais de faussete 
anchois est fine verite 
hui mais porois oir la somme 
par coi femme sot plus que homme 
que as siet sages estriva 
et par son art tous les mata 
au sesme fu la dame morte 
que vous une aventure forte 
l empereres en fu iriés 
a grant painne sera mais lies 
tuit li chevalier le plouroient 
et molt forment le regretoient 
car franche estoit et deboinaire 
n avoit talent de nul mal faire 
eglise amoit sour toute rien 
et la povre gent faisoit bien 
les veves femmes houneroit 
et les orphenins alevoit 
cui caut quant ele fu finee 
qu en poi d eure fu oubliee 
li vif au vif li mort a mort 
n i veons mais autre confort 
l empereres fu molt senés 
les siet sages avoit mandé 
qui a romme a cel tans estoient 
et tout le sens del mont savoient 
a lui vinrent sans demouree 
cis rois estoit de tel pensee 
et si estoit de si grant ire 
que nus hom ne l osoit desdire 
se il s airast a un homme 
trestout l avoir ki fust a romme 
n en presist pas por acorder 
ains le fesist si atorner 
que tous les jors de son vivant 
en fu pires je vous creant 
en constantinoble venoient 
li siet sage et descendoient 
en la plache desous un pin 
amont sour le palais marbrin 
en sont li siet sage venu 
li rois les a reconneu 
il les a lues baisié tous siet 
et molt grant joie lor a fait 
" bien vigniés vous " dist il " signour 
molt ai eu au cuer irour 
car j ai la roine perdue 
miudre dame ne fu veue 
onques de li n oi que un oir 
de chou ai ge molt le cuer noir 
n a ke siet ans biaus valetons 
mais par amours vous requerons 
que vous le mennois por aprendre 
des ore mais doit bien entendre 
a l escole soit mis cest mars 
et l aprendés des siet ars 
j en penserai si del merir 
ne vous en devrois repentir " 
dist bacillas premierement 
" rois j en ferai vostre talent 
dedens siet ans li aprendrai 
trestous les boins sens que je sai " 
dist lentulus " molt bien vous oi 
de cest oevre dirai un poi 
j en ferai plus bons rois amis 
dedens sis ans l arai apris 
trestout mon sens che n est pas gas 
et la clergie bancillas " 
dist cathons " et jou en cinc ans 
que maistres sera et sachans 
de savoir aus dex et del mien 
sire rois n en doutés de rien " 
dist malquidas " et jou en quatre 
ne ja ne le convenra batre 
ne ja de verges atouchier 
de chou me puis bien afichier 
et jou en trois " che dist jesses 
" ja li enfes n iert si engres 
ne li aprenge bien l os dire 
le sens as quatre et le mien sire " 
en apries cel gesses respont 
damnas ki estoit viex et blont 
" et jou en deus li aprendrai 
chou k il sevent et que je sai 
et jou en un " che dist berous 
" de che molt bien vanter m en os 
aprenderai au valeton 
quanques entre nous siet savon 
les vos merchis " che dist li rois 
" ja ne l bail as deus ne as trois 
mais a trestous communamment 
et vous em proi molt douchement 
chascons de vous i mete painne 
trestous les jours de la semainne 
j en penserai si del merir 
ne vous en devrois repentir " 
li rois les fist molt enorer 
et ses tresors abandonner 
au partir baisa son enfant 
et en souspira molt forment 
de sa maison li baille un maistre 
qui tous jors li sera a destre 
ki a escole le menra 
de trop mangier le gardera 
a lui aprendre a parler 
et gentil homme a honerer 
et od lui sera au couchier 
et au vestir et au cauchier 
congie prendre si s en tornerent 
tout droit a romme s en alerent 
a escole ont cel enfant mis 
et molt boinement l ont apris 
cascuns des sages l ot un moys 
et li aprendent des vies loys 
et en apries de la nouviele 
qui asses li sambla plus biele 
pour la presse qui estoit grant 
que n i entendist li enfant 
en un vregie font une tour 
asses plus blanche d une flour 
li siet art i furent escrit 
li enfes toute jou i vit 
illuec aprist il le grant sens 
et devint bons fusesiiens 
les ars aprist d astrenomie 
de tout son sens ama clergie 
il aprist l art de ingremanche 
de l aprendre forment s avanche 
il sot tout le courre des vens 
des estoiles les elimens 
et si gardoit bien en la lune 
et si en disoit la fortune 
il sot de la dyaletike 
et si sot les chans de musike 
baucillas le volt asaier 
une nuit l avoit fait viller 
au matinet fu amati 
couchier l ont fait si s endormi 
sos li firent son lit lever 
fuelles de rue desous bouter 
lors s esvilla garda as ars 
environ lui de toutes pars 
bien vit que il estoit hauchiés 
de la maiste aprochiés 
leva sa main si se saigna 
dant baucillas en apiela 
" maistre " dist il " il m est avis 
si m ait dex et sains denis 
que cist palais est remués 
ou li ciels est vers moi clinés " 
lors sorent bien que de grant sens 
les passeroit en poi de tans 
quant il de tant s aperchevoit 
comme la fuelle espesse estoit 
un poi vous lairons a ester 
au roi vous volrons retorner 
l emperere ot le cuer dolent 
sa femme regreta forment 
il fist pour li messe chanter 
et abbeyes estorer 
nolt s esmerveillent par le regne 
k il ne prennoit une autre femme 
consile en tinrent li baron 
a un geudi de rouvison 
" sire " font il " merchi pour de 
le glorieus de maiste 
ne poriiés longhes garir 
ne chaaste ensi tenir 
car vous estes de biel eage 
prendés femme de haut parage 
se vous en aviiés enfans 
vos fils ainsnes seroit manans 
ki lor poroit donner adies 
riches hounors et grans palais " 
tant li dirent que il le fist 
et a un dyable se mist 
c on deust pendre par la geule 
d enghien et d art savoit plus seule 
que la femme au roi constentin 
la salemon ne la fortin 
ne la femme artu de bretaigne 
ki tant sot de male bargaigne 
que par son enghien porcacha 
comment murdres envenima 
li rois n a pas la dame prise 
mais ceste lui par tel devise 
qu ele devint dame et signor 
ele a souspris l empereor 
len devroit l omme lapider 
ki sa femme lait trop monter 
au roi vinrent sovent novieles 
de son fil ki li samblent bieles 
qu a romme n avoit tel meschin 
ne qui parlast millor latin 
et la roine li disoit 
pour coi ses fils ne s en venoit 
" ja fust il miels en cest pais 
que a romme che m est avis 
et si veist chevaleries 
et apreist des cortoisies 
or est en une tour enclos 
a tous jors mais sera plus fos " 
dex le confonde et saint engnien 
qu ele ne l disoit pas por bien 
tant dist au roi son fil manda 
trois messages i envoia 
qu a la toussains a lui en viegne 
et bien gart que riens ne l detiegne 
ses maistres en amaint od soi 
et che saichent il bien par foi 
que il lor rendra leur serviche 
molt larghement a lor devise 
li message atant s en tornerent 
et en lor chemin s en entrerent 
a romme vinrent li message 
la ou estoient li siet sage 
molt bonnement les saluerent 
et la parole au roi conterent 
" l emperere par nous vous mande 
cinc cens salus et si commande 
que li envoiés son enfant 
de lui veoir a grant talent 
car les siet ans a bien contés 
molt vous donra grans richetes " 
quant l oirent molt s esfreerent 
l empereour molt redouterent 
dist baucillas " quel le feron 
li rois mande cest valeton 
s il n est a son talent apris 
d une chose sui ge bien fis 
ke il nous fera tous destruire 
a lui ne se puet nus deduire 
oir devrions et veoir 
s il est auques de grant savoir " 
trestout siet ensi estriverent 
et en un vergie s en entrerent 
illuec s asirent les a les 
car chascuns d iaus fu esfreés 
ne ventoit pas l air fu em pais 
el ciel pert estoiles adies 
gentillus amont regarda 
envers le ciel son vis torna 
et vit la lune ki fu biele 
tout environ larghe roele 
merveilles vit fist un souspir 
les autres sages fist fremir 
" signor " dist l enfes " regardés 
en cele lune ministrés 
c est grans signes que jou i voi " 
lors dist anchilles " par ma foi 
d une chose sui jou certain 
se li enfes s en vait demain 
tel chose oiant le roi dira 
par coi premiers occis sera 
et nous autres che n est pas gas 
en remorrons isniellepas " 
lors envoient por le meschin 
et il vint a iaus el gardin 
molt fu cortois et afaitiés 
devant iaus s asist a lors pies 
dist gentillus " par saint marchel 
mar vous veismes damoisiel 
l empereres vous a mandé 
sa gent sont en cele cite 
k a lui alois a ceste feste 
k a la toussains tenra honeste 
et nous avoec aussi le mande 
et ainsi faire le commande 
mar veismes ta noureture 
molt nous sera et aspre et dure " 
dist li enfes " signor pour coi 
si m ait dex che poise moi 
se li rois ne vous voloit rendre 
le serviche de moi aprendre 
se je puis estre empereour 
chascun de vous donrai honor " 
et il respondent trestout siet 
" biaus dous amis autrement vait 
regardés lassus en cel air 
vés cel chemin ki vient d ynfier " 
li damoisiaus amont garda 
envers le chiel son vis torna 
la lune vit ki estoit biele 
tout environ larghe roele 
merveilles vit fist un souspir 
les autres sages fist fremir 
" signor " dist il " veraiement 
je voi hideus encombrement 
s a la court vois u sui mandés 
ic est ore la verites 
tel chose oiant le roi dirai 
par coi le chief premiers perdrai 
et vous autre che n est pas gas 
en remorrois isniellepas 
mais je revoi de l autre part 
mon sauvement la ou j esgart 
en chele petite estoilete 
or esgardés comme ele est nete 
se je me pooie tenir 
d omme acoler et de joir 
ke je de siet jors ne parlaisse 
ne nul homme n araisonnaisse 
par tant me poroie sauver 
et moi et vous bien eschaper " 
chil esgardent l estoile virent 
et lor sauvement i coisirent 
dist baucillas " vous estes maistre 
comment pora ceste chose estre 
quant li rois vous araisnera 
et il parole n en traira 
pour chou que vous tornés de nous 
si m ait dex le glorious 
dira que tu viels sormonter 
couronne en son vivant porter 
adont nous fera tous destruire 
k a lui ne se puet nus deduire 
signor " dist l enfes " je tairai 
et bien le vous deviserai 
savés vous or que vous ferois 
avoecques moi vous en venrois 
ne venrois pas en constentin 
ains remanrois a saint martin 
el borch de cha ki molt est gent 
illuec prendrois heberghement 
et je irai en la cite 
avec iaus par cui sui mandé 
tes gens i a ki m aideront 
et tes i a ki me nuiront 
et ma marastre me nuira 
a son pooir me grevera 
et me metra sore la rage 
et me querra molt grant hontage 
bien sai que je serai jugiés 
et de la mort molt aprimiés 
ne venés mie tuit ensamble 
de la paour li cuers me tramble 
chascuns de vous vigne a son jour 
que ne soiés mie en errour 
anchois soiés bien porpensé 
et en vos cuers bien proposé 
si sui jugiés a desraison 
que vous truisiés tele ochoison 
que me fachois cel jor passer 
ne me laissiés pas tormenter 
a l uitisme jour parlerai 
et vous tous siet deliverrai 
car onques ne fu l aventure 
tant pesante ne ainc si dure 
que len ne puisse trestourner 
qui en la lune set garder " 
tuit respondent communalement 
" nous en ferons vostre commant " 
adont se vont apparillier 
chascons sages mena soumier 
si les cachierent de richece 
car mener volront grant nobleche 
que hons ki est povres d avoir 
a grant painne fait son voloir 
il mainnent biele compaignie 
et molt riche bachelerie 
clers cardounaus et autre gent 
as chevaus furent plus de cent 
au partir esmerent lor voie 
or gart cascuns k il ne foloie 
la vegille de la toussains 
de contentins oe les sains 
en l eglise sainte sophie 
molt par i a riche abbeye 
en l abbeie a grant tresor 
car li bachin i sont tuit d or 
ki sont sor les lampes pendus 
che dient cil qu es ont veus 
k es poroit vendre par raison 
l avoir valent de monbrison 
li bors de saint martin fu biaus 
moignes i a grans tropiaus 
li siet saige i hebregierent 
dedens le borch et aaisierent 
l enfes les maistres apiela 
et devant iaus agenoilla 
" signor " dist il " g irai avant 
ne m oubliiés por saint amant 
pensés de venir a droiture 
la pute gent vous corront seure " 
dist baucillas " il est en vous 
si m ait dex le glorious " 
dist li enfes " ains est en de 
le glorieus de maiste 
ne me metront tant a escole 
que ja de moi traient parole " 
molt furent cortois li siet sage 
il apielent les trois message 
" signor " font il " avant irés 
vostre signor en conduirés 
ne dites pas que soions chi 
bien nous celés vostre merchi 
l empereour nous salués 
nous li mandons vous li contés 
que por diu de rien ne s esfroie 
k il onques oie ne k il voie " 
cil respondent " bien le dirons 
et vostre message ferons " 
atant s en tornent li meschin 
et se sont mis au grant chemin 
l enfes avoec chelui ala 
a cui ses peres le livra 
au damoisiel dist en oiant 
" envoiés avant un serghant 
dira au roi que vous venés 
si en serois plus honerés 
quant la nouviele en ert seue 
communalment parmi la rue 
contre vous venra la commune 
ki au cop del cros saint aune " 
l enfes a dit com deboinaire 
" vo plaisir sire doi bien faire 
errés et si soiés haitiés 
gardés hui mais ne m araisniés " 
leva sa main lors se saigna 
le parler a itant laissa 
li messagiers s en est tornés 
sor son bon cheval est montés 
a la cite en vint errant 
vaspasiien trouva seant 
en l enclostre sainte souphye 
environ lui grant baronie 
li messages descent a pie 
que plus n i avoit atargié 
del roi s aprime si l apiele 
ja li dira bonne nouviele 
" sire " dist il " soiés molt lies 
et baus et joians et haitiés 
car vostre fils vient chi de romme 
en cest siecle n a plus sage homme 
je l laissai de cha saint martin 
il est au fraine au grant chemin 
alés encontre faites joie 
n a si biel homme jusqu en troie " 
li rois saut sus en son estal 
il escrie " cha mon cheval " 
et li servant li apresterent 
en la plache li amenerent 
tout premiers est montés li rois 
od lui chevaliers et bourgois 
clerc cardonnal et autre gent 
li saint sonnerent hautement 
les rues font encortiner 
flors espandre et enpiumenter 
les pos emplirent de brasier 
encens dedens et flamboier 
li jougleour vont vielant 
et les borjoises karolant 
grant joie font por le signor 
tout revertira a doulour 
l empereres s est avanchiés 
et od lui maint baron prisiés 
et vait encontre son enfant 
car del veoir a grant talant 
li varles a le roi veu 
au visage l a conneu 
molt fu cortois et afaitiés 
contre son pere cort a pie 
li rois par la main l avoit pris 
car il ert ses carneus amis 
de maintenant le volt baisier 
de chou ot il grant desirier 
mais li enfes guenchi le wis 
lors fu li rois espoeris 
" dex " dist il " espirital 
sainte marie virginal 
molt m esmerveil de mon enfant 
ki me mostre si lait samblant 
biaus fils " dist il " parlés a moi 
je sui vostre pere li roi " 
l enfes ne li a mot sonné 
anchois li a le chief cliné 
tuit li chevalier l araisnierent 
onques parole n en sachierent 
adonc remerent li haut cri 
et tuit en furent esbahi 
lors veissiés duel demener 
poins detordre caviaus tirer 
et si s en tornerent plourant 
cil ki vinrent joie faisant 
au roi ont parlé li message 
" sire che mandent li siet sage 
que de rien ne vous esfraés 
vostre merchie que vous veés " 
che dist li rois " par saint amant 
molt a chi malvais mandement 
trop a eu vilainne escole 
quant il a perdu la parole " 
remonté l ont si s en tornerent 
en la cite od tout entrerent 
li rois descent en son palais 
des chevaliers i ot adies 
li enfes fu entr iaus assis 
desous un drap de paile bis 
il ot vestu un chier bliaut 
molt fu coulorés por le chaut 
les iex ot vairs les caviaus blois 
un poi recercelés detrois 
biele a la chiere et le menton 
bien avoit chiere de baron 
gros par espaule molt fu gent 
voir vous dirai mon escient 
a tres bien paindre sa faiture 
n avoit riens oublié nature 
entr iaus s assist fist biel samblant 
ne s esmaia ne tant ne quant 
li rois a ses gens apielés 
" consilliés moi se vous savés 
avés veu quelle aventure 
que j ai perdu ma noureture 
la riens el mont que plus amoie 
et sa venue desiroie 
prinches de terre sans raison 
ne vauroit mie un seul bouton " 
li rois en apiela son maistre 
ki le bailla par la main destre 
" vassaus " dist il " venés avant 
et si me dites maintenant 
des quant mes bials fils ne parla " 
et cil li dist bien le dira 
" puisk il torna de saint martin 
parloit il roumain et latin 
mais en la lune set garder 
espoir k il ne doit pas parler " 
de la chambre issi la roine 
ki molt seut de male traine 
de maintenant en vint au roi 
" sire " dist el " bailliés le moi 
se nus le doit faire parler 
tant li savrai dire et conter 
que raison li couvenra rendre 
ja tant ne s en savra desfendre 
dame " dist il " molt le volroie 
et molt bon gre vous en saroie " 
li enfes ne fu pas vilains 
la dame le prist par les mains 
et encontre lui s adrecha 
dedens sa cambre le mena 
les lui s assist cor une cote 
remest la noise et la tumulte 
ses pucieles fist remuer 
et en une autre chambre entrer 
la dame l enfant apiela 
et maintenant l araisonna 
" amis " dist el " parole a moi 
trois moys a que ne giu au roi 
cortois estes et deboinaire 
onques a moi n ot riens a faire 
tant me sui ge par sorcherie 
tres bien desfendu et garnie 
car ta venue desiroie 
et durement te couvoitoie 
vés vostre pere est ja chanu 
desormais a il trop vescu 
se tu bien vels je l ocirrai 
et anuit l enpuisonnerai 
lors me poras prendre a moillier 
le regne avrons a justichier 
car cil est fols ki se tient jus 
quant il puet aler au desus " 
