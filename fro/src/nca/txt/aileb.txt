me sui de dire teuz 
que ge me sui aparceuz 
que trop son corage tere 
ne porroit nus grant chateil trere 
por ce me plest en mon romainz 
noveaux moz ou il porront prendre 
grant sens et cortoisie aprendre 
moult me poise que ge ne puis 
plus bien trover que ge ne truis 
et qui de eaus dit chose certaine 
chevalerie est la fontaine 
de cortoisie que espuisier 
ne puet nus tant n i set puiser 
de deu vint et chevaliers l ont 
tont con cort l eve aval le mont 
vient de eaus por coi est lor lige 
des le copel iusques en la tige 
que autres n ont fors l escorche 
de cortoisie estuet par force 
s aucuns est qui point en retigne 
que il la gart et qu il la tiegne 
des chevaliers et de lor non 
quar point n en crest s en lor fieu non 
tel hautece et tel dignete 
a en lor non par verite 
por ce fust droit sanz contredit 
qu il fusent tel con lor non dit 
de coi en sui ge en maleise 
voi ge riens qui me despleise 
oil la riens que nus i truist 
qui pis lor fet et puis lor nuist 
si est que de chevalerie 
les plusors ne s entendent mie 
ne ne sevent si est forfet 
de chevalier por coi fu fet 
ne qu a lor non apartendroit 
a fere que lor per droit 
est propres nons que gentillesce 
tant est lor non par sa hautesce 
sor toz autres hauz nons qui soient 
quar se il bien reconissoient 
com li nons est de haute afere 
asez funt tel choses qu a fere 
ne seroient por coi por honte 
ne ne sevent que lor nons monte 
quar teus por chevalier se tient 
qui ne seit qu a non apartient 
fors d itant que chevalier sui 
mes quanqu il set dire de lui 
li chevalier a grant esgart 
cil qui n ont de lor nons regart 
ne conoissent si est grant dels 
eaus ne lor non ne li non d eus 
qui le coneist donc conteor 
li harpeor li iugleor 
de ceaus dit raol de hodenc 
qu i sunt apelé marestenc 
de chevalerie esprover 
et par itant le voil prover 
que quant li marcheant asemble 
l or et le marestanc ensemble 
si frie au marestenc et lors 
puet il conoistre que li ors 
blans ou marcheanz en fins 
tot autresi c en est la fins 
seit en par les menesterieus 
qui es places et es hosteus 
voient les hennors et les hontes 
de coi len peut dire beau contes 
et de queus nons ge le vos di 
quant ce avient qu il ont servi 
et vient au point de demander 
la largesce et s il l a ou cors 
que la pointe ne piert defors 
s il a de coi doner l estuet 
presentement et s il ne puet 
doner se ce vient au pramettre 
il li fet si freschement mettre 
s essoigne et si bel deviser 
que tot li monz puet aviser 
le talent qu il l a de bien fere 
mes li avers est d autre afere 
quar s il done tant tendra 
son don ja gre ne l en saura 
cil qui el recoit et si pramet 
tantes aventures i met 
en sa promesse est nule chose 
de son cors ou honte repose 
qu il est d ennui feruz en char 
c est uns vains moz feruz d eschar 
froiz et relenz et sanz savor 
et cru que quant ge l asavor 
ge sent qu il moisist en faintie 
et bonte de malvestie 
mouz d armes et cas de seior 
espes de honte et cler d onor 
engres d aguet vains de paresce 
que li relefs de la pramesse 
qu il a ou cuer covient en isse 
ne sai que plus vos en deisse 
des avers mes d itant m est bel 
que li mez sevent li vessel 
au comenz que pas ne me dout 
ce sunt cil qui conoissent tout 
por ce me poise sanz mesprendre 
quant nus i truve que reprendre 
ne que blasmer ne que redire 
et que doi ge voir donc doi dire 
qu il soit nus chevaliers vilains 
nenil mes li uns sunt de mains 
plus que li autre en toz bons lieus 
si en i a asez de ceus 
qui tant sunt de plus en proesce 
qu i ne daignent fere largesce 
ainz se fient si durement 
en lor proesce qu aurement 
s i fiert orguil qui lor comande 
a veer quanque len lor demande 
et dient que n est pas anors 
de coi crien ge ces lecheors 
dorrai lor ge dorrai por coi 
que puent il dire de moi 
ne sui ge cil au grant escu 
ge sui cil qu ai toz vaincu 
ge sui li meudres de ma main 
si ai d armes passé gauvain 
avoi seignors queque nus die 
n afiert pas a chevalerie 
que chevalier por sa proesce 
doi avoir en despit largesce 
quar par proesce a droit conter 
ne puet nus en haut pris monter 
s en la proesce n a deus eles 
ge voil dire coment et queles 
deus eles covient a estre 
que largesce soit l ele destre 
et la senestre cortoisie 
mes se chascun ele estoit fornie 
il covient a droit deviser 
que chascunne ait por droit aler 
sept pennes par droite reison 
en l ele qui largesce a non 
est la penne premere tele 
que ce que largesce a non ele 
qu en soit proesce hardiz 
quar par droit pris et par droit diz 
puet on prover outreement 
que largece est de hardement 
estrete et de hardement 
et nos savons que poi avient 
en nul pais ne loing ne pres 
que nus soit larges et maves 
la secunde est de tel afere 
que nus hom qui voille largesce fere 
ne doit pas garder a avoir 
ne que sa terre puet valoir 
ja chevalier se deus me saut 
puisqu i garde qu ele vaut 
ne montera en grant hautesce 
ne il n est pas plain de proesce 
ne d amor ne de hardement 
qui plus ne done et ne despent 
et en folie et en savoir 
que sa terre ne puet valoir 
tierce penne senefie 
qu i de largesce fet s amie 
et veut de largesce avoir pris 
qu il ait toz iorz son conseil pris 
d enorer le povre et le riche 
ge di que de largesce triche 
cil quant il done qui esgarde 
de cestui puis ge avoir garde 
cist est bien de conte et de roi 
cist puet a cort parler de moi 
celi dorrai quant issi done 
ce n a povrie ne ne done 
rien a largesce ainz semble force 
mes qui en largesce s esforce 
et veut estre large parfiz 
si doit doner a desconfiz 
et ne regart pas a chacuns 
qu il li rende le gueredons 
quar largesce sanz nul redout 
gene a tout por tout 
quarte penne a droit esgart 
si est que len se tiegne et gart 
de prametre se il ne veut 
doner quanques pramesse aqueut 
son leu et puis ne le veut rendre 
savez vos qu il puet atendre 
a honte li puet len torner 
puisque hons n a talent de doner 
si fet home por son don 
trois foiz venir en sa meson 
quant plus i vient et mains le prise 
si li a bien la voie aprise 
et por itant poon savoir 
li malves et li sers d avoir 
quantc avient qu il n i veut riens mettre 
que c est folie de pramettre 
quinte c est l ensaigne 
qui toz les autres biens enseigne 
que chascun asavort son don 
de quel savor par quel reison 
puet len son don asavorer 
la savor est de tost doner 
qui morsel sanz savor tranglot 
enplir en i puet son ventre tot 
mes ia tant n enplira sa pance 
que li cuer en sente pitance 
confort viande ne secorse 
tot autresi emple la borse 
de dons targier mes a nul fuer 
ia n avendra si pres de cuer 
con cil qui vient prochainement 
itant sachoiz veroiement 
tuit cil qui velent estre large 
que dons est sanz savor qui targe 
sixte penne vos aprent 
se large done largement 
se ce avient qu il ait mal asis 
trois dons ou dis ou un ou sis 
ne doit estre par lui pensé 
ne reproché ne regretté 
li sons dons por rien que len die 
largesce quique l asordie 
ne voudroit pas tant trespasser 
ne nus larges ne doit penser 
a son don puisque doné l a 
ainz doit penser que il redorra 
sepme penne en l ele destre 
si aprent quique veut larges estre 
il doit beau doner a mengier 
larges ne doit son cuer changier 
por coi por ce que sovent vient 
cele largece donc n avient 
a celui qu ele remaint 
que toz iorz en largesce maint 
toz iorz la veut et deus coment 
doner a mengier largement 
est ce donques si grant proesce 
tuit cil la tienent a largesce 
qu en largesce s aparcoivent 
por coi por ce tuit large doivent 
cele largece maintenir 
s aucuns larges veut cort tenir 
il mande genz por enorer 
tant n en fet a sa cort mander 
dames et chevaliers divers 
ne tant ne dorra manteaus vers 
et s il ne done volentiers 
que il ne dient cil et cil 
au departir dahez ait il 
tele est la costume qui cort 
et c est la droite riule en cort 
qui de mainte genz est conivrie 
qui veit conte si eit curie 
ai de largesce avisees 
les sept pennes qu ai devisees 
qui sunt en l ele or recovient 
por ce que volentez me vient 
que de l ele de cortoisie 
les sept pennes cortoises die 
coment ont non queus deivent estre 
le secunde ele est la senestre 
que i ai cortoisie apelee 
qui doit moult bien estre nomee 
la premiere penne d asise 
si est d enorer sainte iglise 
quar droiz est et reisons s i tient 
qu a toz chevaliers apartient 
que il deivent regarder 
que por sainte iglise garder 
fu chevalier nomez aincois 
ne doit estre nomez cortois 
qui eglise n aime et hanore 
que il ne les ne jor ne hore 
que bien sachez queque nus die 
c est la plus bele cortoisie 
ou nus se puisse demorer 
que de sainte iglise hanorer 
secunde apres la premere 
queus est elle de cele maniere 
que chevalier por sa beaute 
por nul haut pris ne por bonte 
qu il ait tant ne soit merveillos 
que por ce doie estre orgueillos 
quar ge di et prover le voil 
qu entre cortoisie et orguil 
ne porroient coniundre ensemble 
por coi por ce que il me semble 
qu en toz poinz nest de cortoisie 
hanor et d orguil vilanie 
tierce penne que tenir 
doit ensemble c est qu autenir 
ne doit qui cortois veut estre 
de vanterie qui seut nestre 
de vilanie que vanter 
ne sot onques de bel chant chanter 
ja nus n iert bien loé par lui 
de vaneors me senble ennui 
qui veut estre droiz chevaliers 
ne doit pas estre trop parliers 
quar chevalier ne doutez pas 
doit ferir haut et parler bas 
quarte penne doi ge dire 
queus est ele est de tel matire 
que nus cortois ne doit blasmer 
joie mais toz iorz ioie amer 
et doit estre des esioianz 
fere ioie et estre ioanz 
de lor solaz et de lor vie 
qu a chevalier est cortoisie 
qu il oie volentiers chancons 
notes et vieles et sons 
et deduiz de menestreus 
et ovec ce doit estre teus 
se il ot des dames mesdire 
qu il face une autre chancon dire 
por coi por ce n est pas reison 
que de nule dame par non 
oie chevalier vilanie 
dire qu il ne la contredie 
en toz poinz el li doit desplere 
quar qui est cortois il doit fere 
l anor a dames si conmune 
que il les aint totes por une 
quinte penne ge destois 
cele desfent a toz cortois 
une teche qui mainte cort 
apovrie et moult i cort 
queus est la teche c est envie 
cele qui de poior l envie 
cele qui toz les maus maintient 
cele dont vilanie vient 
a ceus qui d ele font lor mestre 
por ce qui cortois veut estre 
s il a seignor et il avient 
que li sires ou il se tient 
soit de largesce desireus 
qu il gart qu i ne soit envieus 
de beau don si l en done autrui 
ne doit estre pensé par lui 
qu il les deslot ne contredie 
quar n esteroit pas cortoisie 
ne cil n aime pas son seignor 
qui li desloe a fere hanor 
por ce le di que uns mestres sunt 
que chevalier lors saignors ont 
en toz pais et pres et loing 
ne ia em place au grant besoing 
n auront a lor seignor mester 
toz servent de losengier 
quant il avient que sofreteus 
qui sunt de prendre coveiteus 
vienent a cort por demander 
i saillent por contremander 
le don donc il auroient ire 
et dient a lor seignor " sire 
chascun vos tout chascun vos robe 
cil enporta a pasques robe 
cil trente sous cil autres vint 
d ileques au tierz ior revint 
est il a vos or veut ses gages 
sire " fet il " cil n est pas sages 
qui les en croit ne qui lor done 
qui a largece s abandone 
ia en richece ne morra " 
issi dient ia ne dorra 
beau don qu i ne le contredient 
sovent avient que quanc il dient 
torne a noient et noient font 
quar li sires a cui il sunt 
les voit sovent s es conoist bien 
et n en leroit por lor dit rien 
tant est larges et de haut pris 
atant a beau doner s est pris 
qu i ne s en vodroit pas tenir 
que cen qu il puet dau son tenir 
ne doinst et plus se plus avoit 
et puisque li envious voit 
qu i done a toz et fet lor bon 
et qu il ne puet fere le son 
quant il n i piert ce que li greve 
s un autres un beau don enleve 
grieve si fet c est lor envie 
as envious qu i lor envie 
et grieve quant il voient fere 
largesce itel est lor afere 
si semble par droite reison 
le chien qui garde le muslon 
coment c aurei ge tost prové 
quant li chiens esst enmi le pre 
lez un muslon et il avient 
que por maingier a cel fain vient 
la vache soule li chiens saut 
contre la vache et si l asaut 
et chace en loing teus est li chiens 
qu il ne leroit por nule riens 
la vache qui a moult grant fain 
ne il ne puet mengier dau fain 
teus est la vie a losengier 
de son seignor fet esloignier 
les frans homes et bote ariere 
et ne veut en nule maniere 
que nus eit preu en son avoir 
ne li avoirs ne li fet bien 
plus que fet li muslons au chien 
syxte penne aprent par droit 
cortois estre ne doit 
ne mesdisanz 
quar de vilains colps 
cortois ne 
est 
s il s i prent il prent la poior 
quar de chevaler coupoior 
puet len bien dire tel reproche 
ou en la main ou en la boche 
ne puet il pas beau cop avoir 
aincois covient par estover 
que li cop li vieignent 
que en la boche ou en la main 
de chevalier ne di ge pas 
qu entre chevaliers n est gas 
et beaus ne doie retrere 
et tote vilanie 
tot ce sai mes n est pas encors 
a lecheors 
ce n est pas bon 
quar por lor laissent le son 
sunt chevalier nomé 
demi et lecheor clamé 
por ce que lecheor se font 
si cuident estre mes non sunt 
ne ia ne li seront par droit 
quar nus lecherres ne porroit 
por nule riens queque puisse estre 
lecherres et chevaliers estre 
aincois covient qu il soit toz entiers 
ou lecherres ou chevaliers 
quar li nons de chevalerie 
est outre point de lecherie 
ne ia n avendra par reison 
que l un toille a l autre son non 
et s il avenoit que fortune 
qui entre reison met rancune 
fesoit que uns chevaliers fust teus 
chevaliers et menestereus 
se ce avient au dire voir 
quel escu devroit il avoir 
li nons m aprent la maistire 
de l un a l autre tot aatire 
ge dirai que uns cuers avise 
a dire diverse devisse 
de lui et de l escu ensemble 
c est cil qui quant tornoi asemble 
porte l escu au non divers 
c est li escu a deus envers 
qui est portrez de lecherie 
a un blasme de vilanie 
a quatre ranpones rampanz 
a une langue a cinq trenchanz 
qui l escu porprent et sormonte 
l escu au mireor de honte 
au lion portret de manaces 
iteus escuz en totes places 
pent a tel col ge n en di plus 
ne ge ne cuit pas qu il en soit nus 
qui tel escu doie porter 
bien doit chascun son cuer oster 
qu a son col tel escu ne pende 
d ou deus toz chevaliers desfende 
sepme n obli ge pas 
quar ele est de tel conpas 
qu a toz cortois par sa mestrie 
