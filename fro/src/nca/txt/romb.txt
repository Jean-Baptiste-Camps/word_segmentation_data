mes sires nobles li lions 
o lui auoit toz ses barons 
troiz iorz out ia sa cort tenue 
bien l ont li baron maintenue 
sanz ce que n es anuoia querre 
venuz sont par mer et par terre 
toz ensanble por lui seruir 
que bien li uolent obeeir 
por ce que chascuns bien sauoit 
de uoir que il sa cort tenoit 
a cez tres hautes ennez festes 
il vienent de par tot la terre 
la gent le roi ne fu pas qoie 
par la sale mainent grant ioie 
tuit font grant ioie ou palais 
chantent notes vielent lais 
tvit i sont fors renart le rous 
dont a eu mainte clamors 
et mainte grant ire a eue 
li rois qant sa gent fu venue 
l vn vers l autre son chant avale 
atant ez vos parmi la sale 
dant grinbert venir et renart 
mais s or ne set d anging et d art 
de ce que tant a fait la muse 
a ysangrin q au roi l encuse 
molt par tans si con nos quidons 
iert de lui prise vengoisons 
se or ne set renart de frape 
il est cheuz en male trape 
renart a l antrer de la porte 
va reculant molt le conforte 
grinberz li dist ' n aiez paor 
de yy maus prant on le paior 
se tu t en tornoies de ci 
si puez tu bien sauoir de fi 
voilles ou non repereras 
vers le roi ganchir ne porras 
renart ne t esmaies tu mie 
tu ne sez con longe est ta uie 
couarz doute touiorz la mort 
renart saies de bon confort 
fortune torne as hardiz 
si con tesmoingne li escriz " 
renart voit que il lo sermone 
et que molt bon conseil li done 
ov ples s en entrent ades 
grinberz auant renart apres 
renart ne senbloit pas vilain 
son cousin tenoit par la main 
la presse deront et depart 
n i a celui qui ne l esgart 
deuant le roi qant il le uit 
s agenoilla et puis li dist 
' rois dieus le filz sainte marie 
et vos et vostre conpaingnie 
vos gart et tot vostre barne " 
et li lions l a regardé 
par grant fierte par grant orgueill 
renart le conut bien a l oil 
molt par a grant paor de lui 
qu il crient qu il ne li face anui 
miauz vousist estre aillors toz nuz 
qv a sa cort fust encor venuz 
li baron sont tuit a repos 
par la sale n i a si os 
que il face ne cri ne noise 
li rois parla renart s acoise 
si a dist par grant felonie 
' ce salu ne uos ran ge mie 
rous venimeus de pute foi 
ainz remanrez ceanz o moi 
ainzque partez de cest ostage 
me lairez vos ceenz bon gage 
av mains cele rouse pelice 
qant estoies dedanz ta lice 
ne quidoies mes reperier 
tot le mont quides guerroier 
tant com torna bien ta roele 
nos as serui de la fauuele 
mais mainte foiz l ai oi dire 
apres grant ioie vien grant ire 
et apres mol vant vante bise 
tant va poz a l iaue qu il brise 
or qui ge bien sire renart 
qu il est brisiez de vostre part " 
li rois parla renart escoute 
et dit que sa gent i est toute 
' renart " fait il ' a ton viaire 
resanbles home deputeaire 
bien pert a toi quel fu li poz 
que tu es plus enflez que boz 
renart molt a en toi engien 
onques nul ior ne feis bien 
por ce que tant m as corocié 
et ysengrin tant engingnié 
et por ce que tieberz li chaz 
par ton anging fu pris au laz 
et brun li ors parmi le groing 
el chaine dont ostas le coing 
tel guerredon t en ferai randre 
que as forches te ferai pandre " 
renart sot molt d afitement 
si respondi molt sagement 
' biau sire sauue vostre grace 
onques ne fui de tele estrace 
c a mon saingnor face contraire 
ne chose que ne doie faire 
ge sui voz hom et vos mes sire 
de moi ne deuez chose dire 
qui estre me doie en nuisence 
mais bien estes de la puisance 
giter me poez de la terre 
ne puis pas soufrir vostre guerre 
molt par redout mes anemis 
si me poise que i ai mespris 
de riens que a uos apartiengne 
mais non ai dont il me sovaingne 
tel le uos or fait entendre 
et conte por moi entreprandre 
qui ne l oseroient prouer 
menconge puent controuer 
mais a uoir dire sai ge bien 
que ie n ai entrepris de rien 
james preudome n iert amez 
li plus loiaus est plus clamez 
fous est qui ne dist verite 
plusor en sont deseritez 
et de terre gité a tort 
li murdreor sont li plus fort 
nvs ne uos deust si decoivre 
que ne deussiez aparcoivre 
qui menconge vos fera croire 
ov dira chose qui n est voire 
yy anz a que me conneustes 
mais onques puis home n eustes 
por vos ait tante paine eue 
encor en a la char ronpue 
des granz trauauz ce est la some 
qant je por vos alai a rome 
en salerne et a monperlier 
por la mecine apareiller 
sire mestier vos ai eu " 
ce dist grinberz molt deceu 
' vos qui dites qu il a mesfait 
por riens ne l vodroie auoir fait 
grinberz fait nobles ' bien as dit 
ja de ce ne seras desdit 
bien puet estre que m a serui 
mais malement le m a meri 
c ert verte que mendai renart 
tieberz i fu de moie part 
qui bien li dist qu a cort venist 
ne pas en desdaing ne l tenist 
renart qui fait mainte promesse 
et molt set de la fauue anesse 
respondi que bien le feroit 
et que a cort o lui iroit 
renart fist de l aler sanblant 
tibert tint son cheual enblant 
qant il furent a vne vile 
renart qui set de mainte guile 
sor l ostel qui zz prestre estoit 
por lui durement se gaitoit 
en la maison n ot nule entree 
fors zz boel quant est fermee 
la ot tandu laz por lui panre 
renart fist a tibert entendre 
que par iluec soloit venir 
et as gelines auenir 
et tant i ot soriz et raz 
n en auoit tant jusqu a arraz 
tiebert quida que voir deist 
de grant folie s entremist 
av departir se tint por fol 
qar il li chei sor le col 
il ne sot tant bouter ne traire 
que d iluec se poist retraire 
cil qui se furent entremis 
dou laz faire qu il furent mis 
qant il sorent qu il out prison 
l vn prist zz pel l autre baston 
et renart se mist a la uoie 
qui n a talant que len le uoie 
tibert batent et donent cous 
li laz ront ou tenoit li fous 
qant tibert se santi a terre 
les sorciz lieue les danz serre 
il li auint grante auanture 
n auint plus bele a creature 
que li prestres i fu venuz 
deschauz en braies et toz nuz 
vint a tibert se l vost ferrir 
et cil qui se uoloit gairir 
dou provoire la coille prist 
sique de riens n i entreprist 
en sa main ot ce est la uoire 
le plus de la coille au prouoire 
mania ainzqu isist de l ostel 
n eschapa mes tibert de tel 
la prestrese i fu acorue 
ne sera mes chiere tenue 
qant voit la perte qu a eue 
lasse fait ele malestrue 
mis sires a perdue sa ioie 
par que en tel chierte estoie 
or n avra il mes de moi cure 
qant il a perdue l enbleure 
or sai bien qu il me gurpira 
qant il aidier ne se porra 
a joie ai tenue ma jouante 
tant sui ge plus trite et dolante 
il me donoit les biaus mangiers 
et les bons dras molt volantiers 
or sai bien faillir m i estuet 
grant chose i a fere l estuet 
mis sires a perdu hardement 
li chaz l a baillié malement 
si con il demoinent lor duel 
tibert s en ist par zz booueil 
renart s en fu pieca partiz 
einsi fu li jeus mal partiz 
de ceste chose a fait plaintes 
tibert des autres i a maintes 
bruns se replaint qu i le fist batre 
av chainne ou le fist enbatre 
que charpantier orent overt 
et laissié tout a descouert 
dist li que miel auoit dedanz 
cil l en quida traire a ses danz 
son groing i mist et enbati 
tantque le coing en abati 
onques des coinz n i laissa zz 
et ou fust remest le groing brun 
lors fu li las en grant dolor 
tote ot perdue sa color 
renart ne fist fors que sorire 
qant il le uit en tel martire 
et dist au brun mangiez assez 
tantque saiez bien saoulez 
li miez est vostre ie l uos lais 
atant s en torne a eslais 
j ai non renart biaus amis brun 
ce n est mie li garz conmun 
vos volez tot auoir sanz faille 
ja n en ferai vers vos bataille 
einz le uos clameroie quite 
je n ai mestier de faire luite 
qant assez ot rampones traites 
et loufes li ot plusors faites 
tornez s en est ne uost plus dire 
et cil remest en grant martire 
le groing estant et sache et tire 
ne l puet auoir s il ne l descire 
n estoit pas dou tot a son chois 
li foretiers venoit dou bois 
yy estoient en la rote 
qant virent l ors l un l autre boute 
ge uoi zz ors dist li premiers 
or i parra frans foretiers 
que bien sai aidier ne se puet 
or le prenons faire l estuet 
qant bruns li ors les ot venir 
il ne se uost plus atenir 
ainz sache a soi par tel air 
que tot le cuir fait departir 
de tot son groing et de ses moes 
n en remest point entor ses ioes 
mais ainzque il en fust ostez 
li ont tant batu les costez 
de macues et de bastons 
issuz en est a reculons 
arriere main gita hasart 
renart l a tenu por musart 
fvient s en va a longe alaine 
mais eincois ot il soufert paine 
et dant renart qui n ait confaisse 
ne fine d errer ne ne cesse 
tantqu a l antree d une rue 
a brun l ors grant ranpone eue 
biau sire brun et quar me dites 
se estes moines ou ermites 
et quel messe chanter sauez 
que vos si grant corone avez 
molt par auez vermoil le chief 
bien pert que futes a meschief 
et que la force n est pas vostre 
li pis n est pas ileuques vostre 
einsi serui renart mon home 
par les sainz que len prie a rome 
que le bon droit lor en ferai 
se prouer le puis je l pandrai 
a ce a fait dant brun son plaint 
et la mesange se replaint 
qar qant ele uost baissier 
et a lui se uost acoincier 
les danz gita por le conbrer 
einsin la quida estrangler 
la li orent ses eles oues 
atant resailli en son crues 
molt par faissoit grant desuerie 
quant il faissoit tel tricherie 
qu ele estoit en loi sa conmere 
si le tenoit por son conpere 
por ce di qu i n est pas loiaus 
la se contint con desloiaus 
renart ne fait de riens a croire 
par nature fait a mescroire 
dame pinte se rest clamee 
qui de mainte gent est amee 
de sa seror dame coupee 
que renart li a esclopee 
et yy mortes de ses serors 
dont au cuer a graingnor dolors 
grant mal a fait a povres gent 
ja ne por or ne por argent 
ne doit len laissier a iugier 
por ses felonies vangier 
li corbiaus rest a cort venuz 
et dist que droiz li soit tenuz 
de renart qui prist son fromaige 
et puis refist si grant outrage 
que o les danz le uost saisir 
mais n en fist mie son plaissir 
qu i s aparcut qu il le uost prandre 
si s en torna ne l vost atandre 
renart qui sert de tentes frumes 
li aracha yy des plumes 
bien le cuida auoir sorpris 
par son enging et entrepris 
il li disoit qu il auoit ploie 
mais de lui ot male monoie 
ne uos porroie pas retraire 
les maus l anui ne le contraire 
que renart a fait a brun l ors 
a ysengrin et as plusors 
ysengrin s est a moi clamez 
de renart qui si est blamez 
de sa fame que a maumise 
et a force desoz lui mise 
si vilment et en tel maniere 
com se fust vne chanberiere 
tot ses pansers fu aconpliz 
se droit n en ai je sui honiz 
ge ne uoil que ma gent me hace 
droit me couient que ie lor face 
qant roieniaus li vis mastins 
qi reset de plusors latins 
et qui molt a fier le corage 
se reclaime qant oit mesage 
la voie me fist de ma part 
que me feist venir renart 
lors si ot renart si grant honte 
que ie n en sai dire le conte 
mais bien a oie la merele 
de ce dont roieniaus l apele 
et dist que par sa traison 
le fist retenir en prison 
amuser l i sot par parole 
et li dist d une ceoingnole 
que vns vilains auoit tandue 
lez vne voie desfandue 
que la gisoit vns saintuaires 
qi iert apelez sainz ylaires 
et bien entendre li a fait 
que la redrescent li contrait 
cil n en sot pas la verite 
pansa qu il deist verite 
tant li fist par anging acroire 
cvida sa parole fust voire 
cil qui sages estre soloit 
nus n est si sages ne foloit 
la li fist renart le musage 
en l enging auoit zz fromage 
que vns vilais mis i avoit 
et renart molt bien le sauoit 
reoiniaus ne fist pas que sages 
sailli auant prist le fromage 
ne uost sachier que il n i morde 
av ressachier laissa la corde 
qui desor le col li deuale 
paine et engoisse soufri male 
cil se frandoille et retorne 
et renart qui pas ne seiorne 
et qui l ot mené conme fol 
le laissa pandre par le col 
renart li rous que maus feus arde 
li dist des uignes saiez garde 
bien fu li matins deceuz 
des gardes fu aparceuz 
o macues et o tiniaus 
li aunierent bien les buriaus 
ileuc ont tant le las batu 
qv a la terre l ont abatu 
ne brait ne crie qu i ne pvet 
simplement contenir l estut 
a molt gran paine eschape uis 
si con il dist je l uos pleuis 
bien deuroit on renart destruire 
toz li mondes li deuroit nuire 
einsin baillist la bone gent 
ja n en penra or ne argent 
que ne le destruie ou pande 
se il n est tez qu il se desfande 
honte m a fait et vilenie 
trop ai soufert sa renardie 
renart tot ce auez vos fait 
a cui c est bel maudahez ait 
mais par ma barbe se ie puis 
et en mon conseil voir le truis 
qant vos de moi departirez 
james beste n atraperez 
la moie foi en voil iurer 
que tot ce verroiz averer 
c a ce este uos venuz 
que droiz en iert a cort tenuz 
renart " fait il ' trop ies haiz " 
cil ne s est pas trop esbahiz 
ne trop hatiz de sa parole 
esté auez a bone escole 
vers terre tint enclin le chief 
et fait sanblant qu i li soit grief 
bien sauoit traire et bien parler 
bien respondre et bien oposser 
qant il en a et lieu et aise 
or li couient que il se taisse 
car il voit le roi corrocié 
vn poi a son chief redrecier 
il n en ot en lui que aprandre 
bien se sot garder d enteprandre 
av roi a dit qu i li otroit 
qu il puisse respondre par droit 
et au droit qu il dira s acort 
' tant en dirai n en avrai tort " 
renart " dist nobles ' bien as dit 
ja de ce n i avras desdit 
or diras nos t escoterons 
se tu diz bien nos nos tairons 
sire " ce dist renart ' bien dites 
qui auez dit ne sui pas quites 
des aloingnes que auez faites 
que vos auez desor moi traites 
de tibert et de la mesange 
mais ie di bien a que que praingne 
de chantecler et de coupee 
que par moi ne fu esclopee 
ne reonel ne fis domage 
ne tiecelin son fromage 
bruns li ors s est de moi clamez 
certes a tort en sui blasmez 
q ainz par moi ne perdi sa pel 
ne ne fis mal a reonel 
ne a mon conpere ysengrin 
a tort m encusent mi voisin 
las mal seruise ai toz iorz fait 
par biau seruir ai le col frait 
chascuns le het n i a si fort 
que tel ne peiche qui encort 
male grace m a dieus donee 
mais itele est ma destinee 
que ia si bien ne savrai faire 
que il ne m en vaingne contraire 
certes molt ai a ces bien fait 
qui or me porchacent tel plait 
vos m en avez fait ci semondre 
et je sui toz prez de respondre 
av iugement de vostre cort " 
a cest mot ysengrin acort 
devant le roi entre les autres 
et reoniaus li fous li viautres 
la mesange et tibert li chaz 
qui auoit esté pris au laz 
dame rousete la geline 
et dame pinte sa cousine 
renart vit n i a mestier ganche 
seignor c est a la main esclanche 
or li couient que raison rande 
grant paor a c on ne le pande 
s or ne set renart de barat 
mar acointa tibert le chat 
et brun l ors s or n est en liens 
molt sera bons rectoriens 
renart se einsi en eschape 
ainz chaperon taillier de chape 
la n ot mestier parole fainte 
de renart font au roi conplainte 
de totes parz l estuet parler 
c a poines se puet escuser 
ce dit nobles ' que vos est vis " 
renart respont ' ce m est auis 
sique bien connoist par raison 
vers vos n a nule mesprison 
sire sire " ce dist renart 
' ja dieus nen est en m ame part 
se ie de mesfait me rectort 
dont eusse envers vos tort 
il diront ce que il vodront 
mais por ce riens ne me toudront 
se uos plaist qui mes sires estes 
je sui sordiz de plusors bestes 
a tel ai porté grant honor 
qui puis m a fait grant desonor 
ie sai que li torz n est pas miens 
toutes uoies vaintra li biens 
onques de riens ne m entremis 
de coi deuse estre anemis 
dant ysengrin mon chier conpere 
mais par l ame la moie mere 
a sa fame ne fis folie 
si l a molt por moi asaillie 
et prez sui de mostrer sanz faille 
ov par justise ou par bataille 
ensinc con en l esgardera 
et que la cort le jugera " 
isengrins est sailliz en place 
qui que il poist ne qui i place 
sa droiture vodra prouer 
tot sanz manconge controuer 
noble conmende que il die 
n i a celi qui l contredie 
' renart " dist ysengrin ' entent 
je sui cil qui mon droit atent 
des granz anuiz que tu as faiz 
que nos auons euz retraiz 
ne me sont encor amandé 
si l auoit li rois conmendé 
molt avras cez autres greuez 
ainzque te poist amander 
et des juenes et des chanuz 
en as assez por foux tenuz 
tvit cil qui de toi clamé sont 
qui ici en present estont 
par moi qui par toi sui honiz 
voil que li chans soit hui feniz 
par la uerite m en irai 
se ie puis ia n en mentirai 
la ou je puisse aparcevoir 
que ne m en aille par le uoir 
je n e mestier de faire longe 
ne de controuer en menconge 
de traison t en prouerai 
sique garant n en trouerai 
et mosterrai tot par raison 
et felonie et traison 
bien en saurai l achaison dire 
se t en voloies escondire " 
renart respont ' bien dist auez 
or dites conment le sauez " 
dist ysengrin ' bien le dirai 
ja de mot voir n en mentirai 
mes conperes estes en lai 
si m auez mené en bellai 
plus de yy foiz que ie ne mente 
maintes foiz m avez fait dolante 
bien l ont plusor aparceu 
que maintes foiz m as deceu 
or sai bien se cuers ne me faut 
nos somes venu a l asaut 
molt ai par toi mal enduré 
maintes foiz t en ies pariurez 
de ma fame m as maubailli " 
et dist renart ' tu as failli 
onques a ta fame ne l fis 
ne uers toi de riens ne mespris " 
dist ysengrin ' certes renart 
je l moterroi de moie part 
que vos a force l asaillites 
en con trover pas ne faillites 
voienz mes iauz vousist ou non 
li batites vos le crepon 
bien vos vi bouter et enpaindre 
et durement la queue estraindre 
iloc la tenites por sote 
ce ne fu pas jeu de pelote 
ce ne porriez vos desfandre 
ne uos en veisse descendre 
et voz braies sus remonter 
ne m est honte del raconter 
mais se ie celer le peusse 
a nul ior dire ne l seusse " 
ce dist renart ' ja dieus ne place 
le criator que tant me hace 
q aie fait tel descouenue 
que ma conmere aie foutue 
plus bas de l oil si con uos dites 
donques seroi ge erites 
or puet on bien de fi sauoir 
que vos ne sauez honte auoir 
que ce auez amanteu 
dont tuit li autre sont teu 
ne deussiez pas chose dire 
qui a hersant tornast a ire 
mais si auez la chose enprise 
honte auez le dos mise 
bien as ore honte adossee 
qant tu si honiz t espousee 
le bouter et le soufachier 
ce fi ge por le fors sachier 
boter enpaindre me vistes 
bien sai que a mal le tenites 
mais ie ne l fis se por bien non 
or m en rendez mal guerredon 
je l fis por bien et por franchise 
or m en rendez maves seruise 
molt fui foux qui m en entremis 
or en estes mes anemis " 
cil li dist ' bien te puez vanter 
bien ses a fol meise chanter 
c est bien chose conneue 
mainte honte ai par toi eue 
tv ies de tel autorite 
que en toi n a point de uerte 
tant me conseillas en l oroille 
que te fis entrer en la saille 
et aualer ou puis dedanz 
la male goute aies es danz 
par tantes foiz m avras fait honte 
que ie n en sai dire le conte 
tu deis qui la porrest estre 
laienz em paradis terretre 
ov il auoit gahaingneries 
et prez et bois et praieries 
nus ne seust riens demander 
que illoc ne poist trover 
et qui voloit mengier poisons 
ov luz ou perches ou sauzmons 
tant en avoit con li plesoit 
a sa uolente eslisoit 
de toz biens iert li leus garniz 
de quoi fui iloc escharniz 
je quidai tu deisses voir 
mais je ne fis mie sauoir 
molt m engingnas a icele eure 
ov sael entrai sanz demeure 
et la cordele destortoille 
tv estoies en l autre saille 
ie fui pesanz tu fus legiers 
tv traitres tu losangiers 
je avalai et tu montas 
qant emi le puis m encontras 
lors fu mes cuers iriez et grains 
tv ies de felonie plains 
je demandai que tu querois 
et tu deis que tu montoies 
ce est la costume del mont 
l vn i vienent li autre vont 
d enfer i eres eschapez 
et je i remes entrapez 
je ne sai que tu deuenis 
tel traison me porqueis 
ileuc soufri ge mesese 
de boivre estoie a grant aise 
trois foiz me reclost sor la teste 
molt i avoie grant moleste 
li blanc moine m en mistrent hors 
mais tant me batirent le cors 
de potences et de bastons 
qu il me mistrent a vautrillons 
de pes me firent tel deport 
que la me laissierent por mort 
en zz fouse qui ert pulanz 
par la queeue me trestrent enz 
de puor dui estre creuez 
molt ai par toi esté greuez 
d ileuc m an alai a grant paine 
que ne pooie auoir m alaine 
encor m en duelent tuit li menbre 
molt sui dolent qant il m en manbre 
tv me feis aler peschier 
et a l eue tant acrochier 
q tote oi la qeue ialee 
et a la glace saelee 
sanz la queeue perdre a l issir 
ne m en peusse departir 
isengrin diz le tu a certes 
que tu par moi eus la perte 
par foi tu paroles encore 
ta lecherie t en fist force 
tv estoies si basoingneus 
et de poisons si covoiteus 
tv n en quidoies preu avoir 
bien dist li liures dou sauoir 
que qui tot covoite tot pert 
c ose ge bien dire en apert 
molt est honiz qui tot covaite 
que son gahang pert et s enplete 
desque tu les poisons sentis 
di moi por coi tu t alentis 
q an ton giron yy n en meises 
mais por escharniz te tenisses 
se tu n en fusses toz chargiez 
por coi tu fusses engingniez 
qant do uenir t alai semondre 
lors conmencas zz poi a grondre 
qant je fui ennuiez d atandre 
si te laisie as poisons tendre 
se mal t en vint quel blame en ai 
onques des poisons ne menjai 
renart bien te sai escuser 
et genz par paroles muser 
ne porroie auoir retrait 
les maus que tu diz et m as faiz 
touz iorz m as tenu por bricon 
zz ior oi mengié d un bacon 
j avoie grant talant de boivre 
la me seu tu bien decoivre 
tv me deis que d un celier 
te fist l en mestre boteillier 
en ta garde estoient li vin 
toz tens au soir et au matin 
la me menas tu conme fol 
assez i oi batu le dos 
la me menas tu a envers 
tu m as chanté de molt forz vers " 
ce dist renart ' or a tu tort 
de ce sui bien a mon recort 
que tant beus que tu fus ivres 
que tu deis que es sainz livres 
chanterois bien zz conduit 
lors conmencas a si grant bruit 
que tuit cil de la vile vindrent 
que a grant meruoille le tindrent 
qant i oi la noise venir 
nus ne l me doit a mal tenir 
se ie dou celier fors me mis 
car trop nos avoient sorpris 
se fus batuz moi qu en avient 
qui mal chace mal li avient 
renart molt ies de male part 
la me tenis tu por musart 
ov tu me feis la corone 
d aive chaude conme a persone 
si grant et si enple et si lee 
que tote oi la teste pelee 
ne me remest poil sus les joes 
tv t en alas faisent tes moes 
de moi deuoies moine faire 
certes molt ies de mal afaire 
par toi est ma char afoiblie 
aillors te crui si fis folie 
vn troncon me donas d anguile 
que tu conqueis par ta gile 
por moi faire plus alechier 
en mainz leus m as fait trebuchier 
je demandai ou le trovas 
por moi decoivre controvas 
que charretiers tant en menoient 
a poi que il jus ne cheoient 
des angiles i auoit tant 
souant aloient arestant 
li cheual qui traient a paine 
la chareste qui trop est plaine 
je demendai par quel sanblance 
j em porroie enplir ma pance 
tv me deis qant te trouerent 
qv en lor chareste te giterent 
et proierent qu asez menjases 
et que le remenent gardasses 
tant m en alas amonestant 
que ie m en alai au deuent 
et je fis sanblant d estre mort 
la fui ge batuz par esfort 
et de leuiers et de batons 
que encor m en diaut li crepons 
n est meruoilles se i ai anui 
qant de toi vengiez ne me sui 
en zz des plus lons iorz d este 
n auroie ie pas raconté 
les anuiz que tu m avras faiz 
mais or est tant menez li plaiz 
que a cort a cort en somes venu 
se a droit en somes tenu 
bien en ai a dieu ma fience 
que ie de toi avrai vangance 
je t ai menee leaute 
et tu a moi desloiaute " 
renart respont par reconfort 
' sire ysengrin vos auez tort 
vos m aqusez ne sai de coi 
cil autre baron sont tuit coi 
qui vos oient ne dient mot 
tel i a qui vos tient por sot 
vostre raissons est descouerte 
or avez dit menconge aperte 
et cil qui trop viaut s ame pert 
ahi renart trop ai soufert 
ton grant orgoil et ton desroi 
mais se ie ai congie dou roi 
ja en avras bataille a l ueil " 
renart respont ' riens tent ne voil " 
por conbatre son gage tent 
ysengrin et li rois le prent 
renart apres le suen tendi 
sique la cort bien l entendi 
bien dient li baron sanz doute 
que la bataille i afiert toute 
s or ne set renart d escremie 
mar vit la bataille aramie 
li rois demende les ostages 
qui molt estoit cortois et sages 
que li chans n iert pas pardonez 
ysengrin a les siens donez 
por lui i fait brun l ors entrer 
tibert le chat et brichemer 
et le lieure sire couart 
caus mist ysengrin de sa part 
renart en a des miauz senez 
que il a de sa part tornez 
bruient et baucent le sangler 
que il a a lui asanblez 
et espinarz li hericons 
grinberz ses cousins li taissons 
cil firent a renart secors 
molt en pesa a dant brun l ors 
la bataille ont aterminé 
a yy iorz l ont ordenee 
grinberz acreente molt bien 
qu il ne leroit por nule rien 
qu il ne face renart conbatre 
por l orguel ysengrin abatre 
li rois lor dist ' aiez voz pais 
alez a voz ostieus huimes " 
li baron sont de cort parti 
malement ont le chanp parti 
d antre renart et ysangrin 
qui molt estoient mal voisin 
renart n est pas de tel puissance 
con isangrin c est sanz doutence 
renart sauoit de l escremie 
por ce a la bataille aramie 
engingneus est mes n est pas fort 
se ysengrin li fait esfort 
de l escu se set bien couvrir 
et bien tapir por descovrir 
son conpaingnon qant il voit l aise 
et il uoit chose qui li plaise 
tant s est entremis de l aprandre 
que nus ne l en porroit aprandre 
tant set renart engins plusors 
de luites de genbez de tors 
ainzqu isangryns baillier le puisse 
li brisera ou braz ou cuisse 
ysengrin entent molt a el 
e pes se gist a son ostel 
car ou droit que il a se fie 
et renart en son cuer defie 
se il as poinz le puet baillier 
forment le quide travaillier 
tant desirre q as poinz le taingne 
ja ne quide qu a tans i vaingne 
molt li desplaist en son corage 
que la bataille tant li tarde 
ja ne quide veoir cele ore 
que ele soit tant li demore 
renarz estoit en plus grant paine 
d armes enquerre la semaine 
et ysengrin tot ensement 
armes porchacent a talant 
en grant poine iert dou haster 
et dou porchaz de l aprester 
son escu et son armeure 
coutel a cuisse afeutreure 
chauces ganbaisiees bien faites 
que il a en ses genbes traites 
ses escuz est vermauz trestoz 
et la cote roge desoz 
baston ot de meillier bien fait 
bien fu armez a ior de plait 
ne refu mie desgarniz 
renart qui tant a escharniz 
assez auoit de bons amis 
qui de lui se sont entremis 
escu raont a sa maniere 
et conmende que l en li quiere 
zz l en ont quis qui fu toz jaunes 
en sa cote n ot pas yy aunes 
baston ot fort d une aube espine 
qui molt estoit bons en pleuine 
en lui fu molt bien enploiez 
de corroies fu toz liez 
de chief en chief jusqu au somet 
einsi armez a la cort vait 
este uos a la cort renart 
et ysengrin de l autre part 
et li baron sont tuit ensenble 
chascuns a dit ce que li sanble 
renarz ne fu mie esperduz 
haut fu reoingniez et tonduz 
et col et barbe se fist rere 
por le desdaing de son conpere 
ysengrin l ot en grant despit 
que sa force prisa petit 
einz n en daingna ostel chevoil 
ia fusent ensanble son uuel 
mais ainzque il le taing as mains 
sera plus malades que sains 
hermeline fu en freor 
por dant renart et en paor 
que la dame estoit si franche 
et percehaie et malebranche 
et renardiaus tuit li troi frere 
faissoient grant duel por lor pere 
avec la mere en la tesniere 
por renart font a dieu proiere 
chascuns li proie et aeure 
que renart garisse et seqeure 
de son anemi l escremisse 
qv en la bataille ne perisse 
einsi si fil en sa maison 
font chascun a dieu oroisson 
por lor pere qui tant les aime 
qant il les uoit biaus fiuz les claime 
hersant prie por son saingnor 
que dieus li face tele honor 
que ia de la bataille n isse 
et que renart vaintre le puisse 
que molt souef li fist la chose 
en la tesniere ou iert enclose 
ja par lui n en issist conplainte 
mais ysengrin qui a fait mainte 
en fist conplainte ce me poise 
molt a en lui franche borjoise 
tuit sont a cort et povre et riche 
ysengrin metra en la briche 
renart s il puet en la bataille 
n i vaudra son enging maaille 
qant li rois vit sa gent venue 
la ou la bataille est tenue 
brichemer fist avant venir 
por recorder et retenir 
le jugement de la bataille 
si li prie par deuant aille 
brichemers est venuz avant 
et dist qu il fera son conment 
a soi a tret yy des barons 
qui furent des plus hauz barons 
li lieparz i fu li premiers 
qui molt iert orgeilleus et fiers 
et baucent qui ot le cors gros 
et mes sires bruienz li tors 
cil yy sont avant venu 
toz les plus sages sont tenuz 
que cel ior furent en la place 
n i a celui qui bien ne l face 
por zz grant jugement tenir 
lors conmenca a consantir 
cil yy vont a zz conseil 
dist brichemers ' molt me mervoil 
se renart osast ce panser 
dont nos l oimes escuser 
a reoenel et a tibert 
et a brun l ors qui molt nos sert 
des autres clamors i a tentes 
que ie n en sai a dire quentes 
pinte se plaint et tiecelins 
tot apres sor lui ysengrins 
et por cez a doné son gage 
et si en a livré ostage 
que il reconnoistre li face 
se il le nie enmi la place 
seignor qui poist abaissier 
le mal oster et apaissier 
bien esteroit ce m est avis 
es ce bien que ie uos deuis " 
baucent respont ' bien avez dist " 
tvit l ostroient sanz contredist 
tuit yy en sont venu av roi 
et si li ont dist en recoi 
' sire vostre baron loassent 
que cist prodome s acordassent 
sauve vostre onor tote avant 
et il dui furent bienvaillant " 
molt plaist au roi ce qu il ont dist 
' ja par moi n en avrez despit 
seignor " fait il ' or en parlez 
ysengrin primes apelez 
dou tot la querele a lui tient 
a moi neant n en apartient 
fors seulement de droit tenir 
dou sorplus vos lais covenir 
ne me poise se il s acordent 
ne uoil que por moi se descordent " 
qant brichemers l a entendu 
tornez s en est col estandu 
a ysengrin dist en l oroille 
que li rois forment se meuoille 
qv en ne puet pes entre vos mestre 
ne por doner ne por promestre 
face le bien preingne droiture 
se renart por sa forfaiture 
et por ce que il sor li mist 
que a sa fame force fist 
dist ysengrin ' n en parlez pas 
je le uos di ennelepas 
qant ie a lui prandrai acorde 
ne uoil autre foiz s i amorde 
ne fera honte a son conpere 
la vangence en sera amere 
je verrai s on me fera droit " 
brichemer dist que il vodroit 
que la chose fust si menee 
si deduite et si atornee 
qv entr aus yy fusent bon ami 
laiz est que soient ennemi 
et chascuns son droit eust 
et qu a mort torné ne lor fust 
dist ysengrin ' ia dieu ne place 
que ie ia acordance face 
tantque ie uoie le plus fort 
et c on sache qui avra tort 
bien me porra tenir por ivre 
se ie l en lais partir delivre 
dites le roi et son barnage 
que ce sachent et fol et sage 
que por nient la pes requiert 
ja de cest champ faiste n en iert 
chascuns dira ce que il vodra 
el chanp verrons qui miauz vaudra 
dites le roi que droit me taingne 
bataille avra conmentqu avaingne 
qant brichemers vit en la fin 
ne trueue pais a isengrin 
av roi a dist tele novele 
de coi s ire si renovele 
' sire " fait il ' a moi entent 
ysengrin sa bataille atant 
il n a cure de faire pais 
honiz soit qui en fera mais 
nule chose se le chanp non 
ov en tenra l un a bricon 
or est li plaiz molt enpiriez 
que li rois s estoit corrociez 
de l ogoil qu isengrin a dist 
qui de pes faire s escondit 
dist brichemers ' se uos volez 
droit faire si con uos volez 
avant n aillent ne chanp ne voie 
se uos tenez la droite uoie 
les metez la fors 
si garde bien chascun son cors 
qant il seront emi la place 
qui miauz porra faire si face " 
et dist li rois ' par saint richier 
por verite puis afichier 
n en panroie pas tot l avoir 
que li plus riches puist auoir 
que ie la bataille n en aie 
que iames n en avrai menaie 
ne sai q alast on atargant 
ov champ les metom maintenant " 
qant la parole ont recité 
de la bataille et racontee 
si les ont mis yy ensanble 
li plus hardiz de paor tranble 
l uns tenoit l autre par la main 
li rois apele zz chapelain 
mon saingnor belin le moston 
molt est sages pas ne l dist on 
cil aporte le saintuaire 
sor coi durent sairement faire 
li rois a fait crier son ban 
qu il n i ait nul de tel boban 
qu i facent noise en pes se tienent 
conme prodome se containgnent 
molt est li rois de grant justise 
dou sairement fait la deuise 
dant brichemers et dant brun l ors 
que l en tenoit a yy meillors 
deviserent le sairement 
devant trestoz apertement 
' seignor " fait il ' or m entendez 
se ie di mal si mandez 
renart jura premierement 
et si mist en son sairement 
qv a ysengrin n en a tort fait 
n a dant tibert le chat mesfait 
n a tiecelin n a la mesange 
n a reonel conmentqu il praingne 
renart faites le sauuement 
ci oient nos apertement " 
renart s agenoille en la 
molt s aparaille et se rebrace 
desus les sainz la main estant 
si a iuré par sairemant 
et les reliques qu il la voit 
que de cest plait nul tor n avoit 
les sainz baissa puis si se lieue 
a ysengrin durement grieve 
que il fait entendre por voir 
la manconge por le sauoir 
atant se rest a genouz mis 
dist brichemers ' biaus duz amis 
vos jurez que renart est faus 
dou sairement et vos loiaus " 
dist ysengrin ' ie le creant " 
les sainz baisse si lieue atant 
parmi le champ fait orissons 
et fu en granz aflicions 
et prie dieu que tot sormonte 
que il li laist vangier sa honte 
de renart qui li a fait lait 
que au partir honor en ait 
baisse la teste si se dresce 
son baston afaite et adresce 
en plussors sans le retornoie 
en ses doiz la corroie ploie 
pvis prant son baston si le mole 
em plusors leus son baston crole 
tot entor encline a la gent 
et molt se deduist sagement 
a renart dist que il se hast 
qu il ne meste le ior a gast 
qant renart l ot du cuer soupire 
tot est teuz n ose mot dire 
renart sot letres en s enfance 
molt ot oi de nigromence 
mais puis entendi tant aillors 
qu il oublia des moz meillors 
renart ne fu pas esmaiez 
son baston prant conme afaistiez 
gentement le sot a soi traire 
bien fu apris de tel afaire 
em plusors leus l a esaié 
n a pas samblant d ome esmaié 
en son doit la corroie lace 
apres se lieue de la place 
son escu prant si fu seurs 
con vn chastel enclos de murs 
li escremirs li est joiaus 
qu il en set toz les enviaus 
son escu sor sa teste tient 
se ysengrin pres de lui vient 
tele escremie li randra 
que a grant honte li torra 
ysengrin est de grant air 
renart est alez enuair 
son escu met deuant son front 
mest pie auant puis si s esgront 
molt le ua ysengrin hastant 
renart se ua bien desfandant 
einz que ysengrin part de l asaut 
le fiert renart que pas ne faut 
tel cop lez l oroille li done 
toste la teste li estone 
a cel asaut molt bien li chiet 
si chancele qu a poi ne chiet 
qant sa teste a veue saingnier 
a sa main se prist a saingnier 
dieu prie qui ne faut ne ment 
que il le gart d afolement 
par sa fame est ce dist traiz 
longement fu si esbahiz 
qu il ne sot quez iorz il estoit 
soit iorz ou nuiz quel tens faissoit 
por le cop que ot receu 
renart l ot bien aparceu 
ne fait senblant qu il le seust 
ne que aparceu l eust 
mais d autre part torne sa chiere 
or se regart que il ne l fiere 
que n a talant de lui atraire 
ensus de lui le fera traire 
ne li laissa riens esmochier 
av baton se set esmouchier 
qant ysengrin de loing l esgarde 
renart li dist por coi il tarde 
qv a la bataille ne revient 
car a reuenir les covient 
ysengrin se rest porpansez 
que trop a esté reposez 
avis li est que trop demeure 
isnelement li corut seure 
mait pie avant giete et regiete 
mais renart durement se gaite 
ysengrin giete pas n areste 
de son baston vole vne areste 
mest pie a terre si se part 
renart qui set assez de fart 
li auoit dist ' sire ysengrin 
dieus qui sor toz est voir deuin 
set bien quel droit avez 
baston vos faut se l ne l ueez 
car faisons pais a mon seignor 
ainzque vos tort a deshonor " 
dist ysengrin ' faites moi tondre 
s asez n en ai por vos confondre " 
qant assez remponé se furent 
li dui baron ou chanp esturent 
derechief andui se revienent 
lor escuz molt cointement tienent 
ysengrin giete et fait son esme 
que giter voille par meesme 
entre escu et baton se met 
de lui prandre molt s entremest 
enmi le champ son escu laisse 
et renart son baston eslaisse 
tel cop li done ainzqu il le taingne 
iames n iert ior ne le souaingne 
le braz senestre li a frait 
or a ysengrin maues plait 
andui ont les escuz guerpiz 
si s aerdent parmi les piz 
longement furent en estant 
en plusors sans se uont hatant 
ne ueistes genz si conbatre 
li uns ne pooit l autre abatre 
mais nus ne s en doit mervoillier 
qu isengrin ne se puet aidier 
fors solement de son braz destre 
que perdu avoit le senestre 
li vns torne l autre trestorne 
li uns ne l autre ne soiorne 
molt tornent ainzque nus en chiee 
ysengrin suefre grant hachie 
les danz a zz poi plus agues 
que renart et plus esmolues 
contre renart molt se herice 
bien li descire sa pelice 
renart li fait zz tor francois 
ysengrin ne l dote aincois 
renart l estraint pas ne se faint 
ianbet li fait de soi l enpaint 
a la terre iut toz envers 
renart jut sus tot en travers 
les danz li brisa en la bouche 
en la chiere li crache et moche 
es iaus li boute le baston 
et poile as ongles le guernon 
traire li fait molt male fin 
pvis li a dist ' dant ysengrin 
enqui saurons qui droit avra 
et qui miauz faire le savra 
de uostre fame m aqusez 
certes molt estes amusez 
queant vos ci por vostre moillier 
moi et vos faire travoillier " 
ysengrin voit qu il le lesdange 
molt est dolenz qu il ne s en vange 
renart li fait de tot son mieulz 
de la poudre voler es euz 
renart li fait honte et contraire 
ce poise li n en puet plus faire 
mais entre ses denz se demente 
et dist ' foux est qui met s entente 
en fame n en riens qu ele die 
poi est de fames qui voir die 
par fame est plus noise que pais 
ja la moie ne querrai mais 
fame fait hair pere et mere 
fame fait tuer son conpere 
par fame sont ocis yy home 
fame est de toz maus la some 
fous est qui trop i met s entente " 
ysengrin ensi se demente 
ensi se complaint solement 
renart le fiert menuement 
et sor les iauz et sor la face 
encor li prie que pais face 
bien voit qu il est pris a la trape 
a cest mot le baston eschape 
que renart auoit en sa main 
cil qui le cuer avoit tot sain 
se uost leuer mes ne puet estre 
qu il n a vertu fors dou braz destre 
renart li fait honte et anui 
soufrir l estuet ce poise li 
ysengrin tient por non sachant 
li va les iauz cerchant 
mais par sa grant mesauanture 
li avint tel male avanture 
ses doit en la boche dedanz 
li chiet et cil le prant as denz 
la char li tranche jusqu a l ous 
son braz li gite sus le dos 
de l estraindre pas ne se faint 
et en tel guise le destraint 
que voille ou non le fait descandre 
et desoz lui le fait estandre 
or est renart en tel trapel 
s il a paor ne me meruoil 
ysengrin des genouz le serre 
renart ne uit ne ciel ne terre 
jvré auoit faus sairement 
si li parra prochainement 
con fause loi il a menee 
hvi est venue sa iornee 
quiert por les sainz de rome 
mais ne li vaut mie vne pome 
qar ysengrin le fiert et maille 
et renart si gient et baaille 
ysengrin le fiert en la chiere 
ne tient pas sa main vers lui chiere 
renart n a pooir del desfandre 
tot li couient soufrir et penre 
or en a molt le noaillor 
molt est ses cors en grant dolor 
deuenuz est plus froiz que glace 
ce dist miauz veut morir en place 
que por lui recreant se claint 
a cest mot a gité zz plaint 
samblant fait d ome qui soit morz 
qar en lui n avoit point d esfort 
ysengrin zz petit le lache 
molt le descire et desache 
renart ne muet ne piez ne mains 
bien fait samblant qu il n est pas sains 
ysengrin l a batu tant fort 
qve ou champ le laisse por mort 
li baron sont dol liu parti 
atant la corz se departi 
einz troien n orent tel ioie 
qant recurent alaine a troie 
com bruns et li ors et tiecelins 
et chanteclers et ysangrins 
tiebert li chaz et rooigniaus 
et li daims mes sires platiaus 
fors de renart nus ne l ueist 
de rire tenir se poist 
li parant renart ont grant honte 
nobles n en viaut oir nul conte 
ainz commende que on le pande 
tibert li chaz les iauz li bande 
et roeiniaus les mains li lie 
bien ont renart en lor baillie 
de paumoisons est reuenuz 
bien fu le ior por fol tenuz 
se de lor mains pooist partir 
james n iroit home trair 
molt se hastent de lui destraire 
tote la cort oissiez braire 
renart por sa uie tenser 
proie c on le laist confesser 
car a regehir li couient 
des pechiez dont il li souient 
lors li firent venir belin 
par la priere son cousin 
le taisson mon saingnor grinbert 
de grant duel a le cuer couert 
renart se fist a lui confes 
et cil l en a chargié son fais 
selonc les pechiez qu il ai faiz 
dont il a envers dieu mesfaiz 
si con len confaisoit renart 
atant es uos frere bernart 
de grant mont ileuc repairié 
grinbert troua molt corrocié 
de renart li a demandé 
que li rois en a conmandé 
' biau sire que tot le pandez 
par nelui ne soit destornez " 
qant li frere ot que il li dist 
ne l em pesa mie petit 
qu il iert de grant franchise plains 
et voit que pas n estoit vilains 
renart l a bien aparceu 
av grant duel qu il en a eu 
que maine grinbert li taissons 
et espinarz li hericons 
la ou vit noble belement 
le salue cortoisement 
nobles s est leuez en estant 
ne set frere que il aint tant 
deioste lui l a asegié 
bernarz li a prié 
en son langage doucement 
por renart le va sermonent 
en son langage vost parler 
et li rois de bien onnorer 
que renart voloit deliurer 
se uers lui le peust trouer 
' gentiz rois " dist il ' entendez 
et a ma parole escoutez 
ne puet avoir ou dieu estat 
qui ne pardone aucun pecat 
iesu crist pardona sa mort 
a lui deuez panre confort 
aiez merci dou pecador 
se uers dieu a aucune amor 
par tel conseil con sai donart 
se la laissiez auoir renart 
por vostre amor sui ci venuz 
et que renart ne soit panduz " 
molt fort pria l enperador 
qu il ne creust losaniador 
' el siecle ne font el que mal 
la paine en avront infernal 
porqant se renart est vaincuz 
donez le moi si ert randuz 
bons rois et por toi espurgar 
encor porra bien dieu amar 
sire por dieu le nos donaz 
de renart vos sui afigaz 
moine en ferons dieu seruira 
sa vie en l ordre amandera 
auiaz " dist il ' emperador 
dieus ne viaut mort de pecator 
ament soi et face aucun bien 
sauuer se puet s a lui ne tient 
selonc l estat dou gorpillaje 
iert mais touiorz ou moniage " 
nobles entent que voir a dist 
ne l vodroit auoir contredist 
de riens que il li demandast 
ne qu il a faire commandast 
renart li randi bonement 
sanz nul autre retenement 
renart a geté de prison 
frere en a fait en sa maison 
poisons li done por amordre 
et bien l endoutrine de l ordre 
dou drap de l ordre l a vestu 
le filz a putain le vaincu 
ainzqu i fust iorz fu il senez 
cil qui maint maus a endurez 
bien retint ce c on li ensaingne 
ne fait sanblant que il s en faingne 
le singne fait dou moniage 
molt le tindrent li frere a sage 
chiers est tenuz et bien amez 
et frere renart est clamez 
et il fait molt le papelart 
tantque s en puisse issir par art 
molt est renart de biau seruise 
volentiers va a sainte iglise 
souent li menbre des gelines 
dont il siaut rungier les eschines 
souent en a temptacions 
a poine tient estacions 
bien li sient si vestement 
molt se contient onestement 
si mist s entente a l ordre aprandre 
que nus ne l en pooist reprandre 
zz ior fu la messe chantee 
renart l ot de cuer escoutee 
tot darrien jst del mostier 
en sa main tenoit zz sautier 
yy chapons forz soranez 
lor auoit zz boriois donez 
qui auoit non tieberz li riches 
n iert aus auers ne chiches 
renart les a aparceuz 
or sera il bien deceuz 
se il n en fait ses guernons bruire 
lieement s en quide deduire 
' par dieu " fait il ' ne m apartient 
cil qui de char mangier se tient 
n ai pas fait veu de mangier char 
molt l en tenroie a grant eschar 
qui tel veu faire me feroit 
dieus le set molt me mesferoit 
de char ne me puis ge tenir 
se ie en puis en leu venir 
je mosterrai que ie sai faire 
qui qu en doie parler ne taire " 
li iorz trespasse la nuit vient 
renart qui des chapons sovient 
ne les pot mestre en oblience 
toz iorz trespas obedience 
vint as chapons si li destoche 
si en menjue a bone boche 
les autres yy a mis an terre 
que il demain reuanra querre 
couerz les a bien d estramier 
arriere s es uenuz couchier 
n en set nus mot de son atrait 
del larrecin que il a fait 
bien li chei de s auanture 
molt se retrait a sa nature 
l endemain apres les matines 
renart qui tant aime gelines 
de yy chapons se rest dingnez 
pvis est ou cloitre retornez 
les yy menia que nus ne l sot 
la les tint bien renart por sot 
zz frere qui bien aparcut 
que renart li rous les decut 
qant reconté fu en covent 
renart en fu blasmez forment 
et il lor en uost droit ofrir 
frere bernart ne l vost soufrir 
qu i mangié avoit zz corbel 
qu il avoient en lor prael 
tant larrecins lor avoit faiz 
que bien set que il est mesfaiz 
a renart ont tolu lor dras 
congie li donent or est gras 
ne desirroit plus autre riens 
maisque fors fust de lor liens 
a meruoilles liez en estoit 
que li ordres li desplesoit 
tornez s en est tot zz chemin 
encor nuira il ysangrin 
li frere l ont mis a la voie 
toz seus s en va nus ne l convoie 
molt menace ses anemis 
por qui fu en tel paine mis 
sa teste iure coronee 
que ia s ire n iert pardonee 
a ysengrin ne a tibert 
por qui il a mainz maus souferz 
rooigniaus est delez la uoie 
de loing le uoit forment l aboie 
si escrie ' vez le randu 
que deumes auoir pandu " 
renart n ot soing de ranponer 
ne n a cure de seiorner 
tantque il vint an sa tesniere 
ov a trouee sa fame chiere 
qant ele uit grant ioie en a 
dedanz son cuer s esleesca 
et li enfant sire renart 
firent grant ioie d autre part 
