glorious sire pere qui le mont racatas 
jhesu qui de ton sanc le monde ravoias 
le saint espirt del ciel tes amis envoias 
envoi nous del bien dont tu sire asses as 
biaus dous sire pitels plains de misericorde 
en moi n a concience qui molt grief ne me morde 
rois del ciel que plus voi m ame que si est orde 
tant sui plus en cremor de merci de racorde 
de merci de racorde sui en grant redoutance 
et pour mes grans pecies iroie en desperance 
li sire qui jou criem s il estoit sans pitance 
et s i plus n a merci n amoit ke la venjance 
caitive creature que ferai u irai 
hardiement toutjors contre diu me drecerai 
et com plus li fourfis et plus le courcerai 
qui eust tant soufert les mals que jou fais ai 
se tu veus mes pecies un a un regarder 
pius sire que ferai quel part porrai aler 
et quanques j ai forfait s il m estuet comperer 
sire comment porrai le venjance endurer 
il n est nus sousfraitous qui tant eust souffert 
fors diu qui a son uel onques nului ne pert 
il sest quanques on fait il voit tout en apert 
si voit mon cuer si mal si felon si couvert 
trop i voit de malisse n i a point d onneste 
envie orgues luxure lonc tans i ont esté 
l aie de de ja n en seront osté 
tout li malisse i sunt a toute lor maisnie 
et le caitive d ame de maint lac ont laissie 
oriblement le tienent tere abaissie 
rois des ciels jhesu pius li vien en aie 
ja vois tu bien orgels me souslieve et enhauce 
si fort me tient luxure durement m embrace 
or me fait frire envie mautalens or m enlace 
n est visces qui de moi se volente ne face 
griement me fait souvent li orgex trebuchier 
al plus que onques puet toutjors mainne dangier 
roit le col l oel mouvant le cuer hardi et fier 
il n a membre sour moi ne se voelle eshaucier 
si mouvant sont mi oel si plain de legerie 
si mouvans sont mes mains pour faire grant voidie 
et mi pie sont isnel pour faire grant folie 
dius comment ferai droit de tante felonnie 
ellever fait mon cuer orgels et souscuidier 
humilite me taut ne m i laisse abaissier 
si tost me fait al rice torner et acointier 
del me lait penser ne lur ne voelle aidier 
en vestir en caucier ai molt meffait souvent 
corecié en ai diu maintes fois et souvent 
asses fust emploié miex en la povre gent 
li bien que maintes fois ai gasté folement 
et com plus m acesmai tant fu plus orgilleuse 
de mal faire ma cars fu tant plus couvoiteuse 
et plus fiere et plus vainne et plus luxurieuse 
plus desirant de mal de pecies plus joieuse 
e dius com male joie et com male luxure 
rois del ciel con grief painne com pesans aventure 
de cest mal siecle lac de si male cainture 
il ne puet ki s i prent onques tenir mesure 
uns maus ki ocist et le fol et le saige 
il fait tant de folie tant de mal u de raige 
oublier fait tous biens et quert ades folaige 
ne laist pas l omme a diu eslever son coraige 
quant l ame me conselle que de mal me repente 
et je voel eslever a bien faire m entente 
lors me revient devant ki si fort me tormente 
li pecies que jou plus amai en me jouvente 
cil me tient cil me trait ne me laist reposer 
et quant jou proi diu que jou m en puisse oster 
ma bouce dist les mos mes cuers n i puet penser 
de le male coustume ne me laist desevrer 
ce n est mie uns seuls mals qui a moi doit venir 
mais molt est grans li os qui me seut assalir 
et cil dont je me voel plus volentiers partir 
cil me fait plus de painne et plus de mal souffrir 
et quant j ai aucun mot par ma painne vencu 
lors eslievent cent autre contre moi lor escu 
et quant cascuns m asaut de toute sa vertu 
mervelles s il ne m ont u pris u retenu 
et souvent quant jou sui en tel temptation 
tel eure est que jou pleur par grant compunction 
car deca ne dela ne voi ma garison 
ne puis mie escaper de si male xxx 
rois des ciels jhesu pieus sire a toi me demente 
sire a toi me complaig del mal qui me tormente 
nis dormir ne me laist li fel qui me tourmente 
onques ne fait si froit que jou cel mal ne l sente 
ades aucun mal et acun aiguillon 
si est m ame enlacie si est mise em prison 
c onques si purement ne puis faire orison 
que mes cuers soit em pais et sans temptation 
car li mals que jou faic canter me seulent faire 
ne finent mon coraige de bouter ne de traire 
voiés grief aventure que del tai qui tant flaire 
ne se puet li pecieres nis quant il veut retraire 
voiés com fort loien voiés con fort pesme las 
si fort me tient pecies estraint entre ses bras 
que jou voi bien le mal et lait xxx 
le bien aim et si siu le pecie ke jou has 
dius com male aventure dius com male dolour 
dius con sui desvoiés dius com sui en esrour 
que jou voi bien le mal et lait m est se j en plour 
ne ne me puis partir de l amere doucour 
ci a mout grief bataille et precieuse guerre 
car se cil fust estrange et de lointainne tere 
que si me vient souvent assalir et requerre 
molt plus legierement le porroies conquerre 
mais cou sui jou meismes qui a moi me combat 
jou sui ciels qui deffent jou sui cis qui s assalt 
jou sui cil qui trebuce jou sui cil qui abat 
dius merci a nos tout car jou sui de bien mat 
se dius merci n en a molt grant peril i voi 
quar se j en voel issir dont istra fors de moi 
et se j en veel fuir u fuirai jou sans moi 
gries cose est quant li hom se veut partir de soi 
que qu est grief se diu plaist de moi m estuet partir 
car se jou voel le mal que jou fac relenquir 
et le bien qui me plaist de bon cuer maintenir 
dont pora moi laissier et a moi revenir 
mais si grans travaus est et si gries cose a faire 
et cou que si forment si dius del bien desfaire 
tels puet venir villier et porter lange u haire 
qui ne se puet de mal qui l ame ocist retraire 
almosnes puet douner et povres consillier 
estranges conforter pelerins herbegier 
mais li mauvais corages cil ne se puet cangier 
dius com male caine c om si puet mal brisier 
veés com mal serpent com maloite wivre 
qui si fort ame et cors de son engien enivre 
dius vivrai jou tant dius porrai jou tant vivre 
que mes cuers soit em pais et m ame soit delivre 
dius verrai jou ja l eure que jou nul mal ne face 
que dient pecceour queque li ure manace 
ne me puet afaitier que jou tant de mal face 
que jou ne soie ades u en voie u en trace 
jou counois bien la voie si counois le sentier 
u li cepials est mis ne me puet engignier 
mais li voie del mal me fait si desvoier 
que bien counois la drece mais n i puis adrecier 
nus ne puet onques dire tant d infer le hisdeus 
nus ne puet tant parler de diu le glorieus 
que li fel cuers puist estre humeles et peureus 
et tout ades ne die aignel aignel li leus 
nus ne puet tant de diu ne dire ne parler 
ne s il entre en l orelle el cuer ne puet entrer 
si grant caisne ne puet ores ne vens crosler 
ne si pesante roc brisier ne remuer 
il meisme esmervelle de cou qu il est si durs 
castiement n escoute plus ke piere ne murs 
tele eure k i devient et espris et si durs 
que hisdors ne li prent de nul mal ne xxx 
bele eure est ke il dist ' caitis con fol coraige 
qui a l ome si mis en estour et en raige 
qu i gete tout arriere hounor honte damaige 
maisqu i son desirrier puist faire et son folaige " 
comment avient cou quil a cou commandét 
que si volentiers li hom le mal qu i het 
dius qui l a si soupris et si emprisonnét 
que aler ne le veut u son sauvement set 
bien voit son sauvement mais n i puet avenir 
mais sa coupe est de mal dont ne se puet partir 
car il ne veut mie vivement contenir 
ne le pecie qu il fait parfitement hair 
que que li autres faicent jo sai tres bien la voie 
ne me puis escuser de mal qui me desvoie 
mais li mauvais delis si me tient si me loie 
que sans la grasce diu n est nus qui me desloie 
e dius con li pecies me desplaist et anoie 
et au delit de l ame li cors pas ne s aploie 
sans cope devroie estre se jou dire l osoie 
quar sans men gre me tient et sans men gre me loie 
il fait garde dius selonc l entention 
ne li plaist ne desplaist se selonc ne cuer non 
et desque li cuers gist sans son gre em prison 
estre en deveroie quite se dire l osoit on 
mais cou ne doit nus dire cou ne doit nus penser 
que sans cope peust li om a mal ouvrer 
ne soi ne son pecie ne doit nus escuser 
sen fourfait doit counoistre et sa coupe blasmer 
sire dius jou me renc de tous mals coupable 
a ta merci revieng que jou sai merciable 
de pecie me delivre et de le main au diable 
donne moi que sa force ne soit vers moi durable 
trop a duré en moi sa force ki me tue 
m ame est souvent pour lui laidement abatue 
par son mauvais consel honie et confundue 
mout laidement navree molt laidement vencue 
e dius que dirai jou sire dius que ferai 
se sour l anemi mec les mals que fais ai 
et cou di que sa cope est cou que pecie ai 
puet estre di jou mal et pecie et tort ai 
car com adans peca et com dius le requist 
ne dit mie sa cope mais sor euvain le mist 
et eve le serpent encoupa et si dist 
' cil le me consilla et faire le me fist " 
justes dius qui merci demandes et justice 
se sa coupe n eust li uns sour l autre mise 
et adans humlement eust merci requise 
ne fust ja si souspris ne eve si sousprise 
quant vers diu ot meffait pas ne s umlia 
mais sa coupe sor diu coiement retorna 
cointement respondi quant il en apela 
' la feme que tu m as dounee m engigna " 
ensi ai souvent dit ensi faic je souvent 
quant jou vers diu forfaic et jou ma coupe entent 
dont blasme jou ma car qui pece si souvent 
dont vois quere ocoison dont cuerc escusement 
' e dius " ades fai jou ' de fraille nature 
est nostre cars fourmee qui si poi en bien dure 
onques ne cria dius si foible creature 
que si tost trebucast si tost perdist mesure 
avoec cou que dius m a donné le cuer legier 
et de fraille car sui qui tost puet trebucier 
me veut li anemis tout ades engignier 
et qui c est qui se puist de tant asens gaitier 
il n est onques nule eure que li fel ne m asaille 
et de moi ahounir tout ades se travaille 
et puiske dius m a fait ensi foible en bataille 
que n en puis se ciet ma cars qui si est fraille 
quanque voi et quanque oi tout me fait m estorner 
et li fel qui se set de toute rien amer 
ne fine ne cesse de moi a emcombrer 
et se ja dont foloi doit me nus emcouper " 
jesus justes jugieres et droiturables sire 
qui pour nostre salu daigna soufrir martire 
ensi suel jou penser et ensi suel jou dire 
mais ne s amende pas qui cou dist ains s empire 
dont s eslonge de diu qui son pecie escuse 
et qui sour autrui met cou qu il fait et il use 
qui nule riens encoupe mais lui tot seul acuse 
c est cil qui merci trueve qui dius pas ne refuse 
voirs est que mainte fois font l ame desvoier 
et li fel anemis puet maint home engignier 
et ciaus qui fort se cuident fait souvent trebucier 
car plus a de mil ars dont il se set aidier 
mais nostres sires dius quant il l oume forma 
tel force et tel vertu et tel sens li donna 
que neis d un seul visce que la tant lassus a 
mais qu i bien se combat ja vencus ne sera 
car c est nostre creance et croire le devons 
quil ne l croit celui faut verites et raisons 
toust est de grasce diu quanques nous bien orons 
et tout est de no coupe quanque nous mefaisons 
c est voirs biaus sire dius bien le voi bien le sai 
volentiers le gehis se l di et se l dirai 
que tot est par ma coupe quanques jou pecié ai 
or revieg a merci sire merci me fai 
mestier ai de merci car toutjors mauvais fui 
et molt bien le counois que molt coupables sui 
ne pecie ne doi metre ne ne met sor nului 
ne coupe de diable ne ome ne autrui 
par li fel anemis com premiers m asaia 
et men cuer et men cors trop envoisié trouva 
devant me fist tel cose qui pas ne m anuia 
et com plus me vit mal et il plus m aproca 
puis me fist al pecie qu il me moustre entendre 
et quant le fu ardant trouva desous le cendre 
ne fina de soufler tantqu il le fist esprendre 
apres plus tost qu il pot a l ardoir le fist prendre 
et puisque jou bien vi sa bele entention 
se jou dont nen ai cure de partir del felon 
ancoisqu il me tenist en loien n em prison 
dont ne doi demander nule rien se moi non 
certes bien me doit on encouper et a droit 
car j atendoie bien cou que li fel voloit 
et ses mauvais consaus de diu le departoit 
et sa garde et s amor et m ame me toloit 
et tres bien me peusse de s amor departir 
car ne m avoit encore dont loier dont tenir 
mais quant plus jou amai a diu c a lui servir 
ma coupe est voirement bien le doi regeir 
voirement ma coupe est bien le doi denoier 
car ja soit chou qu il sace et puist l ome loier 
nequedent ne li puet faire grant destourbier 
se tot son cuer ades veut de lui eslongier 
toutes voies est tels qu i departir se velt 
et s i ne puet laier les mals que faire seut 
souvent plore forment de cou qu il fait se deut 
et comment avient dont qu il partir ne s en veut 
jesus qui de merci vraie amendise vient 
bien conois cou en moi sire comment avient 
qu estre sa volente li pecies l oume tient 
ne sans coupe n iert mie de la painne k il crient 
mout bien se veut li frans si l veut metre en servaige 
mais puiske il se donne que il a fait omaige 
que orguel c on li faice quel perte quel damaige 
veulle u non li couvient servir son signourage 
les gens vienent au roi que il veulent coisir 
mais puisque rois est fais ne l puent relenquir 
et s il lor fait damaige a tos soufrir 
lors couvient s il ne veulent de lor regne fuir 
ensi avient souvent ensi est avenu 
car quant par males oevres me parti de jhesu 
et j oi mon cuer ades a l ennemi rendu 
son serjant m estut estre et porter son escu 
et puisque al pecier abandonnai ma vie 
et volentiers me mis en l anemi baillie 
dius s eslonja de moi car de s amor n o mie 
ne dignes de sa grasce ne fui de sa aie 
dont me laissa aler le frain m abandonna 
et mes mauvais delis a emplir me laissa 
mais puis en ot pite et si me regarda 
et par sa grant merci a lui me rapela 
mais ja soit cou que m ame soit vers lui retornee 
toute n est encor mie a sa grasse atornee 
car si est de mauvais signouraige apressee 
et cou est par ma coupe bien m en doit on blasmer 
car jou vi bien la fose u il me vaut geter 
de mon gre i entrai ne m en puis escuser 
se jou n en puis issir ne m en doi descoper 
voiés que li culuevre est de grant felonnie 
mais com mauvais qu il soit cou ne m escuse mie 
car se ferm me tenisse al fil sainte marie 
bien me fuisse gardés par sa grasce et aie 
qui met par mal consel le fu en sa maison 
et lait courre le flame et aler a bandon 
se plus devient dolans de sa perdition 
ne sai que on em puist encouper se li non 
las ensi ai jou fait par ma coupe ai jou mise 
li flame en ma maison par ma coupe est esprise 
avarisse et orguels et male couvoitise 
la sont u dius deust avoir sa manandie 
en men cuer deust dius sa manandise avoir 
et eust voirement bien l os dire pour voir 
se jou bien le servisce et a tout mon pooir 
car dius veut en net cuer demorer et manoir 
mais en moi n a justice ne sens ne castet 
et dius ne veut manoir qui mon malisce set 
la u il bien ne voit la u il bien ne set 
car en moi ne voi gaires rien qui li viegne en gret 
biaus fius si tres petit voi jou de bien en moi 
de bien las c ai jou dit jou se mal non n i voi 
tes commans ai forfais trespassé ai ta loi 
mais que que j aie fait me creance est en toi 
jhesu li glorious li fiels sainte marie 
ma plainte faic a moi de ma mauvaise vie 
or te requier merci ne me degeter mie 
car merci seus tu faire celui qui le vous prie 
bien sai que mi forfait m ont eslongié de toi 
mais jou l ai oi dire et vraiement le croi 
que nus n a ja meffait tant encontre ta loi 
que tu merci nen aies luesqu i revient a toi 
cou croi jou vraiement et c est vraie creance 
que trestoutes tes oeuvres sormonte ta pitance 
quant jou tres bien esgart sa vertu sa puissance 
jou ne puis ne ne doi cair en desperance 
quant jou pense comment tu fu jugiés a tort 
comment tu fus menés a honte et a mort 
degabés escopis et despoilliés par fort 
de recouvrer merci doic avoir grant confort 
tu te laissas pour moi d espines corouner 
loier comme laron debatre et flaeler 
desque pour moi daignas tant de painne endurer 
puisque jou merci quierc bien doi merci trouver 
quant ti membre en le crois grant torment soustenoient 
tu prias pour icels qui ton cors tormenterent 
mout pius fus a juis qui tu crucefioient 
bien dois faire merci cel qui merci te proient 
sire merci te quier sire merci te proie 
pour ta grant pitie et pour sainte marie 
le glorieuse dame en qui jou molt me fie 
fai moi laisier mes mals et amender ma vie 
pour l amor nostre dame qui el ciel est roine 
a m ame qui se delt donne vraie mecine 
c apres la mort nen aille en l infernal quisine 
la u repos nen a la u tormens ne fine 
ramembre toi d un mot ke tu desis biau sire 
la mort del peceour ne veel ne ne desire 
benoite soit la bouce dont tu daignas cou dire 
dius com bon mot ci a com il est bons a dire 
cis mos a maint caitif jeté de desperance 
cis mos me fait avoir en ta merci fiance 
sire pour ta bonte et pour ta grant pitance 
ne pren pas sans merci de mes meffais venjance 
pour ta douce pite qui de bonte est plainne 
dius qui merci fesis marie madelaigne 
donne a mes caitis oels les larmes de fontainne 
qui la dolereuse ame de pecie leve et sainne 
larmes me donnes con saint pieron donnast 
et vraie repentance dont tu davi sauvas 
et dont sainte marie madalaine mondas 
et marie d egypte a voie ramenas 
pour cou te proi biaus sire que cou ta mercis soit 
que mes cuers ne deffaice le bien que mes cuers voit 
vraie fine creance cascun hom avoir doit 
mais creance sans oevre ne torne a nul esploit 
or me fai si toi plaist vraie creance avoir 
apres par bonnes oevres me met en bon espoir 
et si me fai ades en tel oevres manoir 
q au daeraim jour puisse en ta glore manoir 
doune moi que si sace ma lange amesurer 
que a mesure puisse et taisir et parler 
car ensi com taisirs puet aidier et grever 
ensi qui trop parole ne fait mie a loer 
se uns dist mal de l autre ne l me lai mie oir 
car ne me fait amer cou que tu seus hair 
et voirs mesdisant ne te puent plaisir 
al mal ovrer me fai et pereceus et lens 
mais au bien me fai coure tost et isnelement 
se talens de bien faire par ta grasse me prent 
ta mercis soit qui ferme m i tiegne et longement 
de tout me faic tenir mesure biaus dols sire 
car li cors qui molt est envoisiés trop m enpire 
et del siecle demande les pecies et desire 
mais molt faic ahair les delis dont dius s aire 
si me fai estre simple que jou pas ne folie 
mais itant de savoir par ta merci m otrie 
que del bien et del mal puisse veir la voie 
et sace que laissier et que jou faire doie 
tant me donne biaus sire de sens et de savoir 
que par ta grasse puisse et bien et mal veoir 
et li fel anemis ne me puist decevoir 
que par samblant de bien me face en mal caoir 
ne lai mie en mon cuer la u tu dois manoir 
des serjans l anemi un tot seul remanoir 
si lor fai perdre en moi lor force et lor pooir 
qu il ne me face mais en tant pecie caoir 
en tous les lius u siu si me fai converser 
que nus hom ne se puist de mon forfait clamer 
et si fai de t amour mon coraige enflamer 
que de tout men cuer puisse mes anemis amer 
drois est et bien doit on amer ses bons amis 
mais anemis amer est amor de haut pris 
car qui pour diu ne veut amer ses anemis 
que qu i fait cou ne puet entrer em paradis 
tes consaus et t aie me puissent consillier 
onques nului ne face damaige ne encombrier 
et privés et estraignes toutjors puisse adrecier 
et ceus bon cuer porter que jou ne puis aidier 
otroie moi dous sire par la toie pitance 
c onques envie n euc de nului habundance 
se uns hom me fait tort donne mortels poissance 
que ja pis ne l en voelle ne ne quiere venjance 
ne lai mie mon cuer par orguel essaucier 
qu i n est mals qui tant puisse de ta grasse eslongier 
mais desous toute gent me sai humilier 
quar qui plus humles est plus te puet aprocier 
tele humilite biaus dous sire m otroie 
que ja si miserin ne si caitif ne voie 
que tous aparelliés de lui servir ne soie 
et volentiers ne faice tout quanqu il a moi proie 
ore ai jou trop peu dit et nis trop atargier 
ne se doit li preudon pour lui faire proier 
mais quant il voit un povre lues s i doit aprocier 
et offrir et donner cou dont il a mestier 
otroie moi biau sire que jou te puisse amer 
hounerer et servir et tenir et garder 
et ja de ton servisce ne me puisse sevrer 
desour tous desirriers te puisse desirrer 
nului pour son pecie ne puisses despitier 
car bien tost li puet dius son corage cangier 
et buens hom devenir et autrui puet aidier 
cascuns qui droit sens a de cou doit diu proier 
donne moi par la grasse de ton saintissme espir 
que le delit del siecle hair puisse et fuir 
si me puist estre amers si me puist enlaidir 
com il me soloit ja et plaire et obeir 
lai me en toi reposer et traire en son repaire 
car nus ne vient a toi se tu ne l i vels traire 
en toi me fai joir et si men cuer esclaire 
que jou joians et lies puisse tes oevres faire 
ensegne moi le bien et si m i fai tenir 
si me fai escaufer del fu de saint espir 
que nulle rien ne velle ne veoir ne oir 
ne dire ne penser encontre ton plaisir 
lai m entendre et avoir joie de ta doucour 
que jou quiere de toi et de tes sains l amour 
fai la grasce descendre del saint espir en moi 
que mon cuer faice esprendre de la doucour de toi 
si me maint si m aprenge c avenir puisse a toi 
et a mes oels me fai veir cou que jou croi 
sire dius fai de moi ton plaisir 
bien ses que mestier m est bien ses cou que desir 
qui en la crois daignas pour moi salver morir 
merci aies de moi ne me laisse perir 
