qui sages est ne l doit celer 
ainz doit por ce son senz moutrer 
que quant il ert du siecle alez 
touz jors en soit mes ramenbrez 
se danz omers et danz platons 
et virgiles et quicerons 
leur sapience celissant 
ja n en fust mes parlé avant 
pour ce n en veul mon senz tesir 
ma sapience retenir 
ainz me delite a raconter 
chose digne por ramenbrer 
or s en tesent de cest mestier 
se ne sont clerc ou chevalier 
car ausi pueent escouter 
conme li asnes a herper 
ne parlerai de peletiers 
ne de vilains ne de bouchiers 
mes des deus freres parlere 
et leur geste racontere 
li uns ot non ethyocles 
et li autres pollynnices 
rois eduppus les engendra 
en la roine jocasta 
de sa mere les ot a tort 
quant ot son pere le roi mort 
pour le pechie dont sunt crié 
felons furent et enragié 
thebes destruistrent lor cite 
et degasterent leur regne 
destruit en furent lor voisin 
et il ambedui en la fin 
des deus freres ore em present 
ne parlere plus longuement 
car ma reson veul conmencier 
a leur ayol dont voil treitier 
leur ayeul ot non layus 
qui fu de thebes rois et dus 
as dex ala pour demander 
quel fin il li voudront doner 
et appolo li a mandé 
par un respons qu il a donné 
que a present engenderra 
un felon filz qui l ocirra 
aincoisque fust li anz passez 
si fu eduppus engendrez 
qui puis l ocist par son pechie 
si conme estoit prophecié 
le roi fu mout espouentez 
pour le respons qui fu donnez 
ocirre conmanda l enfant 
tantost conme il vendroit avant 
la mere pleure crie et bret 
ses poinz detort ses chevex tret 
pasmee chiet sor son enfant 
et demeine doulor mout grant 
" lasse dolente que ferai 
doulereuse que devendrai 
chetive riens por quoi nasquis 
pecheresse por coi vesquis 
n omicide conment sere 
de mon enfant que je porte 
por quel forfet et por quel tort 
petiz enfes recevras mort 
ja n es tu pas filz de putain 
ne de moine ne de nonnain 
ha douce rien mar te porte 
mar te norri mar t alete 
et tes peres mar t engendra 
qui ocirre te conmanda 
blasmé serons filz de ta mort 
ton pere a droit et je a tort 
il t a ocirre conmandé 
biax tres chier filz estre mon gre 
vers les dex veut eschaucirer 
et leur respons a faux prover 
mes il est voir si com je cuit 
ainsi sera conme il ont dit " 
desor son filz meine tel plor 
la roine et tel doulor 
li rois fu mout espoentez 
trois de ses serz a apelez 
promis leur a or et argent 
conmande leur priveement 
son filz toillent a sa moillier 
si li aillent le chief trenchier 
or s en tornent cil o l enfant 
la roinne remest plorant 
sa chiere bat ses poinz detort 
et deprie les diex por mort 
quant ot assez pleint et ploré 
batu son cors et alassé 
amenuisié sont si souspir 
puis si conmenca a dormir 
la mere est lasse si s endort 
et son filz vet recoivre mort 
or verrons nos qui porra plus 
ou appolo ou layus 
se li enfes est decolez 
dont est li dex a fox provez 
s il eschape des mains as trois 
poor em puet avoir li rois 
cil sont ja loing de la cite 
enmi un gaut en sont entré 
descouvert ont le filz le roi 
d un sydoine qu il ot o soi 
cil fu petit ne sot la sort 
ne ne s apercut de sa mort 
tendi ses mains et si lor rist 
conme a sa norrice feist 
et pour le ris qu il a gité 
conmeu sunt de grant pite 
et dient tuit " pechie feron 
quant il nos rit se l ocion " 
andeus les piez li ont fendu 
puis l ont a un chesne pendu 
pour ice l ont pendu la sus 
que bestes ne l menjassent jus 
or s en tornent li serf tuit troi 
pendant lessent le filz le roi 
dient au roi " seur soiez 
desormes vous esjoissiez 
se vous pouez des vis garder 
des mors ne vos estuet douter " 
bien ont leur roi asseuré 
mes trai l ont et mal mené 
car li enfes qui en haut pent 
avra secours prochainement 
par icel bois vet chevauchant 
si com fortune vet menant 
li rois de phoces la cite 
qui a l enfant pendant trové 
despendu ont le filz le roi 
danz polybus l emporte o soi 
norrir le fet si l a tant chier 
com s il l eust de sa moullier 
edyppus quant il ot quinze anz 
preuz fu et genz sages et granz 
li rois le tint en tel chierte 
com s il fust ses filz de verte 
mout l a debonnaire trouvé 
son dru en fet et son privé 
ne croit nul mal que on l en die 
car tuit li autre en ont envie 
li rois pour ce que tant l a chier 
adoubé l a a chevalier 
envie en ont si compaingnon 
a fol le tiennent et gaingnon 
tuit li serjant de la meson 
le ledisent de leur reson 
plus de cent foiz l ont apelé 
filz a putain bastart prové 
" d autre vile d autre cite 
vous trouva len u bois gité 
ici n est pas vostre regnez 
ainz fustes en autre lieu nez 
ci ne sont pas vostre parant 
dont vos puissiez avoir garant 
vous n avez ci pere ne mere 
ne cousin ne sereur ne frere 
en grant orgoil estes montez 
si ne savez dont estes nez 
mes la pute le vous dira 
qui au chesne vous encroa " 
li damoisiaux fu mout marriz 
des blastenges et des lez diz 
ne set que dire ne que fere 
contre ces garcons de put ere 
ne puet ne boivre ne mengier 
ne ne s en set conment vengier 
touz plains de mautalent et d ire 
a dant appolo le vet dire 
a appolo en vet parler 
qui filz il ert vet demander 
en l ille de mer galillee 
qui mout par est et grant et lee 
fu fet un temple par nature 
ce nos enseingne l escriture 
delfox a non ce dit la lettre 
cil qui s en veulent entremetre 
de leur aventures savoir 
viennent iluec respons avoir 
appolo le dieu de conseill 
par grant cure et par grant esveill 
donne respons en une croute 
de cele chose que len doute 
li dex se repont et s enserre 
dedenz unne croute soz terre 
d iluec desclost bien et desserre 
ce que chascun li veut requerre 
bien dit a chascun s aventure 
mes sa responsse est mout obcure 
pour ce sachiez tres bien de voir 
que pour cest siecle decevoir 
est la parole du deable 
double touz jors et decevable 
edyppus est a quelque paine 
si com s aventure le maine 
venuz avant enmi l areine 
descent et son cheval areine 
dedenz entre le deu salue 
de son afaire quiert aiue 
li diex respont " quant tu seras 
issuz de ci si trouveras 
un houme que tu ocirras 
ainsi ton pere connoistras " 
cil s en issi aincoisqu il pot 
mes du respons n entendi mot 
car dit li a par couverture 
tel respons de quoi cil n ot cure 
droit a thesbes sa voie aqueut 
pour son pere que veoir veut 
bien pres de la cite de fouches 
ot uns granz plains lez unes roches 
avoit un temple bel et gent 
et sachiez bien a escient 
le jour y ot grant assemblee 
de pluseurs genz de la contree 
car unne feste i celebroient 
d un de lor dex qu il aoroient 
assez y ot contes et dus 
venuz y ert rois layus 
et d autres genz tant y avoit 
nus hom le nombre n en savoit 
jeux i fesoient de mout biaux 
la est venuz li jouvenciaux 
talent li prist d ilec ester 
des geuz veoir et esgarder 
que vous diroie longue chose 
n i avoit pas esté grant pose 
que es geuz sort une mellee 
par la raison d une plomee 
que li danzel iluec gitoient 
qui de giter mout se prisoient 
a tant monterent les tencons 
par la folie des bricons 
que s en merlerent li seingnor 
dont grant donmage fu le jor 
houmes y ot assez mal mis 
rois layus i fu ocis 
la teste y ot le jor coupee 
si ne fu pas d autrui espee 
que par l espee de son fil 
qui puis en jut en grant essil 
li rois de thebes quant fu mort 
ce fu donmage grant et fort 
jouste le temple soz un arbre 
l ont mis en un sarqueul de marbre 
mout demenerent grant dolor 
cil de thebes pour lor seingnor 
et quant il ont fet le servise 
chascun s en vet a sa devise 
cil de thebes dolent s en vont 
pour leur seingnor que perdu ont 
quant la roine ot la nouvele 
de son seingneur ne li fu bele 
mout fu dolente et corrouceuse 
" lasse " dist ele " doulereuse 
or sui ge veuve sanz seignor 
si n ai enfant qui gart m anor 
se besoingne me sort ou guerre 
ne pourrai pas tenir ma terre " 
edyppus pas ne s asseure 
vers thebes vet grant aleure 
et dist que ja ne finera 
tresque son pere trouvera 
de jouste thebes en un mont 
haut et naif et bien roont 
s iert uns deables herbergiez 
qui mout ert fel et enragiez 
pyn l apeloient el pais 
meint gentil houme avoit ocis 
unne question leur disoit 
que nus deviner ne pooit 
et nepourquant bien otreoit 
que se nus hom la devinnoit 
que de lui preist la venjance 
le chief perdist sanz demorance 
et qui deviner ne l porroit 
certains fust que le chief perdroit 
lors li trenchoit la seue teste 
si le menjoit conme autre beste 
jouste le mont ert li chemins 
la ou estoit herbergiez pyns 
cil du pais tant le doutoient 
que par iluec passer n osoient 
li damoisiax mot n en savoit 
par iluec vint errant tot droit 
et quant il vit de loing le montre 
de la roche venir encontre 
grant et hideus et fier et fort 
adont ot grant poor de mort 
poour ot grant mes neporec 
vousist ou non estut iluec 
premierement l aregna pins 
" vassal " fet il " cist miens chemins 
a tel loy com ge te dirai 
se tu ne l sez je l t aprendrai 
tuit cil qui viennent et qui vont 
par cest chemin jouste cest mont 
un devinaill oient de moi 
si veull que saches par quel loi 
cil qui deviner ne le puet 
sanz raancon morir l estuet 
et se nus a tant de voidie 
que la question bien me die 
tout ensement face de moi 
le chief me toille bien l otroi " 
edyppus fu cortois et prouz 
" amis " fet il " quant vos a touz 
de devinnaill fetes tel loi 
ne veull que ja trespast a moi 
mes dites tost et je l orrai 
et puis apres devinnerai " 
ce li dist pins " or entent bien 
dirai le dont si la retien 
d une beste ai oy parler 
quant primes doit par terre aler 
a quatre piez vet longuement 
et puis a trois tant seulement 
o les trois vet grant aleure 
quant ses aages li meure 
ce li demande sa nature 
que du tierz pie n ait ja puis cure 
mes quant sa grant vertu li vient 
a deus piez vet et bien se tient 
mes puis li ont mestier li troi 
et puis li quatre amis di moi 
se tu onques veis tel beste 
se tu ne l sez perdras la teste " 
edyppus oi la nouvele 
par soi meismes se conseille 
si li respont conme afaitiez 
" tu meismes t en es jugiez 
or si me les parler a toi 
ceste question est por moi 
quant fui petiz et j aletoie 
a quatre piez par terre aloie 
et quant ce vint que deus anz oi 
que plus esvertuer me poi 
si me bailla len un baston 
a quoi j aloie par meson 
o le baston bien me tenoie 
c est le tierz pie que je avoie 
et quant me vint plus granz vertuz 
et je fui auques parcreuz 
n oi puis de baston nul mestier 
car lores me poi miex aidier 
et sor mes deus piez soustenir 
et bien aler et bien venir 
li baston quant je serai viex 
me restouvra pour aler miex 
et quant serai bien envielliz 
et de viellesce touz flestriz 
se lores veil aler par terre 
deus bastons me couvendra querre 
a deus bastons par terre irai 
ce sont li quatre piez qu avrai 
or as la question oie 
droiz est que tu perdes la vie " 
conme vassaux a tret l espee 
et la teste li a coupee 
puis en despiece tot le cors 
et d iluecques est issuz hors 
en la cite vint la nouvele 
sachiez qu a ceus dedenz fu bele 
entr ex en demeinent grant plet 
et demandent qui ce a fet 
" qui a mort pyn et detrenchié 
et tantes genz en a venchié 
bien est hardiz vassaux et proz 
et doit estre sires seur touz 
conme nobles conme cortois 
bien seroit digne d estre rois " 
de la cite mout grant gent ist 
et vont veoir la ou pyn gist 
d une part treuvent le danzel 
armé sor son cheval isnel 
de l autre part voient gisant 
le deable hideus et grant 
petit et grant mout s en esjoent 
et la prouesce au danzel loent 
en la cite puis si l en meinent 
et de lui retenir se painnent 
a la roinne vont tot droit 
en son pales ou ele estoit 
a unne voiz tuit li escrient 
si li proient et si li dient 
qu il li loent en droite foi 
que le danzel retiengne o soi 
la roinne lez lui s asist 
et puis oiez qu ele lor dist 
" seingnors " dist ele " volentiers 
ert retenuz li chevaliers 
bien veul qu il soit de ma mesnie 
mes ce sachiez ne sui pas lie 
car l autrier fu mis sires morz 
dont est granz donmages et torz " 
atant sejornent cele nuit 
et cil remest a grant deduit 
li soupers fu appareilliez 
assez y ot mes et daintiez 
edyppus fu preuz et cortois 
lez la roinne sist au dois 
et quant du soupe levez sont 
li pluseur as ostiex s en vont 
jocaste sist lez le danzel 
cortois le vit et gent et bel 
bien semble houme de grant parage 
mout li plest bien en son corage 
" amis " dit ele " dites moi 
je vous conjur par vostre loi 
se as jeus fustes l autre jor 
ou len ocist le mien seignor 
mout me merveill se rois l ocist 
ne cuit que autres le feist 
se savoie conment fu mort 
ce me seroit mout grant confort 
dame " fet il " conjuré m as 
saches ne t en mentire pas 
je fui as jeux et a la feste 
ou tes sires perdi la teste 
se demandes le non de lui 
par qui fu mort bien le connui 
mes se tu veus le non savoir 
seurte m en estuet avoir 
que il n an ait de vos haine 
tolez amis " dist la roine 
" que me vaudroit de lui hair 
cil qui mort est ne puet garir 
je vous plevis la moie foi 
que ja haiz n en ert par moi 
dame " fet il " a cele espee 
dont pins ot la teste copee 
sachiez que voirement l ocis 
droiz vous en faz se je mesfis 
mout volentiers droiz vous en faz " 
le pan de son bliaut a laz 
plie en sa main le droit li tent 
jocaste volentiers le prent 
car fame est tost menee avant 
qu en em puet fere son talent 
au matinet par son le jour 
rassemblerent tuit en la tor 
li haut houme li vavasor 
qui estoient de cele honnor 
et li barons et li chasé 
tuit en viennent en la cite 
" dame " dient il " ne savons 
se vous plest ce que vos dirons 
ce loent tuit grant et petit 
si qu il n i a nul contredit 
que edippus soit nostre sire 
a roi le veulent tuit ellire 
trestuit veulent qu il ait le regne 
et vous dame serez sa fame 
le regne aiez ensemble o lui 
qu il vous ait et vos aiez lui " 
quant la dame cest los oy 
mout fu liee si s esjoi 
bien acreante et bien otroie 
que le conseill des barons croie 
mout li plot et mout li fu bel 
sempres ameinent le danzel 
d une chambre ou il estoit 
et qui de ce riens ne savoit 
quant il oi qu en le mandot 
tost se leva au plus qu il pot 
et vint enz u pales tot droit 
ou la roinne l atendoit 
bien y avoit mon escient 
seingnors de chastiax plus de cent 
qui de lui firent lor seingnor 
et li jurerent toute honnor 
la roinne li ont donnee 
en celui jour l a espousee 
les noces font a grant baudor 
la oissiez meint jugleor 
meinte chancon viez et novele 
meinte gigue meinte viele 
harpes salterions et rotes 
rostruenges sonnez et notes 
tant a duré cele assemblee 
que seu fu par la contree 
le deul du roi est oubliez 
cil qui mort l a est coronnez 
ensemble furent puis vint anz 
si orent quatre biaux enfanz 
vallet furent li dui greingnor 
et meschines li dui menor 
ainsi lonc tens ensemble furent 
c onques de rien ne se connurent 
ne ne sorent le grant pechie 
dont il estoient entechié 
jusqu en un baing ou il estoit 
ou la roinne le servoit 
quant vit les piez qu il ot fendus 
quant fu petit u gaut pendus 
el li a dit " ne l me celez 
pour quoi fustes es piez navrez " 
el l encercha tant et enquist 
et proia tantque il li dist 
" dame roinne n en sai plus 
mes tant me dist rois polibus 
il me dist que il me trova 
en un bois dont il m aporta 
pendant en haut enmi les haies 
ou je recui icestes plaies 
ce ne sai ge qui me pendi 
ne qui les plantes me fendi 
mes sovient moi que tant me dist 
pollibus qui norrir me fist " 
la roine se pourpenssa 
que c iert son filz qu ele porta 
que li tolirent ja li troi 
par le conmandement le roi 
querre les fait et amener 
un serement lor fet jurer 
que verite li deissant 
qu avoient fet de son enfant 
cil ne sont mie parjuré 
tout en dient la verite 
or set jocaste par ces trois 
qu a estroux est ses filz li rois 
pleure et li dist " mar fumes né 
car ambedui serons dampné 
ton pere est cil que tu as mort 
ta mere sui si m as a tort " 
li rois se tint a mal mené 
quant il set qu il a si ouvré 
pour la merveille que fet a 
dist que son cors afolera 
il meismes s est essorbez 
en unne fosse en est entrez 
jure que james n en istra 
pour son pechie que plorera 
si felon filz qui ja sont grant 
de lui se vont escharnissant 
et ses deus eulz qu il ont trovez 
desoz lor piez les ont foulez 
du pechie qu il font et du tort 
se plaint le pere as dex mout fort 
et leur prie mout humblement 
que il em praingnent vengement 
" puissant rois des dex jupiter 
thesophonne sires d enfer 
les orgueillex me destruisiez 
qui mes eulz mistrent soz lor piez 
entr eus sourde descorde taux 
que pesme leur soit et mortax 
que le regne qu ont a baillir 
ne puissent ja em pes tenir " 
tant simplement les apela 
tout li firent quanqu il proia 
entr eus s alerent descordant 
et de leur regne contendant 
si com les ont amonesté 
jupiter et thesiphone 
nouvelete i treuvent tal 
qui leur revertira a mal 
car quant li un d elz regneroit 
et li autres s essilleroit 
et quant li anz seroit passez 
li essilliez fust coronnez 
et par itel devisement 
regneroient tuit egalment 
ainsi s acordent que sanz guerre 
avroit chascun un an la terre 
chascun veut avoir l an premier 
li ainznez l osfre a desregnier 
li autres dist que il l avra 
ou se ce non guerre en fera 
li graindres en quiert jugement 
et semont l en par serement 
que de tant com la cort diroit 
du premier an li tenist droit 
il l avoient juré aincois 
sor leur ydres et sor leur lois 
que se entr eux sordoit descorde 
par jugement et par acorde 
tant com diroient li baron 
fust acordé sanz contencon 
tuit li baron furent ensemble 
chascun en dit ce qui li semble 
pour nis un d eus la cort ne ment 
qu il n en facent droit jugement 
a l ainzne ont jugié l annor 
l autre an la jugent al menor 
tandis esgart environ soi 
ou il aille servir un roi 
aille servir cest premier an 
au roi de gresce ou au persan 
ou s em past outre en cassidoine 
ou a ses parens en sydoine 
quant le jugement fu tiex fes 
cil s en ist plorant du pales 
le regne tient ethiocles 
en essil vet pollynices 
ou bien li poist ou mal li place 
ne puet muer que il ne l face 
or n i a plus il s en conroie 
au roi de gresce tient sa voie 
il ne fist pas mout grant conroi 
car il n en maine nul o soi 
ne escuier ne compaingnon 
que seulement son cheval non 
ce fu en may par un matin 
polinices tint son chemin 
pollinices chevauche sex 
mout fu pensis et pooureux 
car il ne set certeinement 
ou puisse aller seurement 
son frere craint qu en larrecin 
li mete aguet en son chemin 
car ja n avront parfete amor 
dui compaingnon de tel honor 
d eure en autres s est conmandez 
a fortune a cui s est donnez 
et deprie les dex forment 
qu il le conduient sauvement 
tant chevaucha par les montaingnes 
par les combes et par les plaingnes 
que par chemins que par sentiers 
dis jourz chevauche touz entiers 
jouste une mer vet chevauchant 
mes la mer vet si tempestant 
que nus homs ne savroit conter 
quel ele estoit ne pourpensser 
toute la nuit plut et gela 
grelle chai et noif vola 
et corurent li douze vent 
et troublerent le firmament 
onques n es pot tenir helus 
qui est lor sires et lor dus 
parmi cele eve vont bruiant 
que len n oist pas deu tonnant 
de toutes parz tonne forment 
foudres chieent espessement 
chancelanz vet le firmamenz 
et la terre qui est dedenz 
li grant arbre sunt debrisié 
et li petit sunt enrachié 
li fleuve sunt tuit hors issu 
et de toutes parz acoru 
pollinices pour le tempier 
ne lesse pas son chevauchier 
aincois atent presente mort 
por le tempier qu il voit si fort 
parmi un bois vet chevauchant 
fieres bestes vet encontrant 
gripons serpanz guivres dragons 
lieparz et tygres et lyons 
mes le tempier les a dantez 
et debatuz et flaielez 
onques de quanqu il encontra 
un trestout seul ne l adesa 
d un pui mout haut que vet montant 
et ses chevaux vet recreant 
vit resplendir unne clarte 
sor la tour d arges la cite 
de la cite vit le donjon 
l escharboucle qui luist en son 
uns escharboucles i luist fort 
qui as nortonniers moutre port 
quant vont de nuit najant par mer 
et ne sevent ou arriver 
pour ce l i mist phoroneus 
de cui linage est adratus 
qui ore est rois de la cite 
les griex i tient par poete 
cil chevauche tot droitement 
a l escharboucle qui resplent 
jusqu a arges est parvenuz 
pales et vainz et confonduz 
ou adrastus estoit li rois 
qui estoit princes des grejois 
en la cite touz seulz entra 
onques houme n i encontra 
qui de riens le mete a reson 
ne que l herbert en sa meson 
venuz est au perron roial 
la descendi de son cheval 
desouz la tour descent u porche 
de fust n y avoit une broche 
n i avoit rien qui onc fust d arbre 
car il estoit touz fez de marbre 
il fu mout las de chevauchier 
si conmenca a soumeillier 
atant estes vous thideus 
qui de cassidoine fu dus 
et cil riert issuz de sa terre 
au roi venoit ca por conquerre 
iluec meismes vient fuiant 
pour le tempier que l vet chacant 
li bons chevaliers et li dus 
qui estoit filz oeneus 
pour un sien frere qu ot ocis 
en calsidoyne son pais 
essilliez est et vet fuiant 
et sa penitance faisant 
il rechevauchoit a la lune 
si com l i amenoit fortune 
ne n ot ne per ne escuier 
ne mes que soi et son destrier 
a l olivier desouz la tour 
la aresna son missodour 
et vint avant entre en l arvol 
pollinices l en tint pour fol 
sor piez se dresce el pavement 
si l en aresne fierement 
" qui es qui ci t embaz sor moi 
par touz les diex en qui je croi 
aincoisque vous ci herbergiez 
en iert li quiex que soit vengiez 
alez aillors herberge prendre 
car ci ne pouez vos descendre 
pieca que j ai mon ostel pris 
pesera moi se l vos guerpis " 
thideus respont franchement 
et sans nul point de marrement 
" de folie " fait il " vous poise 
ne vos en quier que une toise 
herbergiez moi ceanz mon cors 
et mes chevaux soit la dehors 
ou metez ceanz mon cheval 
je sousferrai por lui le mal 
ne vos puet estre se biau non 
se moi avez a compaingnon " 
pollinices de ce n a cure 
aincois afiche bien et jure 
que a soi ne a son cheval 
ne prendra il iluec estal 
thideus ot et entent bien 
pour priere n en fera rien 
l espee tret au branc forbiz 
et mist l escu devant son piz 
" com plus " fet il " vos prieroie 
ce sai que meins m avanceroie 
touz jors puet on prier felon 
ja n en fera se noaux non 
ou bien vos poist ou mal vos place 
astez moi ci en ceste place 
ou vos poist tres bien ou non 
tout m i avrez a compaingnon 
aste me vous ci herbergié 
ne vos en quier hui mes congie " 
pollinices les sauz li vient 
et en son poing l espee tient 
venuz en sont a l escremie 
ez vos bataille pour folie 
cil qui premier i herberja 
jure que l autre en chacera 
granz cuers ont et fierz les talenz 
mes les cors ont mout dessemblanz 
ja s il s entreconneussant 
ne cuit qu il s entratendissant 
polinices est gent et granz 
cheveux ot blonz recercelanz 
cler ot le vis et couloré 
larges espaules et piz le 
flanz eschevis et bien mollez 
et les hanches et les costez 
enfourcheure ot auques grant 
riens n ot en lui mesavenant 
jouvenciax ert n ot pas trente anz 
chevaliers fu preuz et vaillanz 
