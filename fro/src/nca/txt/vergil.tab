une maniere de genz sont 
qui d estre loiax semblant font 
et de si bon conseill donner 
qu il se conuient en euls fier 
et quant vient que len s i descueure 
tant que len set l amor et l ueure 
si l espendent par le pais 
et en font leur gas et leur rys 
si auient que cil joie em part 
qui son conseill a descouuert 
de tant com l amor est plus grant 
sont plus marri li fin amant 
quant li vns d euls de l autre croit 
qu il ait dit ce que celer doit 
et souuent tel meschief en vient 
que l amor faillir en conuient 
a grant douleur et a vergoigne 
si com il auint en bourgoigne 
d un cheualier preuz et hardi 
et de la dame de vergi 
qui le cheualier tant ama 
que la dame li ostroia 
par itel conuenant s amour 
qu il seust a l eur et au jour 
que par seroit descouuerte 
leur amour il y auroit perte 
et de l amour et de l ostroi 
qu elle li auoit fet de soi 
et a celle amour ostroier 
deuisierent qu en zz vergier 
li cheualier touz jorz vendroit 
au terme qu elle li metroit 
ne se mouueroit d un angloit 
desi la q un petit chiennet 
verroit par le vergier aler 
et puis vendroit sanz demourer 
a la chambre et si seust bien 
qu a cele eure n i auroit rien 
que la seulement 
ainsint le firent longuement 
et fu l amour douce et celee 
que sanz euls ne la sot riens nee 
lj cheualiers fu biaux et cointes 
et pour sa valeur fu acointes 
du duc qui bourgoigne tenoit 
souuent y aloit et venoit 
a la court et tant y ala 
que la duchoisse l en ama 
et li fist tel semblant d amours 
que s il n eust le cuer aillors 
bien se peust aparceuoir 
au semblant qu el l amast pour voir 
mes onques nus ne s aparcut 
qu elle vers lui amour eust 
et tant qu elle en ot tel enuy 
qu elle en parla zz jour a lui 
et mist a reson par moz tex 
" sire vous estes biaux et preuz 
ce dient tuit la dieu merci 
que bien auriez deserui 
d auoir amie en si biau lieu 
qu en eussiez honneur et preu 
et qui de bon cuer vous amast 
et en touz lieus vous essaucast 
et qui vous fust loial amie 
et vous seruist toute sa vie 
ma dame " dist il " ie n ai mie 
par ihesu crist le fiulz marie 
enquore a ce mise m entente 
par foi " dist elle " longue atente 
vous puet bien nuire a mon auis 
si lo que vous soiez amis 
en zz haut lieu se vous veez 
que vous i soiez bien amez " 
cil respont " ma dame par foi 
je ne sai mie bien pour quoi 
ce me dites n a quoi ce monte 
donc ne sui ge ne roy ne conte 
qui si hautement amer doie 
ne ie ne sui mie a yy doie 
d auoir amour si souueraine 
se ie bien metoie paine 
si feroiz " dist el " se deuient 
mainte plus grant merueille auient 
et autele auendra enquore 
distes moi que sauez vos ore 
se ie vous ai m amor donnee 
qui sui haute dame honnoree " 
et cil respont isnellepas 
" ma dame ie ne le sai pas 
mes bien voudroie vostre amor 
auoir par bien et par hennor 
mes diex de tel amor me gart 
qu a moy n a vous tourt cele part 
ou la honte mon seigneur gise 
qu a nul fuer n a nulle guise 
n em prendroie tel mesprison 
comme de faire trahison 
si vilainne et si desloial 
enuers mon seigneur natural 
fi " dist celle qui est marrie 
" dant musart et qui vous en prie 
ha " dist il " ma dame merci 
nus certes mes tant vous en di " 
cele ne tint plus a lui plait 
mes grant corrouz et grant dehait 
en ot au cuer et s apensa 
s elle puet bien s en vanchera 
si fu elle forment corrouciee 
la nuit quant elle fu couchiee 
iouste le duc a soupirer 
commenca et puis a plourer 
et li dux errant li demande 
qu ele a et apres li commande 
qu el li die pour quoi el pleure 
tout maintenant et sanz demeure 
et moult m annuie maintenant 
" par foi " dist ele " j ai duel grant 
de ce que ne set nus haut hon 
qui foi li porte ne cui non 
mes plus de bien et d enneur font 
a ceuls qui leur trahiteur sont 
et si ne s en aparoit nus 
par ma foi dame " fait li dus 
" je ne sai pour quoi vous le dites 
mes de tel chose sui ge quites 
qu a nul fuer ie soufferroie 
trahiteur se ge le sauoie 
haiez donc " fait elle " celui " 
se l nomma " qui ne fina huy 
de moi proier au lonc du iour 
que ie li donnasse m amour 
et me dit que moult a lonc tens 
qu il a esté en tel pourpens 
n onques mes ne le m osa dire 
et ie me pensai biaux douz sire 
tantost que ie le vous diraie 
et si ce pert bien chose vraie 
qu il a pieca a ce baé 
mes de ce qu ailleurs ait amé 
nouuelle enquor ouy n auon 
si vous requier en gueredon 
que voustre hennor si i gardoiz 
com vous sauez que il est droiz " 
li dux a cui samble moult grief 
li dist " i en vendrai bien a chief 
et moult par tens si com je cuit " 
a malese fu cele nuit 
li dux n onques dormir ne pot 
pour le cheualier qu il amot 
qu il croit qu ait tant vers lui meffet 
que s amour par droit perdue ait 
et pour ce toute nuit veilla 
jusqu au matin qu il se leua 
si fist celui a lui venir 
que sa fame li fait hair 
sanz ce que rien i a mespris 
maintenant l a a reson mis 
seul a seul qu il n i ot que euz yy 
" certes " dist il " ce est grant deulz 
quant proesce auez et biaute 
et il n a en vous loiaute 
que vous fussiez de bonne foi 
loiaus a tout le moins vers moi 
car i ai vers vous amour eue 
si ne sai dont vous est meue 
tel penssee si tricherresse 
que proiee auez la douchoisse 
et requise de druerie 
si auez fait grant tricherie 
que plus vilaine n estuet querre 
yssiez tantost hors de ma terre 
car ie vous doing congie sans doute 
et la vous vee et deffent toute 
si n i encrez ne tant ne quant 
car se ie des ore en auant 
vous i pooie faire prendre 
sachiez ie vous feroie pendre " 
qvant li cheualiers ce antent 
d ire et de mautalent esprent 
si que tuit li tremblent li membre 
quant de s amie li remembre 
dont il set qu il ne puet jouir 
fors par aler et par venir 
et par repairer el pais 
dont li dux veult qu il soit eschis 
et d autre part li refet mal 
ce qu a trahiteur desloial 
li tient ses sires et a tort 
si est en si grant desconfort 
qu a mort se tient et malbailli 
" sire " dist il " pour dieu merci 
ne creez ia ne ne penssez 
que ie onques fusse si osez 
ce que me metez a tort seure 
que ie pensasse ior ne eure 
mal a fait qui le vous a dit 
ne vous i uault nul escondit " 
dist li dus " que point n en y a 
elle meimes me conta 
en quel maniere et en quel guise 
vous l auez proiee et requise 
conme traitres envious 
et tel chose deistes vous 
bien puet estre dont el se taist 
ma dame dit ce qu il li plaist " 
dist le cheualier " que sus m ame 
ie ne priai onques ma dame 
en nul sens ne en nule guise 
ne fu par moi d amours requise " 
lors dist li duc au cheualier 
" se vous me voulez fiancer 
par vostre leal serement 
que vous me diroiz vraiement 
ce que ie vous demanderoie 
par vostre dit certains seroie 
se vous auiez fet ou non 
ce dont ie sui en soupecon " 
cil qui moult conuoite et desire 
a giter son seingneur de l ire 
que il a vers lui sanz deserte 
et qui redoute tele perte 
comme de guerpir la contree 
ou celle est qui plus li agree 
respont sanz point de contredit 
fera ce que li dux a dit 
car il garde 
de ce que li dux se prent garde 
ne tormenz ne li lest penser 
que li dus vueille demander 
de rien fors de cele proiere 
le serement en tel maniere 
l en fist cil et li dus l en prist 
et li dux maintenant li dist 
" sachiez par fine verite 
que ce que ie vous ai amé 
ca en arrieres de fin cuer 
ne me leisse croire a nul fuer 
que vous tel meffet ne tel honte 
comme la duchesse me conte 
ne tant ne la tenisse a voire 
se ce ne la me feist croire 
et me meist en grant doutance 
que i esgart voustre contenance 
et de cointise et d autre rien 
par quoi len puet sauoir moult bien 
que vous amez ou que ce soit 
et quant d aillors ne s aparcoit 
nus qu amez damoisele ou dame 
je me dout que soit ma fame 
qui me dist que vous la proiez 
si n en puis estre desuoiez 
que ne cuit qu ainsi voist l affere 
pour riens que vous me puissiez fere 
se vous ne me dites qu aillors 
amez en tel lieu par amours 
que m en lessiez sanz nulle doute 
sauoir en la verite toute 
et se ce faire ne voulez 
com pariurs vous en alez 
hors de ma terre sanz deloi " 
cil ne set nul conseil de soi 
car a parti si fort 
que l un et l autre tient a mort 
et s il dit la uerite pure 
qu il dira s il ne se parjure 
a mort se tient s il meffet tant 
que il fausse le serement 
qu a sa dame et a s amie a 
qu il est seurs qu il la perdra 
s ele s en puet aparceuoir 
et s il ne dit au duc le voir 
parjures est et foi mentie 
et pert le pais et s amie 
mes du pays ne li chaussist 
si s amie li remainsist 
que seur toute riens perdre crient 
et pour ce qu ades li souuient 
de la grant ioie et du soulaz 
qu il a eu entre ses braz 
si s apense s il la messert 
et s il par son meffet la pert 
quant o soi ne l en puet mener 
comment porra sanz lui durer 
si est en tel point autresi 
com li chastelain de couci 
qui au cuer n auoit s amors non 
dist en vers d unne chancon 
" par dieu amors grief m est a consierrer 
de douz soulaz et de la compaignie 
et du semblant que m i souloit moustrer 
cele qui m iert douce dame et amie 
et quant i esgart sa simple courtoisie 
et les doz moz qu a moi souloit parler 
comment m i puet le cuer el cors durer 
quant il ne part certes trop est mauues " 
lj cheualiers a tele engoisse 
ne set se le voir li connoisse 
ou il mente et lait le pais 
et quant il est ainsi pensis 
qu il ne set le quel li vaut mieulz 
l eue du cuer li monte aus ieulz 
por l angoisse qu en li pourchace 
et li descent aual la face 
si qu il en ot le vis moullié 
li dux n en ot pas le cuer lie 
ainz entent qu il y ait tel chose 
que reconnoistre ne li ose 
lj dux li dist isnelepas 
" bien voi que ne vous fiez pas 
en moi tant com vous deuriez 
cuidiez vous s ous me disiez 
voustre conseil celeement 
que ie l deisse a nulle gent 
je me leroie auant sanz faute 
trere les denz l une auant l autre 
harou " dist il " biau tres douz sire 
je ne sai que ie doie dire 
ne que ie doie deuenir 
mes ie voudroie miex morir 
que perdre ce que ie perdroie 
se la verite vous disoie 
que s il estoit de li seu 
que l eusse reconneu 
a ior qui soit de mon viuant " 
et dit li dux " ie vous creant 
seur le cors seur l ame de moi 
et seur l amor et seur la foi 
que ie vous doie seur vostre honmage 
que ia en trestout mon eage 
n en iert a creature nee 
par moi parole racontee 
ne semblant fet grant ne petit " 
et cil an plorant li a dit 
" sjre ie le vous di ainsi 
j aim vostre niece de vergi 
et elle moi tant c om puet plus 
or me dites donc " fet li dus 
" quant vous voulez que len vous cueure 
sauoit nus fors vous ceste oeuure " 
et li cheualiers li respont 
" nanil creature du mont " 
et dit li dus " ce n avint onques 
et comment i alez vous donques 
ne comment saue lieu ne tens 
par foi sire trestout par sens 
que ie dirai sans riens meffere 
que tant sauez de nostre affere " 
lors li a toutes racontees 
les venues et les alees 
et du petit chien la manere 
lors li dist li dux " ie vous requier 
que a uostre terme premier 
vueilliez que vostre compaing soie 
d aler o vous en ceste voie 
car ie veill sauoir sanz aloingne 
se ainsi vait vostre besoingne 
si n en saura ma niece rien " 
et cil respont " ie l ostroi bien 
mes que il ne vous en annuit 
sire " dit il " ie irai annuit " 
et li dux dit que il ira 
ne ia ne li annuiera 
ainz li sera soulaz et gieu 
entr euls ont deuisé le lieu 
ou il assemblerent a pie 
si tost com il fu annuitié 
qui assez pres d illuec estoit 
ou la niece au duc manoit 
cele part tiennent lor chemin 
tant qu il sont venuz au jardin 
ou li dux ne fu pas grant piece 
tant qu il vit le chiennet sa niece 
qui s en vint au bout du vergier 
ou il trouua le cheualier 
qui grant ioie fet au chienet 
tantost a la voie se met 
li cheualiers et li dux let 
et li dux apres lui s en vet 
pres de la chambre et ne se muet 
illuec s estut au miex qu il puet 
d un arbre moult grant et moult large 
s estoit couuert com d une targe 
et moult entent a lui celer 
d illuec vit en la chambre entrer 
le cheualier et vit issir 
sa niece et contre lui venir 
hors de la chambre en zz praiel 
et vit et ouy tel apel 
comme ele li fist par soulaz 
de saluz de bouch et de braz 
si tost comme elle le choisi 
de la chambre vers lui yssi 
et de ses biaux braz l acola 
et plus de yy fois le baisa 
ainzqu il feist longue parole 
et cil la rembrace et acole 
et li dist " ma dame m amie 
m amour mon cuer ma druerie 
m esperance et quanque i aim 
sachiez que i ai eu grant fain 
d estre o vous si comme or sui 
trestouz iorz puisque ie n i fui " 
et ele dist " mon douz seignor 
mon douz amis ma douce amor 
onques puis ne fu ior ne eure 
que ne m ennuiast la demeure 
mais ore de riens ne me dueil 
quant i ai o moi ce que ie voil 
quant si estes sains et hetiez 
que li tres bien venu soiez " 
et cil dist " et vous bien trouuee " 
tant oy li dux a l entree 
que moult pres de euz apoiez fut 
sa niece a la uois connut 
si bien et a la contenance 
que il en est hors de doutance 
et si tint de ce la duchoisse 
que dit li ot a manterresse 
dont moult li plot et si voit bien 
que cil ne li a meffait rien 
de ce dont il l a mescreu 
ilueques s est ainsi tenu 
toute la nuit endemantiers 
que la dame et li cheualiers 
dedanz la chambre en lit furent 
et sans dormir ensamble iurent 
a tel ioie et a tel deport 
qu il n est reson que nus recort 
ne ne la die ne ne l oie 
s il n en atent auoir tel ioie 
comme amours aus fins amanz donne 
quant leur paine leur guerredonne 
car cil qui tel ioie en atent 
s il l ooit or riens n i entent 
puisqu il n a a amours le cuer 
car nus ne sauroit a nul fuer 
combien vault tele ioie auoir 
s amour ne li fesoit sauoir 
ne tel bien n auient mie a touz 
car ce est ioie sanz courrouz 
et soulaz sans enuoiseure 
mais tant y a que petit dure 
si est auis l amant qui l a 
ia tant longues ne durera 
tant li plaist la vie qu il maine 
car se nuit deuenoit semaine 
et semaine deuenoit mois 
et mois zz an et zz an trois 
et yy anz yy et yy anz cent 
quant vendroit au definemant 
celle nuit quant il adiournast 
si voudroit il qu il anuitast 
et en itel penssee estoit 
a ce que li dux l atendoit 
car ainz iour aler l en conuint 
et s amie a l uis o lui vint 
la vit li dux au congie prandre 
baisiers donner et baisiers rendre 
et si oy prandre le terme 
de rasembler iluec arriere 
li cheualiers s em part atant 
et la dame de maintenant 
belemant apres li l uis clot 
mais tant conme veoir le pot 
le conuoia o ses biaux eulz 
quant elle ne pot faire miex 
qvant li dux vit clorre l uisset 
tantost a la voie se met 
tant que li cheualiers ataint 
qui a lui meimes se plaint 
de la nuit si conme il a dit 
que trop li a duré petit 
autel pensee et autex diz 
ot telle dont il est partiz 
qui au cuer de ioie n ot point 
le cheualier ert en tel point 
et de penssee et de parole 
quant li dux le tint si l acole 
et li a fait ioie moult grant 
si li a dit " ie vous creant 
sur le cors et l ame de moi 
ia mais ne serez mal de moi 
mes touz iours mais vous amerai 
ne ia mais iour ne vous faudrai 
car vous m auez du tout voir dit 
et ne m auez de riens mentit " 
cil li respondi sans noisier 
" sire ie vous pri et requier 
que cest conseil celer vous plese 
car ie perdroie ioie et aise 
et mourroie sans nule faute 
se ie sauoie que nul autre 
ice sauoit fors vous sans plus 
or n en parlez plus " fait li dus 
" sachiez qu il ert si bien celé 
que ia par moi n en ert parlé " 
ainsi s en sont parlant venu 
la dont il estoient venu 
et cel ior quant vint au menger 
moustra li dux au cheualier 
plus biau semblant qu il n auoit fet 
dont tel douleur et tel dehet 
en ot la duchoisse sanz fable 
qu ele s en leua de la table 
et a fait semblant par faintisse 
que maladie li soit prise 
zz vallet ot de sa mesniee 
qu en sa chambre l a conuoiee 
et li dux quant il ot mengié 
et laué et bien festoié 
si l est alez tantost veoir 
et la fist seur son lit seoir 
et a commandé que nullui 
ne remeigne leanz fors lui 
len fet tantost ce qu il commande 
et li dux errant li demande 
comment cist max li est venu 
et que ce est qu elle a eu 
cele respont " se diex me gart 
je ne m en donnoie regart 
orainz quant au menger m assis 
que greigneur sens et plus d auis 
n eust en vous que ie ne vi 
quant vous tenez plus chier celui 
que ie vous ai dit qui pourchace 
comment a moi grant annuy face 
et quant vi que plus biau semblant 
vous li feistes que deuant 
si grant duel et tele ire en oi 
que illuec demourer ne poi 
ha " fait li dux " ma douce amie 
sachiez que n en creroie mie 
ne vous ne autre creature 
que onques pour nulle auenture 
auenist ce que vous me dites 
ainz sai bien qu il en est tout quites 
ne onques ne l pensa du faire 
tant ai apris de son afaire 
si ne m en enquerez ia plus " 
atant s en part d illuec li dux 
et cele remest moult pensiue 
qui ia mes tant comme ele viue 
vne heure a ese ne sera 
deuant que plus apris aura 
de ce que li dux li deffant 
que el ne la demant noiant 
mes ia ne li tendra deffense 
car en son cuer propose et pense 
qu ele le porra bien sauoir 
s ele se sueffre jusqu au soir 
lors saura ce n en doute point 
miex son vouloir qu en autre point 
et pour ice atant s en tint 
et quant li dux coucher se vint 
a vne part du lit s et traite 
semblant fet que point ne li haite 
que li dux o li gesir doie 
qu ele set bien que c est la voie 
de son mari meitre au desouz 
pour faire samblant de courrouz 
se tint elle en itell guise 
et qu ele miex le duc atise 
a croire fait qu el soit iriee 
pour ce sanz plus qu il l a baisiee 
li dist ele " vous estes faus 
et trichierres et desloiaux 
quant me moustrez samblant d amors 
n onques ne m amastes nul ior 
et i ai esté lonc tens si fole 
que i ai creu voustre parole 
souuentes foiz me disiez 
que de loial cuer m amiez 
mes or m en sui aparceue 
que i en estoie deceue " 
et li dux dist " et vous a quoi 
ne me deistes vous par foi " 
fait cele qui a mal i bee 
" que ie ne fusse si ossee 
que ie vous enqueisse rien 
de ce que or sauez vous bien 
de quoi sauez le vous pour de 
de ce que cil vous a conté " 
fait cele " de a uoire 
se ce ne la me feist croire 
mes de cest penser ne me chaut 
car ie pense que petit vaut 
a vous penser de cuer loial 
que que ce soit bien ou mal 
mon cuer riens ne vit ne ne sot 
que ne l seussiez ausitost 
et or voi bien que me celez 
voustre merci les voz pensez 
si sachiez or bien sanz doutance 
que ia mes n aurai tel fiance 
que vous ne en voustre manere 
con i ai eu ca en arriere " 
lors a commancié a plourer 
la duchesse et a soupirer 
et s efforca plus qu elle pot 
et li dux grant pitie en ot 
si li a dit " ma bele dame 
je ne soufferroie par m ame 
ne voustre corrouz ne vostre ire 
sachiez ie ne le vous puis dire 
douce dame n en doutez mie 
sanz fere trop grant vilainnie " 
cele respont isnelelepas 
" sire si ne l me dites pas 
car ie voi bien a voz semblant 
qu en moi ne vous fiez pas tant 
que celasse voustre conseil 
et sachiez que moult m en merueil 
ainc n ouystes grant ne petit 
conseil que vous m eusiez dit 
dont descouuers fussiez par moi 
et si vous di en bonne foi 
ja en ma uie n auendra " 
quant elle ot ce dit si ploura 
et li dux si l acole et bese 
qui fu de son cors a malese 
si que plus ne se pot tenir 
de la verite a iehir 
ainz li a dit " ma chiere dame 
ne sai que ie face par m ame 
que tant m afi en vous et croi 
que chose celer ne vous doi 
que li mien cuers sache n ot 
mes ie vous pri n en parlez mot 
sachiez que itant vous en di 
que se ie sui par vous trahi 
vous en receuroiz la mort " 
et ele a dit " bien m i acort 
estre ne pourroit que feisse 
chose dont vers vous meffeisse " 
cil qui l aimme por ce la croit 
et cuide que veritez soit 
tout ce que cil li dist li conte 
et de sa niece tout le conte 
comme apris l ot du cheualier 
et comment il fu el vergier 
seul a seul qu il n i ot que euls yy 
et comment li chien vint a euls 
et de l issue et de l entree 
li a la verite contee 
si qu il ne li a riens teu 
que il ait ouy ne veu 
et quant la duchesse l entent 
que cil aime plus bassement 
qui de s amour l a escondite 
morte se tint et a despite 
mes onques nul semblant n en fist 
aincois ostroia et pramist 
au duc si bien celer ceste oeuure 
que s il auient qu el la descueure 
que il la pende a vnne hart 
et s il li est il ia moult tart 
de celui parler qu het 
mes son courage celer set 
et tantost la niece au duc set 
des icelle heure qu elle set 
qu ele est amie a celui 
qui li a fait hont et anuy 
pour itant ce li est auis 
qu il ne veult estre ses amis 
si afferme tout son pourpens 
que s ele voit ne lieu ne tens 
qu a la niece le duc parost 
qu ele li dira ausitost 
ne ia ne celera tel chose 
ou felonnie soit enclose 
mes onques puis son point n en vit 
tant qu a la penthecoute vint 
qui apres fu a la premiere 
que li dux tint sa court pleniere 
si qu il envoia partout querre 
toutes les dames de la terre 
et sa niece i fu premerainne 
qui de vergi fu chastelainne 
et quant la duchesse la vit 
tantost tout li sans li fremist 
com cele du monde qu el plus het 
mes son courage celer set 
si li a fet plus bel atret 
c onques deuant ne li ot fet 
mes moult ot grant talent de dire 
ce dont ele ot au cuer grant ire 
et la demoure moult li couste 
de celui iour de penthecoute 
qvant les tables furent ostees 
lors a la duchesse menees 
les dames en sa chambre o soi 
por eles parer en requoi 
pour venir cointes aus keroles 
lors ne pot tenir ses paroles 
la duchesse qui vit son lieu 
ainz dit ausi comme par gieu 
" chastelainne soiez bien cointe 
car bel ami auez et cointe " 
et cele respont vistement 
" je ne sai quel acointement 
vous pensez ma dame pour voir 
mes n ai talent d ami auoir 
qui ne soit du tout a l ennor 
et de moi et de mon seignor 
je l ostroi bien " dist la duchesse 
" mes vous estes bonne mestresse 
qui auez apris le mestier 
du petit chiennet afaitier " 
les dames ont ouy le conte 
mes ne seuent a quoi ce monte 
o la duchesse s en reuont 
aus queroles qui fetes sont 
et la chastelainne remaint 
li cuers d ire li trouble et taint 
et li mue trestouz el ventre 
dedenz vne garderobe entre 
la ou vne pucele estoit 
qui au piez du lit se gesoit 
mes ele ne la pot veoir 
el list s est lessiee cheoir 
la chastelainne moult dolente 
illuec se complaint et demente 
et dist " ha sire diex merci 
que puet ce estre que i ai ouy 
que ma dame m a fet regret 
que i ai afaitié mon chiennet 
si ne l set ele par nullui 
ce sai ge bien fors par celui 
que i amoie et trahi m a 
et si ne li deist il ia 
s a li n eust grant acointance 
et s il ne l amast sanz doutance 
plus que moi cui il a trahie 
bien voi que il ne m aimme mie 
quant il me faut de conuenant 
douz diex et ie l amoie tant 
comme cuer pooit autre amer 
qu aillors ne pooie penser 
neis vnne heure ior ne nuit 
car c ert ma joie et mon deduit 
c ert mon delit et mon deport 
et mon soulaz et mon confort 
comment o lui me contenoie 
del penser quant ie ne l veoie 
he amis dont est ce venu 
qui estes vous ore deuenu 
qui vers moi auez esté faux 
ie cuidoie que plus loiaux 
mes fussiez se diex me conseult 
que tristant ne fu a yseult 
plus vous amoie la moitie 
se diex ait ia de moi pitie 
que ne fesoie moi meismes 
que onques or ne puis ne primes 
en penser en dit ne en fet 
ne fui ne poi ne grant meffet 
par quoi me deussiez hair 
ne si vilainnement trahir 
comme a noz amours despecier 
pour autre amer et moi lessier 
et descouurir nostre conseill 
he lasse amis trop me merueill 
que li miens cuers si m aist diex 
ne fu onques vers vous itiex 
car se tout le mont a deuis 
tout son ciel et son paradis 
me donnast diex pas ne l preisse 
par tel conuent que vous pardisse 
car vous estiez ma richesce 
et ma sante et ma leesce 
car riens greuer ne me peust 
tant comme mon las cors seust 
que li vostres de riens m amast 
he fine amor et qui pensast 
que feissiez vers moi desroy 
car il disoit quant iert o moi 
que ie fesoie mon pooir 
de faire trestout son vouloir 
qu il ert touz miens et a sa dame 
me tenoit et de cors et d ame 
et le disoit si doucement 
que ie l creoie vraiement 
mes ie ne pensasse a nul fuer 
qu il peust trouuer en son cuer 
envers moi corrouz ne haine 
pour duchesse ne pour roine 
a lui amer m estuet si bon 
qu a mon cuer prenoie le son 
de lui me pensoie autresi 
qu il se tenoit a mon ami 
toute sa vie et son aage 
car bien connois a mon courage 
s auant morust que tant l amasse 
que apres lui petit durasse 
estre morte o lui me fust miex 
que viure si que de mes ieux 
ne le veisse nulle foiz 
he fine amours est ce donc droiz 
que il a ainsi descouuert 
nostre conseil tost en apert 
qu a m amor ostroier li dis 
et bien en conuenant li mis 
que a cele heure me perdroit 
que nostre amor descouuerroit 
et quant i ai auant perdu lui 
ne puis apres itel anuy 
viure sanz lui pour qui me dueill 
ne ie ne puis ne ie ne vueill 
ne ma vie ne me plet point 
ainz proi dieu que la mort me doint 
et que tout ausi vraiement 
comme i ai amé loialment 
celui qui ce m a pourchacié 
ait de l ame de moi pitie 
et a celui qui a son tort 
m a trahie et liuree a mort 
doint hounor et ie li pardon 
que ma mort n est se douce non 
ce m et auis quant de lui vient 
et quant de s amor me souuient 
por lui morir ne m est pas painne " 
atant se tut la chastelainne 
fors qu ele dist en souspirant 
" douz amis a dieu vous comment " 
a cest mot de ses braz s estraint 
li cuers li faut li vis li taint 
angoisseusement s est pasmee 
et gist morte et descoulouree 
enmi li lit morte sanz vie 
mes son ami ne le set mie 
qui se deduisoit en la sale 
a la querole ou dance et bale 
mes ne li plest riens que il voie 
quant cele ou son cuer s ostroie 
ne voit pas dont trop se merueille 
si a dit ou duc en l oreille 
" qu est ce sire ou est vostre niece 
qui a demouré si grant piece 
qu el n est aus keroles venue 
ne sai se l auez retenue " 
et li dux la kerole esgarde 
qui de ce ne s estoit pris garde 
celui a soi par la main trait 
et droit a la chambre s en vait 
et quant illuec n ont riens trouué 
au cheualier a commandé 
qu en la garderobe la quiere 
car il le veult en tel maniere 
pour laienz entr euls auancer 
et d acoler et de baisieir 
et cil qui moult l en sot haut grez 
est en la garderobe entrez 
ou s amie gisoit enuerse 
el lit descouloree et perse 
et cil tantost l acole et bese 
qui cuida estre moult a aese 
mes sa bouche a trouuee froide 
et par tout le cors pale et roide 
et au semblant que li cors moustre 
voit bien qu elle est morte tout outre 
tantost conme esbahiz s escrie 
" sire diex est morte m amie " 
et la pucelle sailli sus 
qui au piez du lit gesoit ius 
qui respondi " ce croi ge bien 
qu elle soit morte que autre rien 
ne demanta puisqu el vint ci 
fors le courrous de son ami 
car ma dame la ramposna 
de son ami et la blasma 
dont le courrouz li vint mortiex " 
et quant il oy les moz tiex 
que ce qu il dist au duc l a morte 
sanz mesure se desconforte 
" he las " dist il " ma douce amour 
la plus courtoise et la meillour 
qui onc fust et la plus loial 
comme traistres desloial 
vous ai morte si fust droiture 
que sus moi tornast l auenture 
si que vous n en eussiez mal 
mais cuer auiés si loial 
que sus vous l auez auant prise 
mais ie ferai de moi iustise 
pour la traison que i ai faite " 
vne espee du fuerre a traite 
qui ert pendue a espuer 
se s en feri parmi le cuer 
cheoir se laist sus l autre cors 
tant a segnié que il est mors 
et la pucelle est hors saillie 
quant elle vit les cors sans vie 
hideur en ot quant elle les vit 
au duc qu elle encontra a dit 
ce qu elle s oy et veu 
si qu elle n i a riens teu 
conmant l affere ert conmancié 
neis du chienet affaitié 
dont la duchoisse auoit pallé 
atant ez vous le duc desué 
tantost le duc en la chambre entre 
au cheualier traist hors du ventre 
l espee dont il s iert ocis 
tantost s est a la voie mis 
dolenz courrouciez et pensis 
et de mal fere talentis 
qvant li dux vint a la querole 
sanz plus faire longue parole 
s en vint errant a la duchesse 
si li a rendue sa pramesse 
et ou chief li a embatue 
l espee que il tenoit nue 
sanz parler car moult fu iriez 
la duchoisse chiet a ses piez 
voiant touz ceus de la contree 
dont fu la feste moult troublee 
des cheualiers qui la estoient 
qui grant ioie mené auoient 
et li dux trestout aussi tost 
deuant touz ceus qu oir le volt 
dist tout l affaire enmi la court 
dont n i ot celui qui ne plourt 
et d autre part quant il reuoient 
les amans qui mors estoient 
et la duchesse d autre part 
a duel et a doleur depart 
la court et a meschief vilain 
li dux enterrer l endemain 
fist les amanz en sarkeu 
et la duchesse en autre lieu 
tantost se croisa d outre mer 
ou il ala sanz demourer 
et deuint illuecques templier 
he las trestout cest encombrier 
et ce meschief pour auint 
qu au cheualier tant mesauint 
qu il dist ce que celer deuoit 
et que deffandu li estoit 
par icest essample doit len 
s amour celer seur toute rien 
et doit len auoir remembrance 
que li descouurir riens n auance 
et li celers en touz poinz vaut 
qui ainsi fait ne crient assaut 
des faux felons enquereors 
qui enquierent d autrui amors 
