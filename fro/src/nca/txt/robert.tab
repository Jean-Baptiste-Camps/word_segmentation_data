or entendés grant et menor 
jadis al tans anchienor 
avoit un duc en normendie 
dont bien est drois que je vous die 
preudome ert et de grant lignage 
et si avoit mout vaselage 
asses estoit haus hon et prous 
de ses armes chevalerous 
si baron de sa duchete 
el point de son millor ae 
li loerent si chevalier 
il preist feme et mollier 
li dus bonement lor otroie 
et chil se missent a la voie 
que vous feroie plus lonc conte 
une puchele fille un conte 
li ont si baron 
que il a prisse 
de lignage de grant afaire 
bele et gentilg et deboinaire 
noches en furent mout riches 
asses i ot contes et prinches 
asses dona li dus argent 
as iogleres et a autres gent 
li dus et la ducoisse ensanble 
furent longement che me samble 
que il onques enfant n en orent 
ne que il nul avoir ne porent 
por promesse ne por proiere 
c a dieu feissent ne a saint piere 
et l un et l autre forment coste 
il avient apres pentecoste 
li quens ala au bos cachier 
un cerf prissent li liemier 
la duchoisse a le cuer dolant 
qu ele ne pot avoir enfant 
' dieu " fait ele ' com me haés 
que fruit doner ne me volés 
une caitive non poissant 
donés vous sire leus enfant 
et moi qui tant ai sire auoir 
ne puis che m est vis nul avoir 
espoir que nul pooir avés 
que vous sire nul me donés 
diable " fait ele ' je te proi 
que tu entenges ja vers moi 
se tu me dones un enfant 
che te proi des ore en avant " 
atant chiet sor le lit pasmee 
al relever s est mout blamee 
mais li dus en meisme l eure 
de chachier vient plus ne demeure 
s est en la sale amont puiés 
de ses oesses s est descauchiés 
entre en la chambre d or paree 
illeuc a sa moillier trovee 
li dus regarde sa biaute 
lors se li prist tel volente 
de lui faire et d a lui gesir 
tant en ot li dus grant dessir 
que il l enporte sor son lit 
e las tant i fist mal deduit 
qu en la ducesse a mis tel fruit 
et un tel oir i engendra 
dont ja bien ne li avendra 
diables qui le sot bien faire 
fu consellieres de l afaire 
or n i a plus la dame porte 
l enfant qui mout le desconforte 
car ele set bien dieu n i a rien 
et que ja ne fera nul bien 
li termes vient et li tans passe 
que son enfant portoit la lasse 
qui covertement fist sa plainte 
bien sevent tuit qu ele est encainte 
et haut et bas parmi la tere 
jamais ne quident avoir guerre 
mais je quic bien que si avront 
ja si garder ne s en savront 
mes ore oés le terme vient 
que li maus a la dame tient 
de son enfant dont trait grant paine 
a grant travail une semeine 
qu ele ne dort ne ne reposse 
dont ot un fil mout male cosse 
quant li enfes fu nés 
li dus a les vesques mandés 
son propre non li 
en baptesme robert l apelent 
quant li enfes ot pris baptesme 
et seil et oile et ewe et cresme 
dont li fait noriches venir 
por alaitier et por norir 
mes tant par fu de pute afaire 
que por nule volente faire 
ne vaut cesser onques ore 
ior pleure et crie et braie 
por paistre ne por alaitier 
ne vaut sa crualte laissier 
ains hule et brait et forment crie 
tos tans demaine ceste vie 
tous tans est il fel et iriés 
il regibe toudis des pies 
et quant li malfes alaitoit 
sa noriche tous tans mordoit 
tous tans hule tous tans resquinge 
ja n ert a aisse s il ne winge 
les noriches cel aversier 
redoutent tant a alaitier 
c un cornet li afaitierent 
c onques puis ne l atinrent 
mout le redoutent qu il mordoit 
cascune quant ele le levoit 
quant il ne pot mordre et grater 
dont les va il des pies bouter 
ensi robert ne pot bien faire 
son mestier est tous tans al braire 
mes plus en un seul jor croissoit 
q uns autres en set ne feist 
mes il en est d itel biautes 
que tel a quatorse ans passés 
n est si biaus comme robers 
trop par est il biaus et apers 
et quant il aler pot par bans 
dont par fu il si mal tirans 
il getoit et bans et seles 
as noriches et as baiseles 
et quant il puet aler et corre 
par la maison lieve la poure 
et gete sor la gent la paile 
et se chevaliers i baille 
le cendre li rue en la bouche 
quant chou a fait en fuies torne 
on le vaut faire aprendre letre 
mes ne s en porent entremetre 
ne uns ne doi ne troi ne quatre 
tant ne sorent ferir ne batre 
quant il ot quinse ans asomés 
ja nus clers tant soit renomés 
ne fust tant os c a court venist 
car s il as meins les tenist 
dusc as pies tout les descirast 
et s un petit s en arirast 
andeus les ieus lor sachast fors 
anui ne lor feist del cors 
ja clerc ne prestre ordenés 
ne fust si fiers n enparentés 
se robert le trove ens en l estre 
qui por son pois i vausist estre 
del millor or qui onques fust 
que ja ne trovast si gros fust 
ne l en donast sor la corone 
e dieus tante riche persone 
ochist li fel a ses deus mains 
mais chou est encore del mains 
car en mostier ne en capeles 
ne veist verieres si beles 
n es brisast toutes al ruer 
ainsque se vausist remuer 
mout estoit malement venue 
a lui la povre gent menue 
n en trovast nul qu il ne tuast 
u ne l ferist u ne l navrast 
les plaintes vont a sa mere 
cascun jor et al duc son pere 
qui dolor ont et ire grant 
c a mal voient aler l enfant 
robert croist et amende et lieve 
sa croissanche a maint home grieve 
mieus vausissent qu il descreust 
que si grant forche en lui eust 
quant robert ot vint ans d eage 
hon ne trovast en nul parage 
si grant home che me samble 
que robert ne fust un piet graindre 
ne a sa forche peust ataindre 
riens qui ainc fust de mere né 
tout ichou li fu destiné 
en tous les lieus u gens venist 
deus des plus fors s il les tenist 
portast lonc fors de la maison 
trop par ert fors a desraison 
si estoit biaus a desmesure 
de cors de vis et de stature 
s ert mervelle que mal faissoit 
car a toute gent plaissoit 
hermites encluses ne moigne 
ne remanoit tant i fust boine 
n es ochesist tout esraument 
il en ot ochis granment 
mais li preudome s en fuioient 
quant de robert parler ooient 
fuient moigne fuient convers 
bien se fait a cremir robers 
li apostoiles n en rit mie 
il le maldist et escumenie 
li dus ses peres quant il voit 
que ses fieus nul bien ne feroit 
il li fet sa maison veer 
et de son resne congeer 
et gart qu en sa tere ne l set 
car destruire tost le feret 
robert voit que tuit le haioient 
et toute gens le maldissoient 
s ent et met tost a la voie 
en une forest se desvoie 
qui pres est de roim sor saine 
grant route des larons en maine 
et de robeors mal faissant 
car teus gens li erent plaissant 
or peut de mal faire a plente 
puisqu il a gent a volente 
et si fist il mout volentiers 
les voies cerche et les sentiers 
se il encontre pelerin 
ne marcheant en son chemin 
ne home nul ne le fait prendre 
u il le fait ardoir u pendre 
or fait robert de mal asses 
ancoisque li ans soit passés 
a il vint abeies arsses 
dont la gent sont fors esparses 
s il treve dame ne puchele 
pour qu ele soit un petit bele 
lors en vaut faire son voloir 
cou ne peut mie remanoir 
tant fait robers que a son pere 
et a la ducoisse sa mere 
en font de toutes pars clamor 
il leur jure le creator 
que il fera son fil noiier 
se il le peut as mains baillier 
' sire merchi " dist la duchoise 
' se vous volés bien ceste noisse 
poés esraument abaissier 
tout san faire ochire ne quassier 
faites vo fil chevalier faire 
adont le verés retraire 
asses tost de grant malisse 
tout en laira son malvais visse 
sa crualte et son mesfait 
puisqu il sera chevalier fait " 
cis consaus pas al duc ne grieve 
al matinet quant il se lieve 
robert par mes enquerre voie 
et cil vont la droite voie 
robert troverent el boscage 
u il demenoit sa grant rage 
dient qu il sera chevaliers 
s a son pere veut repairier 
quant les messages ot oi 
robert mout s en esjoi 
ses trestout depart 
et il s en torne d autre part 
a roem dessent en la sale 
onques hom por sa vie male 
ne li samblent bon ne lait 
ses peres a s amor le trait 
dist qu il le fera chevalier 
se son grant mal voloit laissier 
robers tres bien li otria 
et ses peres l adouba 
che fu la nuit de pentecouste 
quique il plaist ne que il couste 
fu robers chevaliers noveus 
armes et destriers et chevals 
en dona a cent por s amor 
a argentes fu cele honor 
et cele feste et cele joie 
mout i dona or et monoie 
as menestreus et as garcons 
i ot doné mout riches dons 
al partir de l asanblement 
i ont pris un tornoiement 
al mont saint michiel en bretaigne 
robers i va a grant compaigne 
de chevaliers et d autre gent 
des ore vient li commenchement 
de ses chevaleries males 
dont agastirent sales 
robers qui plus n i vaut atendre 
envoie por ses osteus prendre 
cele nuit fu joians et lies 
ainc mais ne fu si afaitiés 
et l endemain al jornement 
va robers al tornoiement 
mais ainc orison ne vaut faire 
a mostier ne a saintuaire 
si compaignon l en ont blamé 
il n en donoit un oif pelé 
al tornoit vait la droite voie 
je ne quic mes que nus hom voie 
un si boin tornoi asambler 
al commenchement fist branler 
robers tous les rens et fremir 
car mout font si cop a cremir 
nul si boin chevalier n encontre 
ne en travers ne a encontre 
n es porte del cheval a tere 
ensi com che fust mortel guerre 
robers par deseure aus s areste 
a chascun vaut coper la teste 
n i a un seul de tel deport 
c a tere del cheval ne port 
tout le tornoi fait desevrer 
et departir et deroter 
tuit li chevalier dieu en jurent 
que il jamais tant com il durent 
n iront en marche tornoier 
por promesse ne por proier 
por tant que il robert i sachent 
car il n est riens que il tant hacent 
nen tant doutent comme li font 
car tous les afole et confont 
robers chevalce par bretaigne 
et par franche et loeraigne 
par tout remaignent li tornoi 
et tout lor torne a grant anoi 
puisque robers est d une part 
de l autre part resont couart 
quant li tornoi furent remes 
robers qui tant maus a ovrés 
en normendie s en retorne 
en tous les lieus u il sejorne 
fait tant de mal qu il n en est contes 
asses fait laidures et hontes 
gent de ordene et le clergie 
tant fait robert par diablie 
que un de par dieu n i remaint 
del fuir cascun ne se faint 
a paine ne l ossent aprochier 
si sergant ne si escuier 
ja avient puis qu il ert un jor 
el chastel d arces a sejor 
u la ducoisse estoit venue 
et li dus i ot court tenue 
robert qui fait de mal asses 
s est de mal faire porpensés 
venus est a une abeie 
o ses barons o sa maisnie 
ou il a soissante nonains 
robers en ochist de ses mains 
plus de cinquante des plus beles 
le fer lor met ens es mameles 
si les ochist et si les tue 
puis prent le feu par tout le rue 
si art le dortoir et les estables 
si com li fist faire diables 
ancoisqu il issi de la porte 
mainte bele dame i a morte 
quant chou ot fait lors si s en ist 
sor son cheval qui cler henist 
si que li fores en resone 
tant broche et point et esperone 
c a la chite revient ariere 
tant par avoit hideuse chiere 
c est avis chil qui l esgarde 
robers dessent et si esgarde 
sus et jus parmi l estre 
et cha et la destre et senestre 
ne voit nulieu feme ne home 
son escuier apele et nome 
il viegne son cheval prendre 
mais longement il peut atendre 
ancoisque nus venir i ost 
car mout redoutent son acost 
robers pense parfondement 
mervelle soi mout durement 
que chou est et de coi li vient 
que il le doutent tant et crient 
car quant le bien a faire pense 
sans contredit et sans desfense 
une autre pensee li saut 
que par estrif et par asaut 
de bien faire si se desvoie 
que leus est mis en autre voie 
cele pensee felenesse 
fait hair dieu et sa messe 
et escarnir par le diable 
dont il heit dieu l esperitable 
pense que cele mesestanche 
li soit venue de naissanche 
et que coupes i ait sa mere 
qui onques ne fu vers lui chiere 
bien sot l aventure et la teche 
et l ochoisson por coi tant peche 
lors dreche le cief contremont 
car sains esperis l en semont 
qui en tel pensee l a mis 
qu encore peut estre dieus amis 
or en jure robert mout fort 
les claus la crois et la mort 
et la naissanche jhesu crist 
qui le mont estora et fist 
que jamais jor joie n avra 
jusc a cel eure qu il savra 
por coi a si mal home esté 
n i a puis gaires aresté 
tout droit en la chanbre s en vait 
sor sa mere s espee trait 
clere et tranchant trestoute nue 
ele est encontre lui venue 
as pies son fil se lait cheir 
car mout redoute son morir 
' fieus " fait ele ' que veus tu faire 
por quel mesfait por quel afaire 
me veus tu livrer a martire " 
dist robers ' tost vous esteut dire 
u tost hastivement morés 
que vous plus vivre ne porés 
se vous esraument ne me dites 
por coi je sui si ypocrites 
et si plain de male aventure 
que veir ne puis creature 
que a dieu monte mal ne fache 
fieus " dist la mere ' dieu ne plache 
que je la verite te conte 
car a grant duel et a grant honte 
m ochiroies quant le savroies 
que ja merchi de moi n avroies " 
robert respont ' garde n avés 
puisque vous le voir en savés 
si le me contés esraument 
car se vous i mentés granment 
ceste espee tranchant et bele 
feraie je boivre en vo cervele " 
sa mere qui fu en freour 
li reconte par grant paour 
de sa naissanche toute l evre 
en la fin li dist et descevre 
c ainc ne sot tant a dieu proier 
que d enfant li vausist aidier 
et puis en requist le diable 
verites est ne mie fable 
que lui meismes li dona 
si tost com l en araisona 
por chou ne peut il faire bien 
que dieus n a en lui nule rien 
car d enfer vient u li mal sont 
li mal qu en vient la riront 
' biaus fieus ne te sai plus que dire " 
quant robert l ot si ot grant ire 
de chou que sa mere li conte 
a moult grant doel a moult grant honte 
il en pleure mout tenrement 
l ewe li file espessement 
des ieus tout contreval la fache 
qu il avoit plus clere que glache 
a grant flos en issent les larmes 
' mere " fait il ' or est li termes 
que de vous me couvient partir 
ja se dieu plaist le vrai martir 
diables ne moi plus n avra 
ja tant pener ne s en savra 
que il mes en nule guisse 
me puist avoir en son seruiche 
d un des siens li dessaisirai 
a l apostoille m en irai 
isnelepas sans plus atendre 
por aspre penitanche prendre 
des mesfais et des lais pechies 
dont ai esté tant entechiés " 
lors escout le bras et le puing 
s espee rue de lui mout loing 
puis tranche se cheveus et taille 
d unes forches que on li baille 
quant il ot ses chevels ostés 
les un piler s est acostés 
si se deschauche isnellepas 
puis s en va belement le pas 
en une chanbre petitete 
u il prist une viel chapete 
sa robe lait que plus n en porte 
de la chapete qui fu forte 
fu afublés et chapulaire 
ne vaut plus longe atente faire 
de sa mere plourant s en part 
que si grant deul fait d autre part 
que por son enfant pres n esrage 
s ent robert qui son corage 
a tout vers damelde torné 
n i a puis gaires aresté 
en chastel ne bourc n en vile 
tresqu il ot esté a saint gille 
et a saint jaque le preudome 
d illeuc en est alés a rome 
a l apostoille confesser 
mes il ne sot tant reclamer 
huchier n enbatre ne enpoindre 
que il a lui puist ataindre 
car tant i avoit gent venus 
de plusor lieus gros et menus 
por confession et por plaintes 
que si grant erent les enpaintes 
et la presse devant la porte 
que nus n i entre s il ne porte 
riche present et grant avoir 
si que robert n i pot avoir 
lieu de parler mout en fu tristres 
et engingiés et comme vistes 
enquist quant el n en pot estre 
de l apostoile trestout l estre 
et cil qui mout savoit deseure 
tout son afaire li desceuvre 
dist lui que cascune ajornee 
est priveement atornee 
la chapele a cel saint home 
qui est apostoile de rome 
a saint jehan la u il hante 
et cascune jornee i chante 
mes por nul don ne promesse 
n ora hom sa messe 
gent se fait garder 
qui ne l laissent nis esgarder 
a nulieu par nule raison 
tresqu il revient en sa maison 
et la n entre nul s il ne l mande 
car a garder bien se commande 
quant robert sot cheste novele 
a un soir vint a la chapele 
apres endroit le soir 
qu il vit le lieu tenebre et noir 
li glisiers vaut fermer l eglise 
qui la lanterne avoit esprisse 
robert qui mout ot hardement 
s en va muchier priveement 
sous une forme qui fu bele 
pres de l autel de la chapele 
u l apostoile seut seoir 
crieme aucuns ne l viegne veoir 
quant li glisier ot clos les huis 
et si fremé qu il n i vint puis 
si fu bien pres de la iornee 
que la chapele a atornee 
u l apostoile venir deuoit 
por chanter si com il soloit 
a la iornee i est venus 
o deus prestres vieus et chenus 
plus de gent avoec lui n en maine 
fors les huissiers qui sont en paine 
de ses huis garder et desfendre 
li saint hon ne vaut plus atendre 
il se revest isnelement 
et fist a dieu son sacrement 
quant il ot sa messe finee 
robert qui fait sa destinee 
est saillis sus de son agait 
mout tost vers l apostoile en vait 
devant lui s estent en la plache 
et ses bras sa iambe enbrache 
si durement et si destroit 
qu il le tient en si grant destroit 
qu il ne se meust pour pavie 
robert qui met toute sa vie 
pour lui saver en aventure 
comme dolante creature 
li crie merchi en plourant 
li huisier vienent acourant 
petit et grant et un et autre 
cascun le fiert et rolle et fautre 
mes por cose c on li peut doner 
ne lait de liu desprisoner 
l apostoile ne l tiegne fort 
la l eussent li huissier mort 
que ileuques l arme rendist 
se li sains hon ne l desfendist 
qui en haut crie a plaine bouche 
qu il n i ait nul qui plus le touche 
ariere vont li lecheor 
si ont laissié le pecheor 
as pies l apostoile gisant 
u sa vie va despissant 
et dist que mar l engendra pere 
mar le porta onques sa mere 
li apostoile li dist ' amis 
qui estes vous qui vous a mis 
en cest deul que si grant menés 
dites le nous se le savés 
sire " dist il ' le deul et l ire 
que j ai si grant vous uaudra dire 
de cest mont sui li plus pechieres 
tant ai esté glous et lechieres 
c onques n amai le roi chelestre 
sire or vous dirai de mon estre 
li dus as normans est mes pere 
et la ducoisse est ma mere 
ele fu disseseet ans breainge 
ainsque de moi eust ensenge 
car tant ne sot dieu proier 
qu il li vausist envoier 
d enfant avoir tant vous puis dire 
en la fin en ot si grant ire 
que n en ot puis en dieu fianche 
ne seurte ne esperanche 
al diable rova un oir 
moi li dona par son pooir 
por chou que par lui vieng en tere 
a dameldieu enpris tel guerre 
qu il m a l arme del cors tolue 
si que jamais n ert apsolue 
se je par vous n en ai meschine " 
lors li conte des la rachine 
dusqu en la fin ses mesfais 
ses males evres et ses fais 
mot a mot trestout li conte 
del reconter a si grant honte 
en plorant tout sa teste basse 
mout redoute de l arme lasse 
que diables a lui ne l traie 
c est la riens dont plus s esmaie 
quant l apostoiles oi l ot 
bien le connut car auques sot 
de son estre et de son afaire 
esmaiés est ne set que faire 
car tant a fait de malvaistes 
et pechies et desloiautes 
mout se peut esmervellier 
tant par est grief a consellier 
qu il ne set que il en fache 
robert qui mollie ot la fache 
des lermes qui del ceur li naissent 
qui les ieus et le vis li passent 
li recrie merchi sovent 
de mals c ot fait en son vivant 
quant la fole vie mena 
l apostoiles pitiet en a 
de lui et de sa repentanche 
mes il ne set quel repentanche 
li puist enchargier ne doner 
lors le prist a araisoner 
' amis robers ses que feras 
anuit mes avoec moi seras 
et plus n i feras lonc sejor 
le matin quant veras le jor 
te baillerai unes ensenges 
lors t en iras vers les montaignes 
a la forest qu est grant et lee 
que marbrom dieu est apelee 
le plus plenier chemin tenras 
n en savras mot quant tu venras 
a une mout bele fontaine 
parmi la valee sotaine 
iras a destre lonc le rin 
dont troveras un mout bel liu 
d un manoir et d une chapele 
u nus ne huche ne apele 
car un maillet est a la porte 
qui petite est ne gueres grosse 
trois cos et nient plus n i feras 
au poestis lors te seras 
un poi apres a cief de pose 
venra a toi la sainte chosse 
li boins preudom qui la abite 
il n a el mont plus saint hermite 
car n est ior qu en son abitacle 
ne fache dieu por lui miracle 
a cel preudomme u a grant priesse 
trois fois en l an vois a confesse 
a cel saint home glorious 
qui tant est pius et presious 
a maint pecheour a valu 
de ma part li rent ton salu 
mes ensenges li done et baille 
et il tout esraument sans faille 
savra ton non et tout ton estre 
ainsque tu isses de son estre 
car li brief quant il le lira 
tout ton afaire li dira 
et il de par dieu et par sa grasse 
savra mout tost a brief espasse 
de tes pechies la penitanche 
or ne soies plus en doutanche " 
quant robert ot bien entendu 
le respont que li ot rendu 
li sains apostoiles de rome 
que on tenoit a mout preudome 
mout en fu lies et a grant aisse 
en plorant les deus pies li baisse 
l apostoiles o lui l en maine 
en la soie chambre demaine 
il meisme a les letres escrite 
qu il trametra al saint hermite 
quant faites sont s es asele 
al matinet robert apele 
les ensenges li charge et baille 
et commande qu il s en ailge 
al bois u li hermites maint 
vait s ent robers et dieu l en maint 
que il par sa mesericorde 
li laist venir a fine acorde 
a lui et a sa douche mere 
qui tant est presieuse et clere 
et vous que il governe et paist 
tout ensement venir i laist 
vai s ent robers d esrer s esploite 
com home qui mout couvoite 
venir a dieu s il le peut faire 
por travail et poine faire 
tant a esré par le boscage 
qu il est venus a l hermitage 
le maillet treve al postichet 
si feri trois caus al guichet 
estes vous l ermite esrant 
le saint home chenu ferant 
le pas apuiant s en vient 
d une potente que il tient 
d un blanc drap ot son cief covert 
il a le postichet overt 
puis a dit 
robers le voit par charite 
prie l ostel sa maison 
l ermite par boine raison 
l apele avant l ostel avra 
tel com il fere li savra 
li gentieus hon de franche orine 
entre en la porte si l encline 
puis a salué le saint home 
de par l apostoile de rome 
qui son saiel li a tramis 
li preudom guerres n i a mis 
a la sentenche del brief lire 
mout entent bien que il vaut dire 
quant il ot leu tout le brief 
si com il va de cief en cief 
et il se siet et tenrement pleure 
' frere " dist il ' a com mal eure 
vous venistes onques en tere 
ja sai bien que vous venés querre 
penitanche de vos pechies 
dont si mal estes entechiés 
il n est hom qui por dieu tant fache 
qui vostre penitanche fache 
ne je ne m en sai entremetre 
mes itant vous voil ge prometre 
que je mon pooir en ferai 
le matinent quant je serai 
el grant secre el point millor 
que je tenrai nostre signor 
je li prierai douchement 
que il par son commandement 
me fache ensenge et demostranche 
de doner a vous penitanche 
car se dieus veut merchi avoir 
de vous bien me fera savoir 
le fais de vostre penitanche 
or soiés en grant repentanche 
des pechies que vous fait avés 
que demein en soiés leués " 
quant robert l ot del ceur sospire 
lui meismes prent a despire 
pleure des ieus comme irés 
tant est maigres et enpirés 
que s en normendie ert venus 
ne seroit pas reconneus 
li sains hom a l ostel l en maines 
de pain d ewe et de fontaine 
l i conrea la nuit mout bien 
or ot ostel saint julien 
puis li aporte herbe douche 
et robers por dormir se douche 
mes sor l erbe ne sor le lit 
n ot il la nuit point de delit 
car tout ades pleure et gaimente 
ses pechies dont mout s espoente 
que dieu de paradis ne perde 
et que diables ne l aherde 
el point del jor quant l aube crieve 
li sains hermites adont se lieve 
prent sa candoile et sa lanterne 
a robert vient et si l esvelle 
dist lui qu il viegne a la chapele 
et il saut sus quant il l apele 
o l ermite vient a l eglise 
por escouter le dieu servise 
mes si tost com est ens entrés 
devant l autel s est aventrés 
tous estendus en orison 
onques encainé prison 
ne quic que si bel depriast 
dieu que d enfer le delivrast 
que robers plus escortrement 
ne li preist boinement 
mollie est devant lui la plache 
des lermes qui aval la fache 
li fillent a mout grant plente 
or li doinst dieus sa volente 
de chou qu il dessire et covoite 
car li sains hermites s esploite 
de faire son serviche a plain 
quant il ot chantees al main 
ses matines et prime dite 
desor tes dras com il abite 
s est revestus isnelement 
puis commenche sinplement 
la sainte messe presiousse 
de dieu et de la gloriousse 
qui virginaument l enfanta 
li sains hon la messe chanta 
et quant che vint au sacrement 
que le cors dieu tient proprement 
de sinple ceur en aourant 
et des lermes des ieus plorant 
li deprie qu il l avoit 
et qu il tel consel li envoit 
que doner puisse penitanche 
a robert lonc sa repentanche 
