
o cum es riches 
em misericorde chier sire 
cum granz en justise et 
cum larges en grace nuls 
nen est qui semblanz soit 
a ti tres larges doneres tres 
droyturiers rewerdoneres et tres pis 
delivreres tu reswardes 
les humles sens nule 
lor desserte tu juges droituriement 
les innocenz et si salves 
nes les pechors per ta misericorde 
ce sunt chier frere cez choses 
k e nos met hui davant 
molt largement en la taule de cest 
riche signor si cum nos les avons 
diliantrement encerchieies par les 
tesmognages de la sainte escriture 
certes ceste habundance nos donet 
li sainz quaranme et li 
tres saintimes jors de l anoncement 
nostre signor hui avons oit en la 
sainte ewengele ke li misericorde 
de nostre signor assolst la femme 
ke reprise estoit en adultere 
hui avons assi oit qu il 
delivrat lo sanc de l innocent 
sussanne hui raamplit il assi la 
bienaurose virgine d une singuler beneiceon 
k unkes mais ne fut oie 
granz est voirement cist 
convives lai ou li misericorde li 
justise et li grace nos 
aperent ensemble n est dons 
misericorde vitalle des hommes 
awil voir et vitalle 
molt saine et ke molt at 
grant virtut por mediciner nen est dons 
assi li justise li pains del 
cuer awil certes et pains qui molt 
bien lo confermet si cum vitalle 
ke molt est forz 
por nurir et bienaurous 
sunt cil qui famellos sunt 
de cest pain car il serunt solleit 
et li grace de deu nen est 
il dons li viande de l ainrme 
awil certes et viande tres douce 
et k en lei at la savour 
de tote suaviteit et de tot deleit 

aprochons a la taule chier frere 
et d un chascun de cez mes 
assavorons a moens cum petit ke soit 
moyses comandet en la loy lapider 
tel maniere de gent ce dissent 
li pechor de la pecherise li 
phariseu de celei k estoit reprise en 
adultere mais ceu dist moyses por 
la durece de nostre cuer nostre 
sires si s enclinat encline chier 
sire tes ciels et si dessent 
il s enclinat et il flochiez 
a misericorde escrivivet de son doit 
ne mies jai en la piere mais en 
la terre et ne fist mies une fieie 
soulement anz fut assi ci 
li escriture dovle si cum furent 
douvles les taules moysi il 
escrivoit la veriteit et la grace 
selonc ceu ke li apostles dist 
li loys dist il fut doneie per 
moysen et li grace et li 
veritez est faite per ihesu crist 
or eswarde s il de la 
taule de veriteit nen avoit leit ceu 
dont il convenkit les phariseus cil 
dist il de vos qui est 
sens pechiet gizet la primiere 
piere en lei o parolle abrevieie 
mais vive et virtuose 
et plus tresperzanz ke nule speie 
trenchanz d ambedous parz li honte ke 
li phariseu orent et ceu k il 
coiement se departirent monstret bien 
cum durement fusent ferut de 
cest soul dart li front dur 
cum piere et cum griement fusent tresforeit 
a ceste parolle li cuer dur cum roche 
li femme ke reprise fut 
en adultere ot voirement bien deservit 
qu ille lapideie fust mais 
encuvisset a penre la venjance cil 
qui nen est mie dignes 
ke venjance soit prise de lui 
cil se tracet avant por 
requerre la venjance de la pecherise 
qui nen at mies deservit 
ke cele venjance mismes checet 
sor lui et s il est dignes 
de tel venjance il est plus pres 
de lui mismes ke nuls altres 
a lui l encomenst en lui gizet 
primiers la sentence et se 
pregnet primiers venjance de lui mismes 
ceste est li veritez 

mais nen est mies ancor 
assez si ceste veritez convent les 
accusors et ille ancor 
nen absolt la colpaule 
escrivet lo parax escrivet 
la grace leset ensi ke nos 
l oiens femme dist il nuls 
ne t at damneie nuls sire ne 
ju ne te damnerai mies vai et si 
ne volles mais pechier o voiz 
de misericorde o oie de santivle 
leece fai m oir chier sire al 
matin ta misericorde car ju ai aut 
espirance en ti certes li soule espirance 
tient en aier ti lo leu de 
mercit 
ne tu ne mas allors l oile 
de misericorde s ens vasseas de fiance nun 
mais une non foyaule fiance est 
ke ne receoit en lei si maleiceon 
non c est quant nos pechons 
en espirance et tel fiance ne doit 
om mies apeler fiance mais anceos 
un endurement et une malote ypocrisie 
quel fiance puet avoir cil qui 
son peril nen eswardet ou quel 
remede de crimor puet lai avoir 
ou om ne sent la crimor 
ne la matiere nes de la 
crimor fiance est solaz mais cil nen 
at mestier de solaz qui liez 
est quant il mal at fait et 
qui en pesmes oyvres s esjoist 
preuns donkes chier frere k en 
nos respondet quanz mals nos 
aiens et quanz pechiez et 
si derisons ke nos felenies 
et nostre forfait nos soient 
monstreit encerchons nos voies et 
nos estudes et si pensons 
cusencenosement a toz les 
periz ou nos summes diet 
chascuns en sa crimor ju irai 
as portes d enfer ensi ke nos 
ne respiriens jai s en la 
soule misericorde de deu nun ceste est 
li vraie fiance de l omme 
quant il de lui deffiet et il 
s apoiet sor deu son 
signor ceste est voirement li vraie 
fiance a cui om ne desnoiet 
mies la misericorde si cum tesmognet 
li profetes car li plaisirs nostre 
signor est sor ceos ke l 
dotent et en ceos qui 
unt espirance de sa misericorde 
ne petite nen est mies li 
pitiez qu il vos fait en vostre 
crimor et en vostre espirance car 
il est douz et sues 
et de molt 
grant misericorde faisanz bien encontre 
mal et larges por pardoner 
creons a moens ses enemins 
qui en lui nen atroverent altre 
chose dont il poissent panre okeson 
d enformer la voysouteit de lor 
malice il averit dissent il pitiet 
de la pecherise ne ne soferrit en 
nule maniere k en l ociet quant 
om li averat amoneit davant dons lo 
porons nos tenir por manifest adversaire 
de la loy quant il celei 
absorit ke selonc la loy doit 
estre damneie o signor phariseu certes 
tote ceste contreveure de vostre 
malice retornerit sor vostre chief 
poic avoiz de fiance en vostre 
cause qui fuiz lo jugement certes 
celei absolt om sens la torture 
de la loy cui om dewerpist sens 
accusor 

mais eswardons chier frere ou li 
phariseu s en allent de ci 
li plus vellart encommenzarent tot davant 
fors a issir et ne vos 
donez dons warde coment li 
dui vellart se reponnent el 
jardig ioachin certes il 
querent sussanne sa femme sevons 
les kar il sunt plain 
de felenesse pense encontre lei consent 
a nos dient li vellart 
dient li phariseu dient li 
louf qui um petit davant furent 
osteit del devorement d une altre barbix 
ja soit ceu ke cele 
aust essareit consent dient il a 
nos et si geis avoz nos 
o vellart enviezét em malice orrendroit 
accusastes l adultere et or lo 
semonoz a faire mais ceste est 
tote vostre justise ke vos 
ceu faciez receleiement per daiere 
ke vos arguez et reprennoz en 
aovert davant la gent por 
ceu si issestes fuers de davant nostre 
signor li uns apres l altre 
quant il qui seit toz les secrez 
ot si fierement ferues voz conciences 
per la parolle qu il dist 
ke cil qui sens pechiet estoit 
getast la primiere piere en lei 
por ceu dist a droit li veritez 
a ses deciples si vostre justise n en 
habundet plus ke li justise 
des escrivains et des phariseus vos 
nen entarroiz mies el regne de 
ciel et si tu ceu ne fais 
dient il nos porterons tesmognage 
encontre ti o semence de canaam 
et ne mies de juda comandat ceu 
moyses en la loi cil qui comandat 
c om lapidast l aveutrenesse comandat 
il c om accusast la chaste 
ou comandat cil c om 
portast tesmognage encontre la niant colpaule 
qui celei k en adultere 
seroit reprise comandat a lapider certes anz 
comandet ke li fals 
tesmognages ne remanust mies sens 
venjance si cum li adulteres mais 
de cai vos gloriiez vos en la 
loy vos qui deu desonrez 
per lou trespassement de la loy 

dons engemit sussanne et si dist 
de totes parz suis en angusteit 
certes voirement li estoit de totes 
parz li morz de zai cille del 
cors et de lai cille de l 
espir si ju ceu faz dist ele ju 
morrai et si ju ne l faz 
ju ne porai mies assaper de voz mains 
o phariseu certes de voz mains ne 
puet assaper nen uns nen altres 
ne justes ne pechieres de 
voz mains ne pot assaper ne cele ke 
cheut en adultere ne de vostre 
accusement cele ki chaiste estoit 
vos cuvriz voz pechiez lai 
ou vos atrovez les altrui 
et si ancuns est ki 
par aventure nen ait mies pechiét 
si li amattoz vos lo vostre 
pechiet mais ke fait susanne entre 
la mort de l ainrme et 
l angusteit del cors miez me valt 
dist ele ke ju sens oyvre 
enchece en mains d ommes ke ceu 
ke ju dewerpisse la loy 
deu certes ele savoit bien ceu 
cum horrible chose 
soit et cum redotaule de cheor 
en mains de deu lo vivant car 
quant li homme ocient lo cors ultre 
ceu ne puent il nule chose fare 
a l ainrme mais celui doit 
om doter qui puet et l ainrme 
et lo cors ocire en enfer 
por kai s atarzet li maisnie joachin 
il sallirent ultre per lo postiz el 
jardig quant il orent oit lo crit 
c est lo crit assi cum des tres 
gries lous et de la barbix k entr 
ous bahallevet mais nostre sires 
ne lor volt mies sofrir 
qu il l innocent devorassent 
qui per sa grant pitiet delivret 
assi de lor geuses ceos mismes 
qui ne desservent mies k il 
delivrét soient por ceu avoit a 
droit fiance ses cuers en nostre 
signor lai ou en la monevet a la 
mort cui ele avoit davant si doteit qu 
ille per sa crimor avoit mis aier dos 
tote la crimor des hommes 
et sa vie et sa 
nommeie por la loy a warder car 
tels parolle nen avoit unkes mais esteit 
oie de susanne et ses peres et 
sa mere avoient esteit juste et ses 
mariz estoit li plus honraules de 
toz les geus por ceu la venjat 
a droit li droituriers jugieres des 
non justes qu ille si 
ardanment ot faim de justise qu 
ille por lei mist a nonchalor 
la mort de son cors 
lo reproche de sa lignieie et 
lo plour el solaz de ses amins 

nos mismes chier frere si nos 
avons oit ceu ke nostre sires 
dist ne ju ne te damnerai mies 
si nos jai ne volons mies pechier 
encontre lui et si nos 
piement volons vivre en lui 
certes il nos covarrit 
sostenir persecution ensi ke nos 
mal ne rendiens por mal ne maldit 
por maldit car cil qui n en averit 
wardeit la virtut de pacience perderit 
la justise c est la vie c 
est son ainrme a mi laiez 
la venjance et ju rewerdonerai ce 
dist nostre sires ensi est il 
sens falle il renderit lo werdon mais 
ke tu li wardes la venjance mais 
ke tu ne li tolles lo jugement 
et ne rendes mies mal 
a ceos qui mal te funt 
il ferit jugement mais a celui 
lo ferit qui torture soffret il 
jugerit en droiture mais ceu ferat il por 
les sueis de la terre mais ce 
me semblet ke ceu vos est 
jai a grevance ke les delices 
vos atarzent ne vos 
mervilliez mies ce sunt delices 
et por ceu ke ce sunt 
delices eles ne vos chargerunt mies cum 
solleit ke vos soiez ne ne 
porunt estre a anui as relutanz 

tramis fut gabriel li angeles de deu 
en une citeit de galileie qui at 
a nom nazaret mervelles tes tu 
ke nazareth c une petite citez 
est est essalcieie per lo misage 
de si grant roi mais en ceste 
citet est recelez uns 
granz tresors rezelez est voirement 
mais as hommes est recelez ne mies 
a deu n est dons marie li 
tresors de deu ses cuers et sei 
oyl sunt sor lei ou k ele soit 
tot par tot rewadet l umiliteit 
de son ancele li filz del pere 
conost lo ciel et s il 
conost lo ciel dons conost il assi 
nazareth et por kai ne coneisseroit il 
som pais et son heritage s il lo 
ciel at de par lo pere il 
at assi nazareth de par la mere 
car il mismes dist qu il est 
filz david et sires david li ciels 
del ciel est nostre signor mais 
la terre at il doneit as filz 
des hommes or covient donkes ke 
li uns et li altres 
c est li ciels et li terre 
li vignet en sa possession qui nen 
est mies soulement sires mais nes 
assi filz d omme wels oir 
coment il trait a lui la 
terre si cum filz d omme et 
encomunet si cum espous 
les flors dist il aparurent en 
nostre terre de ceu ne se 
descordet de niant ceu ke 
nazareth valt attant cum flors celui 
pais qui flors portet aimmet li 
flors de la racine de iesse et 
molt volentiers 
past entre les liz li flors 
del champ et li liz des valleies 
de trois choses funt les flors mult 
a preisier de la beateit de la suef 
odor et de l esperance del 
fruit ti mismes tient deus a flour 
et forment li plais si tu as 
en ti la beateit d oneste conversacion 
et l odor de bone nommeie 
et l intention del rewerdenement qui est 
a avenir car li fruz de 
l espirit est li vie permenanz 

ne doter mies marie ce dist 
li angeles car tu as atroveit 
grace en aier nostre signor et 
cum grant grace certes grace plaine 
et singuler et 
dirai ju singuler ou 
general et l un 
et l altre puis dire 
per ceu qu ille est plaine 
tu receus chiere damme ceste general 
grace singulerment et de ceu singuler 
k ille generas est 
car tu soule atrovas grace a 
ues toz les altres singulere de 
ceu ke tu seule atrovas 
ceste planteit general de ceu ke 
tut receovent de ceste planteit benote 
soies tu entre les altres 
femmes et benoz est li 
fruz de ton ventre singulerment est 
voirement fruz de ton ventre mais permei 
ti est il pervenuz as cuers de 
de toz les altres ensi fut za 
en aiere li roseie tote el verre et 
tote en l aree 
mais en nule pertie de l aree 
ne fut ille mies ensi tote cum 
ille fut el verre en ti soule 
s umiliat et abreviat cil tres 
riches et cil tres halz rois 
vrais deus totevoies et filz de deu 
est cil qui en ti prent char 
et por quel frut certes por ceu ke 
nos tuit soiens enrichit 
de sa poverteit et essalciét 
de son humiliteit magnifiét de 
son amanrement et de son incarnation 
ensi ahers a deu ke nos 
jai encommenciens a estre uns espiriz ensemble 
lui 

mais en quel vassel porons mettre ceste 
basme c est ceste grace si li 
fiance si cum nos disimes la 
desoure est vasses a ues la 
misericorde et li pacience 
a ues la justise quel 
vassel porons nos jai aministrer 
a la grace qui covenaules 
soit por lei a recollir cist balsimes 
est tres purs et por ceu 
li covient tres ferm vassel et quels 
chose est si pure et si 
ferme cum est li humilitez del 
cuer por ceu donet om a droit 
la grace as humles et por ceu 
rewardet a droit deus l umilitet 
de son ancele et demandes tu 
por quel desserte certes por ceu ke 
l umle cuer n en avoit mies porpris 
li humains merittes per cui li 
plantez de la divine grace entrast moens 
delivrement en lui mais a 
ceste humiliteit nos covient monter 
per uns greiz si nos i 
volons venir tot a primiers 
enscrombent lo cuer sei propre vice a 
ceu qu il la grace ne puist 
recollir quant li pechiers li 
deletet ancor nen il encor 
nen at chaingiét sa 
chaitive costume per mellor proposement et 
quant il jai proposet qu il 
amenderat sa vie et qu il des 
or mais ne retornerat a sa malvestiet 
totevoies ne laient mies entrer 
la grace li pechiet trespasseit 
tant cum il en lui mainent 
ja soit ceu qu il semblent jai 
estre en une maniere talliét en 
lui mainent li pechiet de ci 
atant qu il per confession sunt laveit 
et qu il osteit sunt per 
dignes fruz de penitence mais wai 
a ti si tu apres ceu deviens 
non greiz sachanz ke peix 
valt ancor ke vice ne ke pechiet 
car quels chose est si aovertement 
contraire a la grace atevant 
alons l un jor apres l altre 
de la fervour de nostre conversacion 
petit a petit refroidet 
li charitez et habundet li felenie 
ensi ke nos en char 
perfenons nos qui en esperit aviens 
encommenciét de ceu avient ke 
nos jai ne conessons mies bien 
celes choses ke de part deu 
nos sunt doneies tut sens devocion 
et non greit sachanz nos dewerpons 
la crimor nostre signor et si 
entrelauns la religiouse cusenceon plain 
de jangleries et de 
curiouseteit plain de detraction de 
murmure et d oysevie fuant lo fax 
de la labor et de discipline 
totes celes fieies ke nos lo pouns 
faire sens note de cai nos 
marvillons si li grace nos est 
deffalie cui nos en tantes manieres 
bottons ensus de nos mais si 
ancuns est en cui li grace 
habitet qui devoz soit et 
cusencenos et fervenz d 
espirit dognet se warde qu il en 
ses merites n en at fiance nen 
en ses oyvres car en tel cuer nen 
entret assi mies li grace 
plains est tels cuers et 
por ceu nen atrouevet jai poent 
de leu li grace 

nen avoiz vos dons oit lere 
de celui phariseu qui el temple orat 
il nen estoit roberes ne non 
justes nen il ne faisivet 
adultere et cudiez vos qu 
il fust sens frut de penitence 
il jeunevet dous fieies en la semaine 
il donevet deme de tot ceu 
qu il tenivet mais ceu aasmez 
vos per aventure qu il non greiz 
sachanz fust oiz ceu qu 
il mismes dist sire dist il 
ju te rent graces mais il 
nen estoit mies veuz il nen estoit 
mies aniantiz car il estoit 
eslevez et ne mies humles 
il ne se penat mies de savoir 
ceu ke lui defallivet anz acumblat som 
meritte et ceu nen estoit mies 
fers emplemenz ne naturas anz estoit 
enfleure et por ceu reparat veuz 
cil qui fist semblant qu il 
plains fust mais li publicains 
qui se penat de lui a anniantir 
raportat plus grant planteit de grace 
per ceu qu il se representat 
si cum vassel veut de tot 
orgoil et nos assi chier frere 
si nos volons atrover grace 
si nos astinons ensi des or 
mais des vices ke nos assi 
dignement nos repentiens de ceos pechiez 
ke nos fait avons et si 
soiens assi cusencenos ke nos 
nos poiens representer a deu en 
devotion et en vraie humiliteit tels 
cuers reswardet volentiers nostre sires 
de cel pi reswart dont 
li sages hom dist grace et 
misericorde est en ses sainz 
et reswarz en ses eslez 
por ceu mismes rapelet il quatre 
fieies l ainrme cui il vuelt 
reswarder quant il dist retorne retorne enchaiteveie 
retorne retorne por ceu ke 
nos t eswardiens c est 
qu ille ne remagnet nen en la 
costume de pechier nen en la conscience 
des pechiez nen en la tevour de 
non greit sachance ou en l aveulement 
d orgoyl de cez quatre manieres 
de peril nos vollet rapeler et delivrer 
cil qui de part deu lo 
pere est a nos devenuz sapience et 
justise et saintifiemenz et 
rachatemenz ihesu criz nostre sires 
qui vit et regnet deus sor totes 
choses benoz per toz les seules 

ancor de ceu 
por ceu ke li glore habitast 
en nostre terre si s encontrarent 
misericorde et veritez et 
justise et paiz se baiserent 
nostre glore ce dist li 
apostles est li tesmonages de nostre 
conscience et ne mies tels 
tesmonages cum cil orguellous fariseus 
avoit qui per decivaule pense 
tesmognievet lui mismes et ses 
tesmognages nen estoit mies vrais 
mais quant li espiriz de deu 
portet tesmognage al nostre espirit 
et cist tesmognages si cum je 
croi est en trois choses 
primiers t escovient croire 
davant totes altres choses ke tu 
remission de tes pechiez ne poies 
avoir si per lo pardon non de 
deu apres doies croire ke tu nule 
chose de bien ne poies avoir s 
il ne l te donet a darriens 
doies croire ke tu la vie 
permenant ne poies aquester per nule teie 
desserte s en ne la te 
donet tot en pardons qui est qui 
puist faire nat concevement de niant 
nate semence si tu non qui souls 
es naz et certes ceu ke 
fait est ne puet estre ke fait ne 
soit et totevoies iert assi cum il 
nen at mies esteit s il ne l 
nos amet mies et ceu eswardevet 
li prophetes quant il disoit bienauros 
dist il est li hom a 
cui nostre sires nen amatterit mies lo 
pechiet des bones oyvres est assi 
certe chose ke nuls n es puet 
avoir de lui mismes si li humaine 
nature ne pot ester quant ille ancor 
estoit enterigne molt 
moens puet ille or relever 
per lei mismes quant ille corrompue 
est car certe chose est ke 
totes les criatures tendent a lor 
nassance tant cum en eles est 
et k eles ades sunt en celei 
partie plus enclintes ensi si est 
il de nos mismes car por ceu 
ke nos creeit summes de niant si 
declinons nos ades em pechiet k 
uns nianz est quant om nos 
lait a nos mismes 

et jai savons de la vie permenant 
ke li torment de ceste vie ne 
sunt mies digne de la 
glore qui est a avenir ancor les 
sostenust uns souls hom car tel 
ne sunt mie li meritte des homes 
ke li vie permenanz lor deust estre 
doneie per droit ou ke deus fesist 
ancun tort s il ne lor donast ancor 
ceu soit ke ju me taise de ceu 
ke tut li merite sunt don 
de deu et ke por ceu soit anceos 
li hom datres a deu ke deus a 
l omme ke sunt totevoies tut 
li meritte envers si grant glore 
a la persomme qui fut unkes 
nuls miedres prophetes ke cil a cui 
nostre sires mismes portet si noble 
tesmognage qu il dist qu il 
un homme avoit atroveit selonc son 
cuer et totevoies ot il mismes 
mestier qu il deist a deu 
sire nen entrer en jugement encontre ton 
serjant nunls ne soit donkes qui 
se deceovet car s il bien i 
welt penser il atroverat sens dote qu 
il nes atot deix mile ne 
porit venir encontre celui qui a 
lui vint atot vint mile 

mais ceu ke nos or disons ne 
sofest mies del tot mais tenir lo 
puet om assi cum por un 
encommencement et un fundement de la foit 
et por ceu bien fais si tu 
crois ke tu de tes pechiez ne 
poies estre delivrez si per celui 
non a cui soul tu as 
pechiét et en cui ne puet 
estre nuls pechiez mais ancor fai tant 
ke tu assi croies ke permei 
crist te sunt tei pechiet pardoneit 
et c est li tesmognages dunt 
li sainz espiriz nos tesmognet en 
nostre cuer ke nostre pechiet 
nos sunt pardoneit car ensi tient 
li apostles l omme a justifiét per 
la foyt ensi ne sofeist il mies 
assi des merites ancor croces tu ke 
tu n es poies avoir si per 
crist non de ci atant ke li 
sainz espiriz de veriteit te tesmonst 
ke tu per lui les as ensi 
te covient il assi avoir de la vie 
permenant lo tesmognage de l espirit ke 
tu lai ne poies pervinir si per 
lo don non de deu car il 
est cil qui noz pechiez nos pardonet 
il est cil qui nos donet 
les merites il est cil qui les 
luiers nos redonet 

certes cist tesmognage sunt molt forment 
bien creaule car de la 
remission des pechiez ai ju tres 
ferme prueve la passion nostre signor 
car li voiz de son sanc 
est molt plus enforcieie ke ne soit 
li voiz del sanc abel huchanz ens 
cuers des eslez la remission de toz 
les pechiez il fut livrez a mort 
por noz pechiez et nen est mies dote 
ke sa morz ne soit plus possanz 
et de plus grant virtut em bien ke ne 
soient nostre pechiet en mal 
des bones oyvres me certifiet assi 
molt fort sa resurreccions car 
il relevat por nostre justifiement mais 
de l esperance des luiers est 
tesmonz son ascensions car il montat 
en ciel por nostre glorifiement cez 
trois choses puis tu trover el 
saltier bienauros est cil hom 
ce dist li prophetes cui nostre 
sires nen amist mies lo pechiet 
et en altre leu bienaurous est 
cil qui de ti at ajue 
et ancor allors bienaurous est cil 
cui tu eslesis et presis car 
il habiterit en tes atres ceste 
est chier freire nostre glore 
et cele glore que dedenz nos 
habitet car ele est 
de celui qui per la foit 
habittet en noz cuers mais li fil 
adan qui glore quierent avoir li uns 
de l altre ne vuelent 
mies la glore ke de deu est 
soulement et per ceu k il ensevent 
la glore ke per deffors vat decorrant 
si nen unt il mies glore en 
ous mismes mais anzois en altrui 

wels savoir dunt li glore habittet 
en l omme briement lo dirai 
car mon intencions se hastet a 
altres choses ke plainnes sunt 
de sacremenz ju avoie proposeit ke 
ju ceu solement encerchasce en celes 
parolles de la prophete mais li 
parolle de l apostle de la dedentriene 
glore et del tesmognage de la conscience 
k el premier front me vint davant 
reflochat ma parolle a la moraliteit 
donkes ensi habittet nes or en 
ceste vie ceste glore en nostre 
terre la ou li misericorde et li 
veritez s encontrent et ou justise et paiz 
se baisent mestiers est 
ke li veritez de nostre 
confession allet encontre la misericorde 
ke nos davancet 
et ke nos des or mais 
enseviens sainteit et paix sen la quele 
nuls ne varit deu lai ou 
ancuns est compunz lai l at jai 
davanciét li misericorde mais nen 
entarrit mies dedenz deci atant ke li 
veritez de la confession li 
varrit encontre ju ai pechiét 
a nostre signor ce dist david 
li prophetes quant nathan l arguevet 
de l adultere et de l omicide 
qu il fait avoit et nostre sires at 
osteit tom pechiet de ti ce 
dist nathan certes ci s encontrarent 
li misericorde et li veritez et ceu 
est por ceu ke tu te torces 
de mal mais por ceu ke tu vignes 
a ceu ke tu faces lo bien si te 
covient chanter en tabour et en 
kerole ensi ke li mortifiemenz de ta 
char et li fruz de la 
penitence et les oyvres de justise soient 
faites en uniteit et en concorde 
car cille unetez de l espirit 
est li liiens de perfeccion nen a 
destre nen a sinestre ne 
te torner car i sunt mainte gent 
cui destre est destre de 
felenie cil phariseus cui nos 
la davant ramentumes nen estoit mies 
si cum li altre homme et 
mismes se portat tesmonage mais ses 
tesmognages ne fut mies vrais 
seurement ait glore cil en cui 
li misericorde et li veritez 
se sunt encontreit et justise et 
paiz se sunt baisiét mais en 
celui lait la glore qui en espirit 
de veriteit li portet tesmongnage 

por ceu dist il ke li 
glore habicet en nostre terre si s 
encontrarent misericorde et veritez et justise et paiz 
se baiserent si li sages 
filz est li glore del pere 
dons est ceu aoverte chose ke 
criz qui est li virtuz de deu 
et li sapience de deu 
est li glore del pere 
car nuls nen est plus 
sages de celei sapience 
donkes por ceu ke de lui 
estoit escrit en maintes manieres ens 
prophetes k en lo devoit veor en 
terre et qu il entre les homes dovoit 
converser coment ceu soit avenut 
et coment celes choses soient 
aamplies ke per la boche 
de toz les prophetes estoient dittes 
de lui c est coment 
li glore hait habiteit en nostre 
terre ceu si auevret 
li salmistes per cez parolles 
assi cum il diet plus aovertement 
li misericorde et li veritez s 
encontrarent et justise et paiz se 
baiserent por ceu ke li parolle 
devenist char et qu ille habitast en 
nos granz est molt cist 
sacremenz et molt lo deveroit om 
diliantrement encerchier si ceu 
nen estoit ke li entendemenz 
et les parolles 
nos defallent en ceste chose 
totevoies ceu ke je en sent 
dirai ju coment ke ce soit por 
doner a moens okeson a ceos qui 
sage sunt il me semblet 
chier frere ke de cez quatre virtuz 
fust aornez li primiers hom 
des l encomencement de sa creacion 
et vestiz de vestemenz de salveteit si 
cum retraitet li profetes en cez quatre 
virtuz est tote li enterignetez de 
salveteit ne sens eles totes ne 
puet estre nuls sals car 
eles ne poroient mies estre virtuz 
s om dessevrevet l une de l 
altre li hom avoit receut la virtut 
de misericorde si cum sa warde et 
sa chambrere por ceu k ele lou devanzest 
et sevist et k ele 
defendist et wardist tot par tot 
tel nurice avoit 
deus doneit a sa petitte criature tel 
chambrere avoit il doneit a l omme 
qui novelement estoit creez mais mestiers 
li estoit qu il aust ancor 
endoctrinour si cum noble criature 
et raisnaule qui devoit estre 
nurie si cum petiz 
enfes et ne mies wardeie 
si cum beste a ceu a faire 
ne poot om atrover plus convenaule maistre 
ke la veriteit mismes k ankune 
fieie lo permonast a la conessance 
de la soveraine veriteit mais por 
ceu k en ne l atrovast cientredous 
a sage por mal a faire ensi 
qu il pechast si cum cil qui seust lo 
bien et ke n en ne fesist mie 
si receut il apres la virtut de justise 
dont il fust governez ancor mist 
en lui li tres benigne mains del 
criator la paix ou il presist son 
deleit et sa nurceon et paix dovle 
ensi qu il dedenz lui ne sentist 
nule batalle ne per defors nule crimor 
c est ensi ke li chars 
nen encuvist encontre l espirit et ke 
nule criature ne li fust a crimour 
il mist franchement les nons a totes 
les bestes et li serpenz mismes 
entreprist anceos per bosie encontre lui 
ceu qu il nen osat mies 
faire per force quels chose defallivet a 
l omme cui li misericorde 
wardevet cui li veritez ensignivet 
governevet li justise et nurivet li paiz 

mais chaitis cist hom dessendit 
de ierusalem en iherico a son grant 
mal et a sa grant sottie car 
il cheut entre les lairons qui tot 
davant lo despollarent nen estoit 
dons despolliez cil qui se 
desplaignivet estre nuz quant nostre 
sires vint a lui nen il 
ne pot estre revestiz ne ses 
vestimenz qui tolut li estoient ne 
poot recovrer si criz ne perdoit 
les siens tot ensi cum il 
ne poot estre vivifiez en ainrme 
si permei la corporeil mort non 
de crist ensi ne poot 
il estre revestiz sen son despollement 
or eswardez si li vestement del 
secont homme et del novel 
ne furent departies en quatre 
parties por celes quatre parties del 
vestiment ke li primiers hom et 
li viez avoit perdues mais tu 
demandes assi per aventure de la cotte 
ke fut sens custure et ke ne 
fut mies depertie anz vint a l 
un per sort ce me semblet ke 
ceste sotte soit li imagene 
de deu que ne puet estre trenchie 
ne depertie et k en l ome fut 
enteire et soileie en la nature mismes 
car a l ymagne et a la semblance 
de deu fut faiz li hom ensi qu il 
en l ymagene aust lo franc jugement 
de volenteit et en la semblance les 
virtuz li semblance si est perie 
mais en l ymagene est li hom 
trespassez el feu d enfer porit 
ardeor ly imagene et ne mies perardoir 
lou torment del feu senterit mais 
jai ne deffarit ceste cotte ne fut 
mies trenchieie anz vint a l un 
per sort car en quelconque leu ke li 
ainrme soit lai iert tote ensemble 
mais ensi nen est il mies de 
la semblance car ou ele permaint 
em bien ou ele se changet chaitivement 
s il avient ke li ainrme 
checet em pechiet et si devient 
semblanz a sottes bestes 

mais por ceu ke nos dit avons 
ke li hom fut despolliez de quatre 
virtuz si est assi covenaule 
chose ke nos diiens coment il 
fut despolliez d une chascune 
la justise perdit li om quant eve 
fut anceos obedienz a la voix 
del serpent et adans a la voix 
de la femme k a la voix 
de deu totevoies i avoit ancor une chose 
ou il se poissent estre ahers 
et ke nostre sires mismes lor faisivet 
entendant per son encerchement mais ceu 
mismes misent il en aier dos 
quant il se tornarent em parolles 
de malice por escuser lor pechiet 
li primiere pertie de justise 
est niant pechier li seconde 
est damner lo pechiet per penitence 
la misericorde perdit assi li om 
quant eve fut si ardanz en son 
cuvise qu ille a lei mismes nen 
espernat nen a som baron nen a 
ses filz qui estoient a avenir anz les 
assargentit toz desoz horrible 
maldeizon et desoz la necessiteit 
de mort 
adans mismes se volt covrir 
encontre nostre signor de la femme 
per cui il avoit pechiét assi cum 
il per daiere son dos se volsist 
eschuir de la saete li femme vit 
l arbre qui beas estoit de veue 
et deletaules por maingier et 
si avoit oit del serpent qu il 
seroient si cum deu li corde 
de trois cordons ne puet mies 
ligierement rumpre c est li corde 
de curiositeit de deleit et de 
vaniteit ces choses at soulement li 
mundes c est lo cuvise de 
la char lo cuvise des oilz et l 
orgoil de vie et de cez trois vices 
fut si atraite et enlacieie nostre 
cruiers mere qu ille tote misericorde 
gettat aier dos ensi fist assi 
adans qui si malement ot pitiet de 
sa femme qu il ensemble pechat quant il 
de lei ne volt a droit pitiet 
avoir ou la poene sostenir por 
lei pennie fut assi de veriteit 
li femme primiers quant ele malement tornat 
lou sen de ceu k ele ot 
oit de mort morras et k ele 
dist que nos per aventure ne muriens et 
apres quant ele crut lo serpent qui 
del tot desnoievet et disoit qu il 
en nule maniere ne morroient 
penniz fut assi adans de veriteit 
lai ou il fut hontous de lei 
a regehir et qu il trast avant vaines 
covertures por lui a escuser et 
certes li veritez mismes dist cil 
ki de mi averit honte davant les 
homes et ju averai honte de lui davant 
les angeles de deu la paix 
perderent assi apermemmes car paiz nen 
est mies as fellons ce 
dist nostre sires nen avoient il 
dons atroveit contraire loy en lor 
menbres cil qui de novel 
estoient hontous de lor nuteit ju 
dotai dist il por ceu ke ju 
estoie nuz chaitis hom ensi 
ne doteves tu mies davant tu ne 
quaroies mies les folles ja soit 
ceu ke tu nuz fusses ensi 
cum tu fais or 

mais ce semblet que gries 
tenceons fust neie entre les virtuz 
per ceu ke li prophetes dist k 
eles s encontrarent et k eles permei 
lo baisier de paix se 
racordarent veritez et justise afflievent 
voirement lou chaitif mais 
paz et misericorde jugievent anceos 
k en l esparnast car cez 
dous virtuz sunt compaignes si cum les 
primieres por ceu ke 
celes permanoient en l affliccion de 
l omme et k eles de tote 
parz lo batoient ensi k eles les presentes 
grevances acomblevent per lo torment qui 
estoit a avenir si s en alerent 
cestes el cuer del pere 
et si repararent al signor 
qui doneies les avoit 
il souls estoit voirement qui 
pensevet penses de paix quant om 
ne veot nulle chose ke ne fust 
plaine d affliccion certes li paiz ne 
fenevet ne li misericorde ne se 
voloit quoisier anz parlevent et se 
movoient les entralles del pere ensi 
cum per um pi susurre dejeterit 
dons dient eles deus l omme en 
permenant et ne ferit mies ancor qu il 
plus plaisivles soit oblierat il 
dons a faire mercit ou detarrit 
il en son iror ses misericordes 
et ja soit ceu ke li peres 
des misericordes atarzast molt longement 
et fesist assi cum semblant 
qu il la preiere de celes ne 
volust mie faire por ceu qu il a 
justise et a veriteit ne fust 
contraires totevoies ne fut mies sens 
frut li enchaz que celes li 
fisent anz oit lor preiere en tens 
covenaule 

assi cum il tel respons donast 
a lor preiere cum longement me 
proiroz vos ju suis assi datres 
a voz serors c est 
a justise et a veriteit cui 
vos veoz estre si aparillieies por faire 
venjance apelons les et si 
vingnent avant et si parlons 
ensemble de ceste chose donkes 
li misage celestien se hastent et 
apermemmes qu il virent la misere 
des hommes et la cruier plaie 
si plorevent amerement li angele 
de paix qui quaroient plus feolment 
celes choses k a paix apertienent 
que li angele de paix al jor 
estaulit vint li veritez per lo 
comun atornement et enjesqu a nues 
montat ne mies ancor planierement clere 
mais ancor aikes oscure 
et ennuvle del commovement de la 
fierteit dons fut fait ceu ke nos 
leit avons en la prophete 
sire ta misericorde est en ciel 
et ta veritez enjesqu a nues mais 
li peres de lumiere seoit moiiens 
et chascune de celes parlevet miez k 
ele poot por sa partie qui pot 
estre a cel desrainement et se l nos 
anuncerat qui l oit et se l nos reconterat 
per aventure uns desraisnemenz fut 
qui recontez ne puet estre 
et qui hom ne doit mies 
dire ce semblet totevoies ke tote li 
summe de cest plait fust tels 
mestier at de pitiet li 
raisnaule criature ce dist misericorde 
car ele est chaitive 
devenue et molt om doit om 
avoir grant pitiet venuz est li tens 
c um doit avoir pitiet de 
lui car li tens est jai trespassez 
et veritez redisivet d altre part 
il covient sire que li parolle 
que tu disis soit aamplie et 
por ceu covient adan tot morir avec 
totes celes choses k en lui estoient 
al jor qu il mainjat del frut 
qui defenduz li fut peres ce 
dist misericorde por cai m engenuis 
tu dons pozque je si tost 
doie perir veritez mismes seit bien 
ke ta misericorde est perie et 
nianz nen est si tu ancune fieie 
nen as pitiet et cele redisoit 
assi encontre sire si li hom 
assappet de la sentence de 
mort que tu li manezas davant 
dons est perie ta veritez 
ne ne permanret en permenant 

dons dist li uns des cherubin 
k en les doveroit tramatre al roi 
salemon car al fil ce dist est 
donez toz li jugemenz et davant lui 
vingnent ensemble misericorde et 
veritez et si tracent avant 
celes parolles mismes dont eles 
se deplagnivent davant ju reconos 
bien ce dist veritez que 
misericorde at bone intencion mais 
ju vorroie que son intencions fust 
selonc science et por kai vuet 
ele c om espargnet anceos a 
l omme qui colpaules est 
k a sa serour mais tu 
ce dist misericorde nen espargnes nen 
a l un nen a l altre 
anz forsennes si fierement en l ome 
qui pechiét at ke tu 
ensemble lui tormentes assi ta serour 
quel mal te desservi ju unkes 
si tu es encontre mi airieie 
d ancune chose di lou me et 
si ju ne t ai niant forfait 
por kai me porseus tu 
granz ieret ceste descorde chier 
freire et molt entrelacieie 
ceste tenceons qui seroit nuls 
qui lai ne dust dire bone chose 
fust a nos si cist hom ne fust 
unkes neiz certes ensi estoit il 
chier freire om ne veot coment 
misericorde et veritez puissent 
estre wardeies ensemble ancor 
disivet plus li veritez car ele disivet 
que li torz k en li feroit 
retorneroit sor lou jugeor mismes et 
por ceu se dovoit om warder 
que li parolle del pere vive 
et forz ne fust trespesseie nen 
esveudieie per nule okeson et ensi 
cum ele disoit ceu si vint paiz 
avant et si lor dist por deu 
dist ele wardez vos de tels parolles 
tels tenceons ne siet mies 
entre vos desoneste tenceons nen 
apertient mies a virtuz 

dons se clingnat li jugieres vers terre 
si escrivoit en la terre de son 
doit les parolles de cele 
escriture estoient celes parolles que 
paiz lest oiant toz car ele 
seoit plus pres ceste dist ju suis 
aleie s adans ne muer et cele 
dist ju suis aleie s il ne 
conseut misericorde or avignet dons 
une bone morz et ensi averit 
et li une et li altre 
ceu k ele demandet tut furent 
mervillous de ceste sage parolle car 
en lei estoit li forme de la 
racorde et del jugement ensemble ensi 
que celes ne porent avoir nule okeson 
plus de tencier car per ceste parolle pot 
om faire ceu ke li une et 
li altre demandevet c est que 
li hom morust et qu il consevist 
misericorde mais coment porit ceu avenir 
dient il per quel raison porit 
estre bone morz que tres cruiere est 
et tres amere et ke de la 
soule oie est espauventaule et 
horrible et cil lor dist 
li morz dist il des pechors est 
pesme mais li morz des sainz 
puet devenir preciose ne serit 
ele molt preciose s ele est 
porte de vie et de 
glore awil voir molt 
preciose dient il mais coment 
porit ceu estre bien puet estre 
dist il si ancuens est qui 
per chariteit meuret et qui niant ne 
doppet a la mort car li morz 
ne porit mies detenir l innocent 
anz forrit si cum dit est 
la jeuse de l aversier et si 
destrurat la paroit k enmei est ensi 
que li granz confusions ke fermeie 
est entre la mort et la vie 
serit desrumpue forz est si 
cum mort li chariteiz anz est 
nes plus forz ke morz et por 
ceu s ille en la maison entret de cel 
fort ille lou lierit et si li 
torrit toz ses vassels et en son trespas 
mismes matterit voie el parfunt de 
la mer por ceu que li delivreit 
poient trespasser 

molt sist bien ceste parolle a 
toz et molt lor semblat estre foyaule 
et bone mais ou poroit 
estre atrovez cil innocenz qui seroit 
nuls s il la mort nen avoit 
desservit et il per dat ne la devoit 
qui de son plaisir volust 
morir tot lo munde encerchet veritez 
et nelui nen atrouevet sens tache 
nes un enfant qui nen at mais 
un jor de vie sor terre et 
misericorde encerchet tot lo ciel et ens 
angles mismes nen atruevet mies 
tele chariteit car uns altres 
devoit avoir ceste victore c 
est cil de cuy nen averoit 
plus grant clariteit ke ceu 
qu il son ainrme matteroit por 
ses serchanz non dignes et niant 
profetaules et s il jai ne nos 
apelet mies serjanz ceu mismes vient 
de grant amor et de grant 
humilteit mais nos ancor 
fiyssiens nos tot ceu que 
comandeit nos est que doveriens nos 
altre chose dire si ceu non ke 
nos serjant summes niant utle 
mais qui l oseroit araisnier de 
ceste chose al jor 
estaulit repairent veritez et misericorde 
molt destroites de ceu qu eles 
nen orent atroveit ceu k eles 
desirevent 

quant paiz ke desoure 
seoit les commenzat a conforter 
vos ne savoiz dist ele niant 
ne ne pensez nuls nen est 
qui bien facet nuls nen est mais 
k enjesqu a un cil mismes 
qui lou consol at doneit cil 
mismes facet l ajue dons entendit 
li rois que cele disoit et si 
dist ju me repenz de ceu que ju 
ai fait l omme assi cum ceu diet 
a mi en renornet li poene mi en 
covient sostenir la poene et por 
l omme cuy ju ai creeit me 
covient faire penitence et dons 
dist eque vos ju vig car cist 
bovrages ne puet mies trespasser si 
ju ne l boef dons apelet 
apermemmes gabriel et si li dist 
vai et si di a la fille 
de sion ke ses roys vient 
cil se hastat et si dist syon 
aourne ta mayson et si 
receof ton roy cest roi davanzarent 
misericorde et veritez 
si cum escrit est misericorde 
et veritez davancerunt sa faceon et 
justise aparillivet lo siege selonc 
ceu qu escrit est justise 
et jugemenz est li aparillemenz de 
ton siege paiz vint ensemble lo 
roi por ceu que cil prophetes 
fust atrovez foyaules qui dist paiz 
iert en nostre terre quant il 
venuz serit por ceu se chantevent li 
angele quant nostre sires fut neiz 
que paiz fust en terre as hommes 
de bone volenteit dons primes se 
baisarent justise et paiz ke dec a 
dons nen estoient mie pettit 
descordeies car si loys avoyt davant 
aucune justise cele 
justise avoit anceos awillon que 
baisier destregnanz plus per crimor 
ke per amour atrahanz ne cele 
justise nen ot mies lo reconciliement 
si cum ceste justise at or 
que de la foyt est coment estoit 
ceu que nes abraham ne moyses 
ne li altre juste homme ne poient 
a cel tens monter a cele 
paiz de permenant bienaurteit ou entrer 
el regne de paix quant passevent de 
ceste vie si por ceu non que justise 
et paiz ne s estoien ancor 
entrebaisieies certes de ceu doiens nos 
chier freire ensevre la 
justise entrebaisieies se sunt justise 
et paiz et ajuntes se sunt 
per unes amistiez que ne pueent 
estre deperties ensi ke celui 
receovet esclariement et per uns liez 
embracemenz li paiz dormanz et 
reposanz en iceu mismes qui lou 
tesmognage de justise porterit ensemble lui 

ancor de ceu 
wardez chier frere en la 
sollemniteit qui hui est la simple 
hystoire de nostre raparillement assi 
cum une tres deletaule planece 
om enjunt a gabrihel l angele 
un novel misage et la virgine qui 
regehit la novele virtut honoret om 
de novel salut om ostet l anciene 
maldeceon des femmes et si 
receot li novele mere novele beneiceon 
celei emplist om de grace que 
ne seit que cuvises soit por ceu 
ke cele engenuisset per lo saint 
esperit un fil al haltisme 
que compagnie ne dignet avoir a 
homme per cele porte mismes entret 
a nos li medicine de salveteit 
per cai li velins del serpent entrat 
et entoschat tote l 
umaine lignieie ligierement pouns cullir 
de cez preiz grant messe de tels 
manieres de flors mais ju eswarz enmei 
une abisme d une perfundeteit que 
molt fait a doter abysmes est 
vraiement que cerchiez ne puet 
estre li sacremenz de l incarnation 
nostre signor et abysmes est 
qui tresperciez ne puet estre 
li parolle k est faite chars 
et qui habitat en nos qui poroit 
a ceste abysme avenir et qui 
la poroit encerchier perfunz est 
ciz puz et ju nen ai mies 
vassel en cai ju en poie pusier 
totevoies suelt a la fieie enmustir 
les linceues ke sor lo puix 
sunt mis li humours que de 
dedenz ist ju qui conos ma 
propre enfermeteit ne m ose 
mies abandoner d entrer en cest 
puix et totevoies espant ju a ti 
sovent sire mes mains assi cum sus 
la boche de cest puis por ceu que 
mon ainrme est a ti si cum terre 
sens auve ceu pettit chier freire 
ke mes cuers at receut de la 
tres tenvene fumiere que de 
cest puix est contremont venue vos 
voil ju repartir sens envie et 
arroser vos cuers d une tres pittites 
gottes de la celestiene roseie qu 
estorses sunt assi cum d un linceuel 

ju encerche per quel raison li 
filz presist anceos char ke li peres 
ou ke li sainz espiriz cum 
ce soit ke tote li trinitez soit 
d euwal glore et d une 
mismes sustance mais qui pot unques conossere 
lo sens nostre signor ou qui 
fut unkes ses consilliers perfunz 
est molt cist sacremenz ne de 
tel chose ne doiens nos mies 
ultrecudiement et hastivlement doner sentence 
ceu semblet assi que ceu 
fust plus covenaule chose ke 
cil devenist specialment filz qui 
filz estoit davant por ceu qu 
el nom nen aust nule dotance 
d altre part ceu est li 
singulers glore et li soveraine honors 
de nostre virgene marie qu ille 
un mismes fil ot comun ensemble 
deu lo pere et ceu ne puist 
mie estre si li filz nen aust pris 
char nos mismes ne pussiens 
per altre oqueson espirer l eritage 
permenant car cil qui estoit li 
souls filz del pere apelat sens dote 
per ceu qu il primiers neiz 
devint entre plusors freres ceos en son 
heritage cui il apelat en son 
election car si nos summes frere 
dons summes assi hoir donques 
tot ensi cum nostre foyaules moyneres 
ihesu criz assemblat per tres 
mervillous sacrement en une persone la 
sostance deu et de l omme ensi 
alet il en nostre reconciliement per si 
covenaule consoil qu il de la 
moyene droiture ne se pertit mies 
donanz et a l un et a l 
altre ceu k a un chascun apertenivet 
a deu l onor et a l omme 
la pitiet ceste estoit li miedre maniere de 
faire paix entre lo signor qui 
correciez estoit et lo serjant ki colpaules 
estoit ensi que li serjanz 
ne fust apresseiz de plus fiere 
sentence per lo matelent del 
signor cui il deust avoir honoreit 
et ke li sires ne fust d altre 
part trop panniz de tel honor cum en 
li devoit per la pitiet 
k en feroit a cestui 

or eswarde diliantrement si 
li angele mismes ne wardent 
ceste chose en la nassance de 
cest moynour glore dient il soit 
ens haltimes a deu et en terre 
paiz as hommes de bone volenteit por ceu 
a warder ne defallit unques 
a crist nostre foyaule reconciliour 
ne li espiriz de crimour dont 
il ades portast honor al pere 
et quesist ades sa glore 
ne li espiriz de pitiet dons 
il as hommes fust pis 
et misericors por ceu ot il 
assi mestier de l espirit de 
science per cui li depertemenz de 
la crimor et de la pitiet 
fust faiz senz confusion il troi furent 
ki lo primiez pechiet aidarent 
a faire mais aovertement defallerent a 
ceos trois trois choses cist 
troi furent eve et li 
diaules et adans eve nen 
ot mies science que deceue fut 
si cum dist li apostles 
en la prevarication mais ceste ne 
defallit mies al serpent qui estoit 
plus voysous de totes les altres 
bestes mais nen ot poent de 
pitiet li malignes enemins qui des l 
encomencement est devenuz homicides ce semblet qu adans 
fust pis quant il sa 
femme ne volt mies correcier mais 
la crimor de deu dewerpit quant il 
anceos fut obediens a sa voix 
qu a la voix de deu hai cum 
bien nos fust avenut si li crimours de deu 
aust en lui la plus grant 
force si cum en leist nomeiment 
de crist et li espiriz de 
crimor lo raamplit en totes choses et 
per totes choses doit estre 
li crimours nostre signor mise davant 
la pitiet des prosmes et c 
est cille soule chouse que tot l omme 
doit traire a lei en 
ces trois choses reconciliat nostre moyneres 
l omme a deu c est en 
crimour em pitiet et em science mais en 
consol et en force lo delivrat il 
de la main de son adversaire 
il pennit per consol l enemin 
de son anciene droyture et per 
force fist qu il per force 
ne pot retenir ceos qui rachateit 
estoient quant il venkeres repairat d 
enfer et quant li vie des 
hommes relevat ensemble lui 

por ceu nos past il or del 
pain de vie et d entendement et se 
nos aboevret d auve de 
santivle sapience car li entendemenz des 
choses espiritels et niant visibles 
est li vrais pains 
de l ainrme confermanz nostre cuer et 
enforzanz totes noz bones oyvres en toz 
estudes espiritels mais li 
charnals cuers qui nen aperceot 
mies celes choses ke sunt de l 
espirit de deu anz li semblet sottie 
cil diet en gemissement et en 
plour desachiez est mes cuers car 
ju ai oblieit a mangier mon 
pain vraye et perfaite veritez est 
que ne valt niant a l omme 
s il tot lo munde waignet por ceu 
qu il facet l enpoirement de 
son ainrme mais ceu coment poroit 
entendre li cuers avers en vain 
se travallet cil qui ceu li vuet 
enhorter et por cai certes por 
ceu ke tot ceu li semblet estre 
sottie quels chose est plus vraie 
que ceu que li jus de crist 
soit sueys or lo mat a l 
omme seculer davant si varas qu il anceos 
lo tarrit a piere qu a pain 
et certes de l entendement de ceste 
dedentriene veriteit vit li 
ainrme et cist mangiers est 
espiritels car li hom 
ne vit mies soulement de pain 
mais de totte la parolle qui ist 
de la boche de deu tu ne 
pues mie traire en ti 
sens grant poene la veriteit deci 
atant que tu en sens la 
savour mais quant tu t encomences 
jai en lei a deletier si nen 
est jai ele mies maingiers mais boevres 
et ligierement entret dons a l 
ainrme et per lo boevre de sapience 
matist li vitalle de l entendement 
por ceu k ille ne soit plus a 
charge qu a esploit as sas membres 
del dedentrien homme c est as saches 
affections 

nule chose ne deffallit en nostre salvour que mestier aussent a 
nostre salveteit car c est il de cuy ysaies li prophetes parlat 
grant tens davant une verge dist il isserit de la racine 
de iesse et une flours aparrit de sa racine et sor cele 
flour se reposerit li espiriz de nostre signor 
li espiriz de sapience et d entendement li espiriz 
de consol et de force li espiriz de science et de pitiet 
et se l raamplerit li espiriz de la crimour nostre signor 
a ceu pren warde diliantrement qu il dist que li flours 
aparroit de la racine et ne mies de la verge car si li novele 
chars de crist fust en la virgene creeie de niant si cum 
plusor gent cudarent om ne puist mie dire que li flours 
fust aparue de la racine mais de la verge mais por ceu qu il 
ussit de la racine c est de la comune racine si n en est mies 
dote qu il nen aust matiere comune et per ceu qu il 
dist que li espiriz se reposat sor lui si mostret il aovertement 
qu il en lui nen ot nule contrarieteit mais por ceu que li 
espiriz nen est mies en nos al desoure del tot si ne se reposet 
il mies en nos car li chars encuvist encontre l espirit et li 
espiriz encontre la char et de cest batalle nos puist delivrer 
li noves hom qui en lui nen ot nule tel chose qui la vraie 
ymage receut de nostre char sens lo viez livain de cuvise 

ne fut mies sens chose ceu que sainte eglise qui at 
l espirit de celui qui est ses espous et ses deus mist hui la 
procession ensemble la passion per un novel et per un 
mervillous assemblement car en la procession at joie 
et en la passion plag et por ceu que nos summes datour et as 
sages et as fous si veuns quel bien facet cist assemblemenz et 
as uns et as altres primiers veuns ce qu est qu il 
demostret a la gent seculer car ceu k espiritels chose est nen 
est mies primiers mais li selonc l ainrme est voiet 
dons li cuers seculers et si entendet que la fin de la joie 
porprent li plours por ceu volt cil qui les altres choses 
encomencet a faire et a ensignier proichanz et per parolles et per 
essample prover aovertement en lui mismes quant il en char aparut 
ceu qu il per lo prophete avoit davant anonciét c est que 
tote char estoit foens et tote sa glore si cum 
li flours del foenc et por ceu volt estre essalciez davant 
per la glore de la procession cil qui savoit bien cum 
petit apres devoit estre li jors de sa hontouse passion qui 
deveroit mais avoir esperance en la non certeit de la temporel 
glore quant om voit ke si granz avillemenz vint apres si grant 
essalcement en celui mismes qui unkes ne fist pechiet lo criator 
des tens et de totes criatures en une mismes citeit et 
d une mismes gent et en un mismes tens fut honorez de procession 
et de divins los et apres laidengiez et tormentez et 
cuntez entre les malicios certes tels est li fins de 
la trepassant joie tels est li fruz de la glore temporal por 
ceu ouret sagement li profetes que sa glore chanst a nostre 
signor ensi qu il ne soit mie compuz c est tele procession 
ait cui nule passions ne sevet 

mais a vos chier frere atornons nos les espiritels choses si cum 
a ceos qui espiritelment vivent et por ceu representons nos a 
vos la glore del celestien pais en la procession et en la passion vos 
mostrons la voie si cele leece et si cil bienaurous esjoissemenz 
qui est a avenir te vient en ta pense en la procession quant nos 
en nues serons ravit por aler encontre crist en l aire si tu de tot 
ton desier desires a veor cel jor quant criz nostre sires 
serit receuz atot ses menbres en la celestiene ierusalem portanz 
l ensegne de victoire lai ou les virtuz de ciel et ne mies 
les torbes s esjoisserunt et huscherunt de totes parz as peules 
de l un et de l altre testament benoz soit cil qui 
vient el nom nostre signor si tu ceu as eswardeit 
en la procession ou en se doit haster apren assi en la passion 
per cai om doit aler li tribulacions de ceste vie est li voie 
que moenet a vie est li voie que moinet a la gloire de la 
citeit et del regne permenant selonc ceu ke li leres huchet de 
la croix sovignet te de mi sire quant tu seras 
venuz en ton regne il vit en espirit aler nostre signor 
en son regne et por ceu li preat qu il aust remenbrance de 
lui quant il i seroit pervenuz il mismes i pervint assi et 
si tu vuels savoir cum courte et cum bone soit ceste voie 
en cel jor mismes desservit il qu il emsemble nostre signor 
fust en paradis molt alligist lo traval de la passion li 
glore de la procession car al cuer qui aimmet nen est nule 
chose gries 

ne ne te mervillier mies de ceu ke ju ai 
dit que per cestei procession soit representeie li celestiene 
processions car cil mismes cui om receot en cestei serit assi 
receuz en celei ja soit ceu ke molt altrement et per altre gent 
en cestei procession siet nostre sires sus une mue beste et que 
sens raison est mais en celei iert voirement assi li beste mais 
rainaule car tu salveras sire et les hommes et les bestes 
a ceu est assi semblant ceu que cist mismes 
prophetes dist en un altre leu si cum jumenz suis faiz 
en aier ti et ju ades ensemble ti et eswarde s il ne 
parollet de procession lai ou il apermemmes dist apres 
tu tenus dist il ma main destre et en ta volonteit 
me menas et atot glore me receus certes 
lai mismes ne deffarrit mies li feons car ancor detracet 
li hyrites al batisme des petiz enfanz ne n es lacet mies avant 
venir cil totevoies qui neiz est petiz et qui en la primiere 
batalle eslest la siere des petiz enfanz ne botet mies ancor hui 
de cest jor les petiz enfanz fors de sa grace car a sa pitiet 
nen est mies descovenanz chose ne gries chose a sa maysteit 
de perfaire lo don de la grace en ous qu il aamplir ne pueent 
por lo non poor de la nature lai ne getterit mies li 
torbe en la voie les rains des arbres ne les vils vestemenz anz 
abasserunt les saintes bestes lor ales et li vint e quatre vellart 
et totes les virtuz de ciel osterunt lor corones davant lo trone 
de l agnel c est tot ceu reffarunt a lui de glore et de beateit 
qu il averunt et de tot a fait retornerunt a lui lou los 

mais por ceu que nos avons ramentut la beste et les vestemenz 
et les rains de arbres si me plaist a eswarder plus diliantrement 
trois manieres de servises qui en ceste procession furent 
representeit al salvour li primiers fut de la beste sor cui 
il sist li seconz de ceos qui espandirent lor vestimenz li 
tierz de ceos qui les rains trenchievent des arbres tut li 
altre servirent nostre signor de ceu dont il avoient habundance 
et assi cum sens traval mais li soule beste abandonat lei mismes 
en son servise coiserai me ju por ceu que vos ne vos esliviez 
ou parlerai ju por ceu ke vos en ceu que ju dirai 
prenniez solaz nen estes vos dons li beste sor cui nostre 
sires siet qui selonc lo comandement de l apostle glorifiez 
et portez deu en vos cors li gent seculer nen espandent 
mies el servise nostre signor lor cors mais celes choses ke 
sunt entor lo cors quant il almoines funt de lor terrienes 
sustances li prelait assi trenchent les rains des arbres quant 
il prochent de la foyt et de l obedience abrahe de la chasteit 
ioseph de la mansuetume moysi et des virtuz des altres sainz 
cist traient des vassels qui plain sunt et por ceu lor 
comandet om a doner em pardons ceu qu il em pardons unt receut tut 
cist totevoies sunt en la procession del salveor et ensemble 
lui entrent en la sainte citeit mais c uns chascuns soit 
foement entenduz a son servise car trois hommes vit li prophetes en 
espirit qui salveit seroient noe qui les rains trenchet 
por faire l arche danihel qui en la vil viande et el traval d astinence 
portet si cum beste lo salveor et lo tierz iob qui a 
droit depart la sostance de cest munde et qui les costez des 
povres reschafet des verres de ses barbiz mais a cui est 
ihesu criz plus prochiens de toz ceos qui en cele procession 
vunt et al quel de cez trois ordenes est li salvetez plus 
prochiene certes ceu poz vos aperceovre molt ligierement 

il nos covient hui chier freire parler plus briement por 
lo tens ki petiz est li processions que nos hui doiens 
faire nos aministret molt a dire mais ele mismes nos detriet 
ensi que nos ne pouns mies dire plusors choses nos doiens 
hui celebrer sollempnal procession et apres un petit doiens oir 
la passion nostre signor por deu por cai fut faite ceste mervillouse 
assembleie ou c orent en pense nostre peire quant il 
emsemble la procession misent la passion la procession representet 
om hui per droit car ele hui fut faite mais li passions 
por cai fut ele atorneie ensemble que fut faite lo venridi 
primes apres certes molt covenaulement fut mise li 
passions avoc la procession por ceu ke nos sachiens que nos 
nule fiance ne doiens avoir en nule joye de cest munde car 
la fin de la joie porprent li plours por ceu chier freire ne 
soiens mies sot ke nostre prosperitez ne nos ociet mais el 
jor des biens ne mattons mies en obli les mals ne les biens el jor 
des mals ensi est melleie ceste presente vie et ne mies soulement 
a la gent seculer mais nes assi a ceos qui espiritelment 
vivent a la seculer gent mismes qui aimment lo munde 
veons nos a la fieie avenir chose que lor plaist et a la fieie 
chose que lor deplaist et cil ausi qui espiritelment vivent ne 
sunt mies ades en tristece nen ades ne sunt en joye anz est 
a ous li vespres et li matins uns jors et ceu ausi que sainz 
iob dist tel visites al matin et enoytes lo prueves 
ensi est or tant cum cist seules permaint mais tan 
cum il decourt doveroie miez dire 

mais apres cestui seule doient venir dui altre 
seule qui molt serunt diviseit et 
divers ensiqu en l un nen averit si plour non et crusement 
de denz et en l altre si joie non et voix de los car deus 
furberit les oilz des sainz de totes lor larmes 
et jamais ne serit en ous ne plours ne criz ne dolors 
or tant cum ceste vie duret nen unt mies cil qui 
deu aimment tote lor volenteit en cest munde si cum cil mismes 
nen unt qui aimment lo munde car cil mismes soffrent 
maintes adversiteiz por ceu se doient cil qui deu aimment 
retraitier les biens el jor des mals qu il ne devignent fleve et 
inpacient si cum cil de cui om leist en la salme dons te 
loerit quant bien li averas fait et el jor des 
biens ne mattent mie ausi en obli les mals por ceu qu il ne 
s eslievent et dient en lor habundance qu il en permenant ne se 
moverunt car ensi cum li prosperitez des choses seculers ocit 
lo sot cuer seculer ensi puet li habundance de l espiritel 
prosperiteit ocire l espiritel cuer s il sages nen est 
et voisous li espiritels hom juget tot a fait mais dont 
avient ceu que li prosperitez ocit lo sot et ne mie lo sage 
escrit est en un altre leu li cuers del sage homme est 
lai ou tristece est et li cuers de la sote gent lai ou 
joie est et por ceu dist a droit cist mismes sages hom 
que miez valt aler a la maison de plour qu a la 
maison de convive ja soit ceu ke li aversitez sollet 
aflavillier lo cuer totevoies eslievet molt plus de gent li 
prosperitez si cum escrit est devers ton costeit charunt 
mil c est lo senestre costeit qui signefiet l aversiteit 
et deix mile c est molt plus devers ta destre ke la 
prosperiteit signefiet et por ce que d une part et d altre at 
peril si preievet li sages hom et si disoit richeces et 
povretez ne me doner mie por ceu que per aventure 
ne soie eslevez en orgoil per les richeces ou abatuz en 
inpacience per la povreteit 

et por ceu volt nostre sires 
mostrer humiliteit en la procession et en sa passion pacience 
ausi cum une barbiz fut menez en sa passion a la mort 
et ausi fut muz cum li agnes est davant celui que l tont 
et si ne n aovrit mies sa boche qui ne manicievet mies quant 
om lo ferivet anz orevet anceos et si disoit peres pardone 
lor car il ne sevent qu il facent et en la procession que 
fist il li peule s aparillevent por issir fors 
encontre lui ne ceu n estoit mies receleit a lui qui savoit 
bien ceu k estoit dedenz l omme et il coment s aparillat 
il ne s aparillat nen en charaz nen ens chevals nen ens frains 
d argent nen en selles covertes d or anz s assist sor lo dos 
d un petit asnun et si ot les vestemenz des apostles que ju ne 
croi mie qu eles fussent les plus precioses del pais 

mais ceu que fut qu il procession volt avoir qui savoit bien que 
sa passions devoit apermemmes venir apres ceu fist il tost 
por ceu ke li passions fust plus amere de ceu que li processions 
averoit davant esteit car cil mismes pueles qui a si grant 
feste l ot davant receut lou crucifiat apres en cel 
mismes leu et en cel tens mismes mais c un poc de jors ot 
entre dous o cum sunt dessemblanz cez dous parolles oste 
oste crucifie lou et benoiz soit cil qui 
vient el nom nostre signor li rois d israhel 
o cum est dessemblanz chose rois d israel et nos 
nen avons nul roi mais que cesaire certes molt 
sunt dessemblant li raim vardiant et li croiz les ffours et les 
espines celui devest om un petit apres de ses vestimenz et si 
gettet om sors sus davant cui li altre espandoient davant lor 
vestemenz wai a ti amaritez de noz pechiez por cui a 
destrure fut necessaire si granz amaritez 

en cele procession que dons fut faite ot si cum mi semblet quatre 
ordenes et toz ces quatres ordenes porons nos per aventure hui atrover 
en ceste nostre procession li un alevent davant et si 
aparillevent la voie ce sunt cil qui vos governent et qui 
adrescent voz piez en la voie de paix li altre alevent 
apres et ce sunt cil qui conossent lor propre non sachance et qui 
qui devotement ensevent et s aerdent ades a l essample de ceos 
qui davant ous vunt en la voie de deu li disciple estoient 
ahers a son costeit si cum sei priveit et ce sunt cil qui 
esleit ont la mellor partie qui ens clostres vivent soulement a 
deu ades aherdant a lui et eswardant son plaisir li beste ne defaillit 
mies ausi en cele procession sor cai il sot qui signefiet ceos 
qui sunt de dur cuer et assi cum en une maniere bestial lai nen 
ot mies molt grant habundance de tels bestes ne mestiers ne 
fut mies car tels bestes sunt anceos a charge qu a honor ne 
por ous ne fust mie li processions molt plus gloriose tels 
manieres de bestes ne sevent mie chanter mais haskerosement 
braire et ce sunt cil qui ades unt mestier de verge et 
d esperons et totevoies ceos mismes ne dewerperit mies nostre 
sires tant cum il vorrunt porter sa discipline a tel gent dist li 
salmistes serviz a nostre signor en crimor et si 
prennoz discipline 
que nostre sires ne se corrost ancune fieie et si periez de la 
droite voie quant ceste beste ne vuelt sofrir discipline qu i 
at plus mais ke nostre sires la degizet assi cum per un desdeng 
et qu ille apermemmes isset de la voie corranz as espines et 
as chardons per cai li parolle deu est forchachieie c est as 
richeces de cest munde et al deleit de la char 

si ci at de ceos qui tel soient a cui li ordines soit 
gries et a fax totes les choses cui il covient pugnere sovent 
et destregnere nos lor preuns por deu qu il macent lor estude 
et lor cusenceon a ceu qu il de bestes se poient muer en hommes ensi 
c um les puist conter entre la quele partie que soit des altres 
c est ou entre ceos qui davant vunt ou entre ceos qui en 
coste vont ou entre ceos qui apres vunt et s il ceu ne funt 
por deu lor prei qu il a moens permagnent en ceu qu il or 
sunt et qu il paciament sostignent celes choses que santivles 
lor sunt ancor ne soient eles mies si sueis enjesqu atant 
qu il placet a deu reswarder lor humiliteit et moner avant en aucune 
mellor chose mais voloz que nos aikes reconfortiens nostre 
beste bien savons voirement qu ille ne seit mie chanter 
ne qu ille nen est mies de ceos qui pueent dire tels 
justifications estoient a mi chantaules el leu 
de ma peregrinacion une chose i at totevoies k a nul des 
altres nen est nostre sires si pres car nes cil mismes 
qui de zai et de lai s aherdent a lui mismes ne sunt si pres 
de lui cum li beste est sor cai il siet et ceu mismes en 
dist li prophetes pres est dist il nostre sires de ceos 
qui sunt de contrit cuer car celui fil nurist plus 
cusencenosement li mere et embracet plus sovent cui ele voit 
malade nuns ne soit donques qui at a desdeng ou a 
despeit tel gent tant cum il vorrunt estre li beste de crist 
car cil qui escandalizerit un de ces pitiz griement 
correcerit nostre signor qui assi cum mere de misericorde les nurist 
en son escourz de ci atantqu il soient enforciét et por ceu 
nos semont sainz benoz que nos tres pacianment soffriens les 
enfermeteiz d altrui mours donques quatre manieres de 
gent at en la procession nostre signor li boen senneit i sunt 
et li boen simple et ce sunt cil qui davant vunt et qui 
sevent apres et por ceu ai ju dit boen car li senneit 
qui boen ne sunt sunt fellon et li simple qui boen 
sunt sot et en la procession nostre signor ne puet avoir leu 
ne cil qui fel est ne cil qui soz est cil qui 
a lui s aherdent d une part et d altre sunt li contemplatif 
et cil cui om charget et qui portent ce sunt cil 
qui sunt de dur cuer et qui ont poc de devocion tut cist 
sunt en la procession nostre signor et nuls d ous totevoies ne 
voit sa faceon cil qui davant vunt sunt entendut 
d aparillier la voie et si sunt cusencenos entor les pechiez 
et le temptacions d altrui et cil qui sevent il ne pueent en 
nule maniere veor sa faceon lo dos voien solement 
si cum nostre sires dist a moysen et li beste sor cui il siet 
cille ne puet en nule maniere lever les oylz por lui a veor 
anz est ades enclinte vers terre mais cil qui a lui 
s aherdent d une part et d altre cil lo pueent veor 
ancune fieie mais ceu est enoytes et ne mies continueement ne 
planierement tant cum il ancor sunt en la voie et totevoies 
envers les altres puet om dire que cist lo voient face 
a face selonc k ascrit est lo parax de moysel as altres prophetes 
aparoit deus per visions et per songes mais a moysen parlevet il 
face a face mais tant cum a plaine vision afiert ne pot 
unques nuls nes moyses mismes veor sa faceon 
qu il en saust faire tant cum il ancor vivoit en cest monde 
car si cum il mismes dist nuls qui vivet ne me varit 
ju ne serai mies dist il veuz en ceste vie et en ceste 
procession il nos donst totevoies per sa grant pitiet que nos 
ensi poiens perseverer en sa procession endementres que nos 
vivons que nos en celei grant procession ou li peres lo 
doit receovre ensemble toz les sainz et ou il doit a deu et a 
pere livrer lo regne poiens ensemble lui entrer en la sainte 
citeit de ierusalem 

ja soit ceu que deus fesist totes choses em poes et en 
numbre et em mesure totevoies plus specialment ordinet il celes 
choses et celes oyvres dunt il fut veuz en terre 
et dont il conversat entre les hommes et ensi ordinat tot ceu qu 
il en ales fist et parlat ou soffrit qu il n i laiat nes un 
tres pitit moment nen une letre que ne soit plaine de sacrement 
et de signefichance plus aovertement totevoies mist quatre jors 
qui prochien nos sunt en honor et cestui cui nos hui 
celebrons c est lo jor de la procession lo jor de la cene lo 
jor de la passion lo jor del repos et lo jor de sa resusreccion 
el primier jor volt receovre l umaine gloire et si volt 
entrer en iherusalem a grant joie ne mies a piet si cum il avoit 
acostumeit mais sor un asne et ceu si fut li aparillemenz 
de la passion car de ceu fust plus enmeute li envie des prestes 
om leist qu il ancune fieie s en fuit quant les torbes 
devoient venir por lui a panre et por faire de lui roi mais 
or vint sens ceu qu en l aust quis por ceu qu il receuz fust 
si cum rois d israel et loez et nen est mie dote qu il a cest 
los nen enmusist lor cuers ceu mismes puet om assi dire de 
la passion il issit fors ancune fieie et si se reponut de davant 
les gens ne ne voloit jai mies aler aovertement per 
geuerie car li geu lo quaroient por ocire mais quant il sot 
que son hore fut venue si s offrit a la passion de son espoene 
greit si cum cil qui avoit la posteit il covenivet que nostre 
evesques fust temptez en totes choses por la semblance que 
fut sens pechiet qu il si cum vrais hom eschuest quant mestiers 
fust les prosperitez et les aversiteiz des hommes et receust 
quant mestiers fust ensiqu il des unes choses et des altres 
nos donast en lui mismes essemple de virtut tot ensi 
cum vertuz d atemprance est fuir lo los del peule et la 
prosperiteit del munde ensi apertient il a la fieie a justise receovre 
ces choses quant om lo fait por ancune certe dispensacion 
car persecucion et totes aversitez doit om a la fieie fuir sagement 
selonc ceu que leus en est et tens et viguerosement les doit 
om sostenir quant mestiers est et en ces dous choses c est 
en la prosperiteit et en l aversiteit est tote li humaine vie 
mais ens altres quatre dariens jors est tote li perfeccions des 
virtuz car il covenivet celui aamplir totes les virtuz en cui 
tote li plantez des virtuz habitevet por ceu que tuit saussent 
cum bien nostre sires saust avoir habundance et soffrir besogne 
li sapience de deu nen estoit mies de ceos cui lor prosperitez 
poist ocire ne li vertuz de deu nen estoit mies de ceos cui li 
adversitez poist brisier et l un et l altre truevet om 
escrit c est que li aversitez ociet ceos qui sot sunt 
molt atempreiment receut totevoies nostre sires ceste glore quant 
il i vint ne mies sor cherraz ou sor chevals mais sor un asne 
si ancuens disoit il as disciples vos dist ancune chose dittes 
que li sires at affaire de ces bestes grant affaire en at 
voirement et oyvre de salveteit en at afaire car il estoit venuz por 
salver les hommes et les bestes multiplianz sa misericorde l encomencement 
de nostre conversion nurist ceste humilitez por ceu que nos primiers 
poiens enfant avoir de l ancele desliez est al comandement 
nostre signor cil qui davant estoit detenuz ou per ceu 
qu il ne pooit faire lo bien ou il ne voloit ou plus forz liiez 
de l un et de l altre liien c est qu il ne voloit ne ne pooit 
ne seit encor purement avoir joie en nostre signor bien cudet 
que ceu qu il fait li placet et en ceu se solacet qu il deu 
tient a son datour retraitanz sovent que nostre sires at afaire 
de cez bestes mais apres varrit a ceu per lo lonc tens qu il 
del sien dat serit plus cusencenos et qu il dotterit qu il 
non grez sachanz ne soit atrovez encontre tanz benefices disanz 
a nostre signor qu il serjanz soit niant profetaules et qu il de 
nul de ses biens nen at besogne ceste afeccions est vraie 
et foyaule et cist est li filz de la franche avoc cui li 
filz de l ancele ne puet mie estre heritiers ensi est il en 
la procession 

mais davant sa passion ot cusenceon li tres debonares sires de doner 
a maingier a ses privez amins et en ceu mismes aparut li benignetez et 
li humanitez de nostre salveor qui en la fin amat ceos qu il avoit 
amez et dons lor disoit per desier ai desireit a maingier ceste 
paske ensemble vos davant ma passion et certes ceu lor avoit molt grant 
mestier mestiers lor estoit qu il la refeccion presisent davant car 
li enemins avoit requis qu il les peust chuer si cum lo froment 
ancor a tot ceu qu il repaut furent deffallirent il un petit 
et qu aussent il dons fait s il jeun fusent por ceu ne repaut il 
mies soulement lor cors mais nes lor cuers car espiritels temptacions 
les devoit assallir et ne mies corporels passions tot ensi cum cil 
sacrefices pot aidier tot per lui ensi fut il sofesanz tot per 
lui ne n ot mies mestier nostre sires que sainz pieres et sainz 
johans et sainz jaiques morissent por la salveteit de la gent 
ensemble lui furent totevoies dui home crucifiét mais ceu 
furent dui lairon dont om ne puist avoir nule suspicion 
assi cum li sacrifices qui moens aust de force fust peraampliz 
d os et de quels pains repaut il en la cene les apostles 
de cinc pains les repaut si cum mi semblet mes maingiers est 
dist il que ju faice la volunteit de mon pere certes maingiers 
est voirement cist mais maingiers de cuer queis chose 
confermet et enforcet si lo cuer de l omme et queis chose lo 
confortet si en totes besognes et sustient cum li aamplemenz de la 
volunteit de deu avaleie en 
la conscience qui est ausi cum li ventres de l ainrme pain sunt 
assi et pain qui lo cuer sostienent li parolle de deu et li solaz 
de ses promesses et les larmes de ceos qui ourent mais de ces pains 
ne mainjat unques ne ne seit quel savour il aient cil cui 
cuers est desechiez per ceu qu il son pain at oblieit a maingier 
sor totes choses est vraiement maingiers li chars nostre signor et 
maingiers de vie pains vis qui dessendit de ciel nuns de ces pains 
ne deffallit en la solemnal cene nostre signor et toz les i atroveras 
si tu diliantrement i prens warde ensi cum li disciple seoient ancor 
al maingier si se levat et si se porcinst nostre sires d un blanc drap 
et si mist de l auve en un bacin et si lavat les piez de 
ses deciples et s es forbit ceste nen est mie li volentez de la 
char et del sanc anz est li volentez del pere et nostre saintifiemenz 
si ju ne te leve dist il apres a saint piere qui molt fort 
se deffendoit tu nen averas mie partie ensemble mi 
et nos savons bien qui cil est qui dist celui qui vient 
a mi ne gitterai ju mies fuers car ju suis dessenduz de ciel ne 
mies por ceu que ju faice ma volunteit mais la volunteit de celui 
qui tramis m at certes molt covenaulement et selonc ceu qu il avoit 
a costume mist apres l essample de l uevre la semonte de la 
parolle li sermons fut molt granz qu il lor fist 
et dedenz sa parolle les volt recreer et solacier de maintes 
promesses de sa resurreccion et de l avenement del saint espirit 
de lor confermement et de ceu qu il quanques soit les matteroit 
ensemble lui et de tot ceu les solacievet il or nommeiment por 
sa passion que prochiene estoit ne ne demorat mie 
molt apres qu il se tornat a orison et per trois fieies orat 
molt estroitement ensiqu il assi cum de tot son cors plorat 
et ne mies de ses oylz solement por ceu que toz ses cors qui 
est sainte eglise fust espurgiez per les larmes de tot lo 
cors del sacrement de son cors et de son sanc c est de si 
grant et de si singuler sostenement sevent bien tuit qu il 
a cel jor fut primierement mis avant et comandez a frequenter 
des dons en avant 

apres ceu vint li jors de la passion ou il 
de tot lui fist sacrefice de salveteit si cum il avoit fait 
salf tot l omme quant il tot son cors abandonat a tanz tormenz 
et a tantes laidures et son cuer a une dovle affeccion d une 
tres humaine conpassion d une part sor les saintes femmes 
que l plorevent et dolosevent d altre part sor ses 
desciples qui estoient ausi cum tuit despereit en ces quatre 
choses fut li croiz nostre signor et totes ces choses soffrit il 
por nos qui per si grant chariteit ot marcit et pitiet de nos 
totesvoies fin orent celes choses que de lui estoient si cum il 
mismes dist as femmes que l dolosevent et fin tres isnele et 
tres celebraule primiers el repos del sepulcre et apres en la 
resurreccion nos mismes si nos nos hastons d entrer en cel 
repos sovignet nos que per maintes tribulacions nos i covignet 
entrer mais primiers nos semblet estre grant chose tant cum 
nos en la tribulation summes de tendre al repos assi cum 
nos plus ne dussiens mais nule chose desirer certes 
nes el repos mismes ne serons no mies al repos del desier de 
la glorre et de la resurreccion desormais dist jai 
li espiriz qu il soient en repos de lor labours 
donques del traval se reposent cil qui muerent en nostre 
signor mais ne se reposent ancor mies de huchier desoz lo trone 
deu ce dist sainz johans huchent les ainrmes de ceos qui ocis 
sunt car ancor nen aient il nule chose que grevance lor facet 
totevoies nen averunt il mies plenierement lor deleit de ci 
atantke li resurreccions serit venue apres lo repos et li paiske 
apres lo sabbat 

velliez chier freire de cuer por ceu que li sacrement de 
cest tens ne trespassent en vos sen frut large est 
molt li beneiceons nostre signor donez li vassels naz et a si 
granz dones de graces aparilliez cuers devoz et sens 
envelliez affeccions sobres et pures consciences certes de ceste 
cusenceon nos semont ne mies solement li espiritels conversacions 
dont vos avoiz fait profession mais nes assi tote li generals 
eglise 
cui fil vos estes pi et atempreit 
plus humble et plus meur sunt tuit cristiien en ceste sainte 
semaine qu en nul altre tens por mostrer assi cum en une 
maniere chiere de compassion a la passion de crist qui est unques 
nuns si sens religion qui ne soit compunz si orguillos 
qui ne s umelicet si correceos qui ne facet pardon si 
delicios qui ne facet astinence si luxurios qui ne soit 
continez si malicios qu il en cez jors ne se repentet et 
certes ceu est droiz car or est li tens de la passion 
nostre signor movanz la terre trenchanz les pieres et auvranz les 
monumenz pres est assi li jors de sa resurreccion ou vos al 
tres haltisme signor celeberroiz la sollemniteit et ceu desir ju 
que vos per ardant espirit la poiez celebrer nule miedre chose ne 
pot unques estre faite el munde que ceu est que nostre 
sires fist en cez jors et nule plus utle chose ne pot om 
unques loer a faire lou munde que ceu qu il chascun an 
celebrest per permenant costume et per desier de cuer ceste 
remenbrance et qu il retraist la memoire de l abundance de 
sa suaviteit et l un et l altre faciens por nos car en l un 
et en l altre est li fruiz de nostre salveteit et li vie de 
nostre esprit o cum est mervillose ta passions chier sire qui 
les passions de noz toz at osteies et que de totes noz felenies at 
aut pitiet et cui om nen atruevet unques fleve encontre nostre 
pestilence car quels chose est si a mort ke per ta mort 
ne soit saveie 

en ceste passion chier freire nos 
covient specialment eswarder trois choses l oyvre la maniere 
et la cause en l oyvre loet om la pacience en la maniere l umiliteit 
et en la cause la chariteit certes singulers fut voirement 
sa pacience qui si cum uns agnes fut menez por ocire ne 
nen aovrit sa boche quant li pechor favergivent sor son dos 
et il ensi l estendoient en la croix c om poot conter totes osses 
quant om tresforevet de tote parz cel tres fort mur qui wardet 
israel et quant om forevet et ses mains et ses piez qui 
por totes cez choses ne murmurat unques encontre son pere qui 
tramis l avoit nen encontre l umaine ligneie por cui il soffrivet 
tot ceu nen a la persomme encontre son propre peule 
mismes de cui il recevoit tant de mals por si granz biens 
qu il fait i avoit om tormentet ancune gent por lor pechiez 
s il ceu sostienent humlement ceu mismes lor serit conteit 
por pacience les altres bat om ne mies tant por espurgier 
cum por prover et por coroner et li pacience de ces est plus 
granz et coment ne seroit ancor molt plus granz li pacience 
en crist qui en son heritage mismes fut ocis de tres cruier 
mort per ceos por cui salveteit il estoit specialment 
venuz mais tot ensi cum en lui nen avoit nul pechiet ne de 
sa propre oyvre ne per ceu qu il d altrui l aust trait en lui 
ensi nen avoit il chose en lui en cai il pust cressere 
et nen est mie mervelle car en lui habitet tote li plantez de 
la diviniteit corporelment c est veritaulement et ne mie en umbre 
et en cui est deus racordanz lo munde a lui naturalment et 
ne mies per figure qui plains est a la persomme de grace et 
de veriteit personelment et ne mies a la semblance d ancun 
homme por ceu qu il son oyvre facet estrainge est ce 
dist ysayes li oyvre de lui car et seie fut li oyvre que 
li peres li donat por ceu qu il la fesist et estrainge chose 
fut de lui que tels sires sostenust tels choses or as la pacience 
en l oyvre 

et si tu apres eswardes diliantrement 
la maniere tu aperceveras qu il sueis nen est mie solement 
mais nes ausi humles de cuer certes en l umiliteit fut voirement 
ostez ses jugemenz quant il ne respondoit nen a si 
granz blasfemes nen a si tres fals blaismes cum en 
li amattoit nos lo vesimes ce dist li prophetes et 
eswarz nen estoit en lui nos lo vesimes ne mie bel de forme 
davant toz les filz des hommes si cum lieprous et dairien 
entre les hommes home de dolors et ferut de deu et 
humiliét ensik en lui n avoit ne beateit ne color o darien 
et tres haltisme o humiliét et essalciét o reproches 
des hommes et glore des angeles nuns nen est plus halz de lui 
nuls nen est plus humles de lui derachiez fut a la persumme 
sollez fut de reproches ocis de tres laide mort et 
contez entre les fellons ne desserverit dons nule chose cist 
humiliemenz qui est de tel maniere mais qui est si oltre tote 
maniere tot ensi cum li pacience est singulers ensi est li 
humiliteiz mervillose et sens example et li une et li altre 

et totevoies lot forment li cause et l un et l altre c est 
li charitez car por sa tres grant chariteit dont il nos amat 
nen espargnat li peres al fil ne li filz a lui mismes por lo 
serchant a racheter certes voirement fut ceste charitez 
tres granz car ele sormontet toz et totes mesures et si 
est aparissanz sor totes altres charitez plus grant chariteit dist il 
nen at nuls que ceu qu ancuens mattet son ainrme por ses amins 
nos fumes permei ta mort racordeit et a ti et al pere quant nos 
estoiens ancor enemin ou iert ja mais ou ou fut unques 
nule charitez semblanz a cestei a poines truevet om nelui 
qui meuret por lo juste et tu sire tu fus penez por les 
non justes muranz por noz pechiez qui venis justifiier em pardons 
les pechors et por salver tels freires por faire des chaitis 
heritiers ensemble ti et por faire rois des essilliez por nule 
chose nen est ciste pacience et ciste humilitez si essalcieie 
cum per ceu qu il son ainrme livrat a mort et qu il portat 
les pechiez de mainte gent proianz nes por les forfaisanz por 
ceu qu il ne cheissient em perdicion foyaule est ciste 
parolle et digne qu ille plaicet a toz offerz fut solement 
por ceu qu il lo volt car il souls ot la posteit de mettre jus son 
ainrme et nuls ne l ostat de lui quant il ot receut l aisit 
si dist consumeit est assi cum ce diet nule chose ne 
remaint qu a aamplir facet jai ne me covient mais plus 
atendre et quant ot son chief encligniét obediens enjesqu a la mort 
si rendit ainrme qui est nuls qui si ligierement dormet quant 
il vuet granz enfermeteiz est voirement de morir mais certes ensi 
morir est tres granz virtuz car ceu qu enferme chose est de deu 
est as hommes plus forz chose lui mismes puet ocire ancuens 
forsenez hom mais tel chose faire nen est mie matre jus 
son ainrme anceos la destrent et desrunt a force ke 
ceu qu il jus la mettet a sa volunteit tes poors fut chaitis 
o tu fel juda ne mies de mettre jus ton ainrme mais de lei 
a pendre ne cil tiens tres fel espiriz nen issit mies de ti 
ensique tu l en ostasses anz l en trast fors li laz ou tu te 
pendis ne tu ne l tramisis mies anz lo perdis cil souls livrat 
en mort son ainrme qui per sa soule virtut est repairiez a 
vie et cil souls ot la posteit de mattre jus son ainrme qui 
ot assi franche posteit de lei a repenre qui avoit l empere et 
de la vie et de la mort 

ciste charitez ciste humilitez et ciste pacience si mervillose 
fut voirement dignes sacrefices sacrefices dignes et sens 
tache dignes est li agnes qui ocis est de panre la force 
et de faire ceu por cai il vint c est 
d oster lo pechiet del munde et quel pechiet un trevle pechiet 
qui molt est enforciez sor terre et ne vos semblet 
il dons que ju voille dire lo cuvise de la char lo cuvise des 
oylz et l orgoil de vie certes de trois cordons est 
ciste corde qui ne runt mie ligierement et por ceu sunt 
plusor gent trait em perdicion per ceste corde de vaniteit mais 
cil primiere corde qui est assi de trois cordons at per droit 
plus grant force ens eslez coment poroit ceu estre que li 
remenbrance de la passion nostre signor nen ostast toz charnals 
delez del cuer et l orgoil de vie li eswarz de son humiliteit 
et certes cille charitez est bien digne qu il ensi at 
porpris lo cuer et tote l ainrme traite a lei qu il tot lo vice 
de curiouseteit em boucet fors donques encontre ces choses est 
forz li passions de nostre salveor 

mais uns altres pechiez est qui trevles est assi et ju 
ai penseit que ju vos die coment li virtuz de la croix 
sormonst cest pechiet et ceu oroz vos ce me semblet a vostre 
plus grant esploit li primiers si est origenals li seconz 
personels et li tierz singulers origenal apelet om celui 
grant pechiet cui nos avons de nostre primier pere adan en cui nos 
avons tuit pechiét et por cui nos muruns tuit granz 
est voirement cist pechiez qui porprent tote l umaine lignieie 
ensique nuls n em pot unkes assapper mais qu uns toz sols 
estenduz est cist pechiez des lo primier homme enjesk al darien et 
en un chascun est velins espanduz des la plante del piet enjesqu 
a la vertiz del chief et per toz les aiges assi c est de lo jor 
de nostre concivement enjesqu al jor de nostre mort de ceu est li 
gries jus sor toz les filz adan des lo jor qu il issent del ventre 
de lor mere enjesqu al jor de la sepulture en la mere de toz 
en ordeit nos engenuist om en tenebres nos nurist om et en 
dolor nos enfantet om davant nostre nassance sunt chargieies noz 
chaitives meres de noz et en nostre nassance les depranons et mervelle 
est coment ceu est que nos ne dessirons assi nos mismes 
li primiere voiz ke nos sonnons est de plour et c est a droit 
car nos entruns en la valleie de plour ensique de totes parz nos 
vient sus ceu que li bienauros iob dist li hom neiz de femme 
vit brie tens et si est raampliz de maintes miseres les bateures 
nos unt apris cum vraie chose ce soit et ne mies les parolles 
li hom dist il neiz de femme nule chose nen est plus vis 
et por ceu qu il per aventure ne se losengest del deleit des 
corporeiens sens qu il parroit en choses sentaules si nos manacet 
om espauventousement de la fin en l entreie quant om 
dist que li hom vit brief tens et por ceu qu il ne cudest a 
moens franchement vivre en ceu tant petit d espaice qui est entre 
l entreie et l issue si dist il qu il estoit raampliz de maintes 
miseres 
de maintes miseres voirement est raampliz li hom c est des 
miseres del cors et des miseres del cuer des miseres est raampliz 
quant il dort des miseres quant il vellet des miseres quel part 
qu il se torst nostre sires mismes qui nez fut de la 
virgene et qui fut sens pechiet fut assi brief tens sor terre 
et ceu tant de tens qu il i fut ne fut mies sens maintes miseres 
car il i fut awaitiez et laidengiez il i fut travilliez et tormentez 

certes bien pot sofferre ceste obedience por espurgier la colpe 
de la primiere prevaricacion mais li dons de la grace ne vint mie 
ensi cum li pechiez car li pechiez trespassat d un soul homme en la 
damnacion de toz et li grace de plusors pechiez en justifiement et 
certes molt fut del tot gries cil originals pechiez qui nen 
entachat mies solement la persone mais nes assi la nature totevoies 
li pechiez personels est a un chascun plus gries quant nos 
livrons nos menbres armes de felenie al pechiet chargiét jai ne mies 
solement del pechiet de noz peres et de noz mismes mais assi del nostre 
propre li singulers pechiez est assi tres gries 
c est cil pechiez qui fut faiz el signor de maisteit quant li 
fellon geu ocisent a tort lo juste et quant il lor escumenieies 
mains gettarent el fil mismes de deu si cum tres cruier homicide 
ke montent li dui primier envers lo tierz tote li 
structure del munde empallit et fut ausi cum tote espauvereie 
encontre cestui pechiet et a biem pres furent totes les choses 
retorneies en l anciene confusion ancuens des princes de 
l empere dewastet tote la terre de l emperor et preiet et art 
uns altres qui est del consoil et de la taule lo roi ocit per 
traison son soul fil ne semblet il dons ke li primiers soit 
assi cum innocens envers lo secont ensi sunt tuit pechiet 
envers cestui pechiet et totevoies cest pechiet soffrit en lui 
mismes cil qui lui mismes fist pechiet por ceu qu il del pechiet 
damnest lo pechiet per cest pechiet fut destruiz li pechiez originals 
et li personels et li singuliers mismes fut destruiz 
per lui mismes 

per lo plus grant pechiet pui ju prover que li altre dui qui 
plus petit sunt funt a blasmer et voiz ci la provance 
il portat lo pechiet de mainte gent et por tresparsors preat qu il ne 
cheissent en perdicion peres dist il pardone lor car il ne 
sevent qu il facent ta parolle volet chier sire que 
rapeleie ne puet estre ne ne retorst mies veude a ti anz facet 
ceu por cai tu l as tramis or eswarde les oyvres nostre signor 
et les mervelles qu il at faites sor terre il fut batuz d escorgieies 
il fut coronez d espines clofichiez de clos afichiez a la croix sollez 
de laidenges et totevoies dedenz totes ces dolors si dist il peres 
pardone lor d une part si furent les granz miseres del cors 
et d altre part fut li granz misericorde del cuer d une part furent 
les dolors et d altre part furent les merciz d une part fut li 
oyles d esjoissement et d altre part furent les gouttes de sanc que 
decorroient en terre les misericordes nostre signor estoient moltes 
et les miseres nostre signor estoient assi moltes venquerent dons 
les miseres les misericordes ou les misericordes les miseres 
sormoncent chier sire tes ancienes misericordes sormoncet li 
sapience lo malice granz est voirement lor falenie mais sire 
ta pitiez nen est ille dons plus granz certes awil en 
totes manieres ne me rent om dons mal por bien per ceu qu il fuirent 
fosse a mon ainrme certes voirement fuirent il la fosse d 
impacience quant il plusors oquesons de desdeg aministrevent mais que montet 
lor fosse envers l abisme de ta mansuetume quant il rendirent 
mal por bien si fuirent il la fosse mais la chariteit ne puet 
om mies tarier ne ne trabuchet mies ille ne chiet mies en 
la fosse car ille acumblet les biens por les mals qu en li fait 
jai n avignet que les mousses que murir doient estignent 
l ugnement de suaviteit qui de ton cors car en aier ti est 
li sainz de misericorde et li larges rachatemenz 
les mousses que murir doient sunt les miseres les mousses 
que murir doient sunt les laidenges et li affeit que cele 
generacions aispre et malvaise te rendit 

mais tu chier sire que fesis tu lai mismes ou tu estendoies tes mains 
en la croix et lai ou en t ociivet si preas tu a tom pere et si li 
deis peres pardone lor car il ne sevent qu il facent 
o cum es larges chier sire por pardoner o cum 
est granz li multitudene de ta douceor o cum sunt 
eslonzieies tes penses de nos penses et cum est fermeie 
ta misericorde nes sor les fellons mismes mervillose chose est 
cil preiet et dist a son pere pardone lor et li geu huchent 
crucifie lo plus estoient molles et douces ses parolles que 
ne fust oles et cil estoient dart o charitez paciens 
et compaciens charitez paciens soffest mais charitez benigne 
est li combles ne te laier mies venquere lo mal c est 
charitez habundanz mais lo mal sormonter el bien est 
charitez sorhabundanz li soule pacience de deu nen amonat 
mies les geus a penitence anz les amonat assi sa benignetez 
car li benigne charitez aimet ceos mismes cui ele soffret 
et ardanment les aimmet li pacienz charteit fait semblant 
qu en ne li facet mal et si atent et sostient lo pechor 
mais li benigne lo trait et se l fait convertir de l 
essarrance de sa voie vos estes pieres o vos geu mais vos feriz 
la tres farme piere dont li suens de pitiet resonet et dont li 
oles de pitiet decort coment aboverras tu chier sire ceos 
qui desirent estre raamplit del rut de ton deleit quant tu ceos 
mismes qui te crucefient arroses ensi de l ole de ta misericorde 

aovertement apert que ceste passions est tres possanz por 
espusier totes manieres de pechiez mais qui seit s ille soit 
or doneie a mi est ille doneie car a altrui ne pot ille mies 
estre doneie puist ille dons estre doneie a l angele nenil voir 
car il nen ot mestier et al diaule puist ille dons estre 
doneie nenil voir qu il ne puet mies relever il ne vint 
mie en la semblance des angeles et jai nen avignet c um diet 
en la semblance des diaules anz vint en la semblance des hommes 
et per habit fut atrovez si cum hom il aniantit lui mismes prennanz 
la forme del serf il estoit filz et se devint si cum sers et ne 
prist mie solement la forme del serf por estre sogez 
mais nes assi del mal serf 
por ceu qu il batuz fust et del serf del pechiet por ceu qu il 
la poene paest sor ceu qu il colpaules nen estoit en la 
semblance ce dist des hommes et ne mie de l omme 
car li primiers hom ne fut mies creez en char de pechiet nen 
en semblance de char de pechiet mai criz se plonjat tres 
parfont en totes les miseres des hommes por ceu que cil subtil 
oylz del diaule nen aperceust cest grant sacrement 
de pitiet et por ceu fut il atrovez per habit et per tot habit 
si cum hom nen en lui tant cum al dat de nature apertient 
nen aparut nuls signes de singulariteit c est de deiteit 
et por ceu qu il ensi fut atrovez si fut il crucifiez a poc de 
gent totevoies s aovrit por ceu qu ancune gent fussent qu en 
lui crusent et as altres fut recelez car s il conut l aussent 
jai lo signor de glore n aussent crucifiiét et por ceu mist 
il la non sachance avoc cel singuler pechiet qu il desoz ancune 
umbre de justise puist avoir mercit des non sachanz 

dous choses nos avoit laiét en heritage 
cil anciens adans qui de davant la faceon de deu fuit 
c est traval et dolor lo traval en oyvre et la dolor en 
soffrance ceu nen avoit il mies oit en paradis quant il 
comandez li fut anz li dist nostre sires qu il l oyvrast et qu 
il lo wardest c est oyvrast deleitaulement et wardest lo leu 
feoment a son ues et a ues ses ors lo traval et la dolor eswardat 
nostre sires por ous a livrer en lor mains mais anceos por lui mismes 
a livrer en lor mains fichiez suis dist il el de la mer 
et les auves entrerent enjesqu a mon ainrme eswarde dist il en un altre 
leu al pere mon humiliteit et mon traval car ju suis povres 
et ens travals de ma juventute il travillat voirement sostenanz 
et ses mains servirent ens travalz or eswarde ce qu est qu il 
mismes dist del traval o vos tuit qui trespassez per la voie 
eswardez et si voiz si nule dolors est si cum li 
meie dolors il portat vraiement noz langors et noz dolors il fut 
bien hom de dolors povres et dollanz temptez per tot 
sens que de pechiet il ot en sa vie oyvre penevouse et en sa mort 
sostenut passion dolerouse endrementresqu il emmei la terre ovvrevet 
nostre salveteit por ceu nen obliera jamais tant cum ju viverai ceos 
travals qu il soffrit em proichier lou lassement qu il soffrit en aler 
zai et lai les temptacions en la jeune les valles en orison et les 
larmes qu il plorat en la compassion qu il ot de nos ne matterai mie 
assi en obli ses dolors et les laz qu en li dist les derachemenz 
et les colleies les degabemenz et les clos et les 
altres choses semblanz a cez que per lui et sor lui trespasserent 
tres habundanment altrement de mi requis li sans del juste qui 
respanduz est sor terre ne serai mie delivres de cel si 
tres cruier malice des geus quant ju a si grant 
chariteit ne rent graces quant ju a l espirit de grace 
serai desdignous quant ju lo sanc del testament tarrai a ort 
et depasserai lo fil de deu 

plusor gent sunt qui traval et dolor soffrent mais por ceu qu il 
de necessiteit lo funt et ne mie de volunteit si ne sunt il 
mies semblant a l ymagene del fil de dieu une altre gent sunt qui 
assez soffrent et ceu qu il soffrent soffrent de volunteit mais 
cist nen unt ne part ne partie en ceste parolle tote nuit vellet 
li luxurios et ne vellet mies solement pacianment mes nes assi volentiers 
por ceu qu il son deleit puist aamplir li roberes vellet assi 
toz vestiz de fer por faire proie et li leres vellet per brisier 
altrui maison mais tut cist sunt molt eslonziét del traval et 
de la dolor cui nostre sires eswardat mais li homme de bone 
volunteit qui de lor volunteit unt mueies lor richeces em poverteit 
ou qui les richeces mismes qu il unques nen orent unt 
despetiét assi cum il les ussent aues qui tot a fait unt dewerpit 
por crist et si l ensevent tot cele part ou il en 
vat per tele maniere d enseute sap ju certement quer li 
passions del salveor et li semblance de son humaniteit sunt 
trespasseit en mon prout car cist est li savors et li fruz et del 
traval et de la dolor 

or eswarde por deu cum mervillosement s est envers ti contenue 
cele soveraine maiestez de totes les altres criatures que sunt et en 
ciel et en terre dist il et se furent faites et quels chose est 
plus ligiere que parolle mais cudes tu qu il per sole parolle 
te refesist apres ceu qu il t ot fait trente trois anz fut veuz sor 
terre et conversat entre les hommes ensiqu il en ses oyvres ot chalongeors 
et en ses parolles awaitors ne nen ot lai ou il poist recliner 
son chief et ceu por cai car li parolle estoit dessendue de 
sa subtiliteit et se avoit pris un gros vestement 
ele estoit faite chars et por ceu s entremetoit de plus grosse 
oyvre tot ensi cum li pense de l omme se vest de corporeiene 
voix sens son amanrissement et davant la voix et apres la voix 
ensi prist li filz de deu char sens conmistion et sens 
amanrissement et davant la char et apres la char il est niant visibles 
en aier lo peire mais noz mainz traitarent ci de la parolle de vie 
et si a nos oilz ceu que des l encommencement estoit et 
por ceu avoit auneit a lei cille parolle char tres pure et ainrme tres 
sainte si estoient attempreies les oyvres de son cors d une part por ceu 
qu il estoit sapience et justise d altre part por ceu qu il del tot 
en tot nen avoit nule loy en ses menbres qu a la loy de son cuer 
fust contraire mais li meie parolle nen est ne sapience ne 
justise et totevoies puet en lei receovre et l un et l altre 
et avoir les puet et defaillir li pueent et al defallement 
vient ille plus ligierement plus priveie chose nos est de 
servir as vices de nostre char ke ne soit d ordener et de rastregnere 
ses oyvres et ses travals car li aiges de l omme est enclinte al 
mal des sa juventute alanz a ses delez entre les flaiels et les espeies 
et em peril de mort 

nostre pense est nostre parolle et bienauros est cil 
cui pense adrecet totes ses oyvres a la reule de justise ensique 
li intentions soit saine et li oyvre droite bienauros est 
assi cil qui les travalz de son cors ordinet 
por justise ensique tot ceu qu il soffret sostignet por lou 
fil de deu por ceu que murmuracions ne soit el cuer et qu en la 
boche soient li rendement de graces et li voiz de los cil qui 
ensi s est sollevez portet son leit et si en vat en sa 
maison nostre leiz est nostre cors ou nos a primiers gesiens tut 
langueros quant nos serviens a noz desiers et a noz cuvises mais 
or lo portons quant nos mal greit sien lo faisons estre 
obedient a l espirit et mort lo portons car li cors est 
morz por lo pechiet nos aluns totevoies et ne corrons mie car li 
cors qui corrumpaules est apoeset l ainrme et apresset 
li terriiene habitacions lo sen pensant maintes choses et si 
alons assi en nostre maison et en quel maison en la mere 
de toz a faiz car lor sepulcre sunt lor maisons em permenant 
ou en nostre maison permenant que nos de part deu avons en ciel 
que nen est mies faite de mains nos qui or alons desoz cest fax 
coment cudiez vos que nos corre doiens et voler quant nos jus 
l averons mis certes nos volerons sor les pennes des venz embraciét 
nos at nostre sires ihesus per nostre traval et per nostre dolor 
rembraceons lo assi per justise et per la seie justise et soffriens 
noz travalz por justise et si diiens ensemble l espouse je l tenui ne 
je ne l larai mies disons assi emsemble lo patriarche ju ne te 
larai mies de ci atant que tu m averas benit et qu i at il maisque 
del benir apres l embracement qu i at il si del baisier non al cuer 
qui ensi est ahers a deu ne covient mies jai huchier baist me del 
baisier de sa boche mais repax nos or ci entre dous chier sire 
del pain de larmes et si nos aboevre de larmes em mesure de ci 
atantque tu nos permognes a la mesure bone et chachieie et sorussant 
cui tu nos darras en noz sens tu qui es el sen del pere deus sor 
totes choses benoz ens seules 

cist sunt li jor chier freire cui nos doiens warder 
cist sunt li jor plain de pitiet et de grace ou nes li cuer de 
la tres malote gent sunt emmeut a penitence si granz est 
li force des sacremenz qu en celebret en cez jors qu il pueent 
trenchier et amollir ceos cuers mismes et ceos pez qui dur sunt 
si cum piere ancor veons nos hui de cest jor la terre 
commuevre et les pieres partir et en la confession des pechiez 
aovrir les monumenz en la passion de crist mais por ceu 
qu ens espiritels maingiers si cum ens corporels est apermemmes 
ens uns apparillieie li savors et ens altres se covient 
plus travillier si nen est mies mestiers que nos en celes 
choses qu aovertes sunt demoriens anz encerchiens diliantrement 
celes que closes sunt li mere ne donet mie a son enfant 
petit la nuix entiere anz la crust et si li espeurt lo 
nouvellon ensi vos doveroe ju aovrir si ju poie les sacremenz 
qui clos sunt si cum a mes tres chiers filz mais por ceu que ju ne 
soffes mies a ceu si desir ju que li sapience 
nostre mere brist celes nuiz et a mi et a vos c est celes 
nuiz que li verge aaron portat li verge cui nostre sires fist ussir 
de sion molt en i at de ces sacremenz et si nos les voliens 
toz encerchier li houre del jor ne nos sofferoit mies et 
de ceos i at per aventure entre vos qui fleve sunt de 
tant a retenir ensemble disons donques de trois sacremenz qui a 
cest tens affierent ou fut nostre sires morz 

sacremenz valt altant cum sacrés signes ou cum sacrez secrez 
maintes choses fait om por eles mismes solement et maintes choses 
fait om por la signifiance d altres choses et celes choses 
apelet om signes et se l sunt et de ceu pouns traire essample 
de celes choses mismes q en usage sunt a la fieie 
avient qu en donet un anel por l anel solement sens totes 
significhances et a la fieie avient qu en lo donet por la 
vesteure d ancun heritage et cil anels si est signes d altre chose 
ensique cil puet ja dire qui receut l at li anels ne valt 
nule chose mais li heritages est ceu que ju quaroie en tel maniere 
volt revestir les siens nostre sires per sa soule grace 
quant il a la mort aprochat ensique li niant visible grace 
fut a ous doneie per ancune visible ensegne por ceu sunt estaulit 
tut li sacrement por ceu est estauliz li lavemenz des piez 
et li encomunemenz del cors et del sanc nostre signor 
por ceu est estauliz li batismes qui est li encomencemenz 
de toz les sacremenz ou om nos plantet a la semblance de 
sa mort et por ceu portent la figure de cez trois jors que nos 
or doiens celebrer li troi plungement qu en fait el 
tot ensi cum il at diverses ensegnes ens choses deforaines 
ensi at il assi ens dedentrienes et les vesteures mismes 
qu en fait des heritages et des altres terrienes choses sunt 
diverses om revest lo chanone de sa provende per lou livre 
om revest l abeit de son abie per la croce et l eveske de 
son eveschiet per la croce et per l anel ensemble et ensi cum 
il est de cez choses ensi sunt doneies les divisions des 
graces a divers prestes et quels est li grace dont om nos vest 
per lo batisme li espurgemenz des pechiez et qui puet faire 
nat concevement de semence que nen est mies natte si cil non 
qui soulz est naz et en cui nuns pechiez ne chiet 
li circumcisions estoit primiers li sacremenz de ceste grace 
por ceu que per lo coutel fust reis li enrutemenz de l original 
pechiet qui estoit venuz de noz primiers peres mais quant nostre sires 
vint qui est li agnels toz douz et toz sueis cui jus 
est ligiers et cui faz est sueis si fut cist sacremenz 
molt covenaulement chaingniez ensi que li auve lavest atot l uncion 
del saint espirit l envizieie enruteure et que cille aspretez 
del coutel fust mais aleie 

mais ancuns porit dire si li pechiez de noz primiers peires 
est destruz en nos per lo batisme por cai remaint dons ancor en 
nos li cuvises qui est assi cum uns nurissemenz et uns enbrasemenz 
de pechiet nen est mies dotte que ceste loys de pechiet ne nos 
soit venue de par noz anciens peres car por ceu que nos sommes 
tut engenuit em pecherise volunteit si sentons nos mal greit 
nostre assi cum uns bestials movemenz de cuvise sovent lo 
vos ai dit nen oblier ne l doiz mie que nos tut cheumes 
el trabuchement del primier homme nos cheumes sor un mont 
de pieres et em brau cheumes et por ceu si ne sommes nos 
mies solement wasteit anz sommes assi navreit et griement 
quasseit ligierement et tost poons estre laveit mais a ceu 
que nos resaneit soiens at mestier plus granz travals 
et plus granz medicine nos sommes laveit el batisme car per lo 
batisme est destruz li cyrographes de nostre damnacion et ceu 
nos donet om per grace ensique li cuvises ne nos puet jai 
mies grever mais que nos del consentement nos astigniens 
ensi sommes nos delivreit assi cum de la pourreture de l enviezieie 
plaie quant om ostet de nos la damnacion et lo 
respons de mort qui de lai decorroit a primiers mais qui porit 
brisier si cruiers movemenz et qui porit soffrir lo cattillement 
de cest clo ne vos emmaiez car por ceu vient li grace 
et si nos soscort et por ceu que nos seur soiens de cest 
sescors si en avons nos en vesteure lo sacrement del precios 
cors et del precios sanc dous choses fait en nos cist 
sacremenz car il nos wardet nostre sent et ens plus gries 
pechiez nos ostet del tot lo consentement si ancuens est 
entre vos qui si sovent ne si agrement ne sentet mies l enmovement 
de rancune et d envie et de luxure et des altres malices 
rendet om graces al cors et al sanc nostre signor 
car li virtuz del sacrement oyvret en lui et si soit liez 
de ceu que li tres pesmes clos est venuz a sainteit 

mais totevoies que ferons nos de ceu que nos en cest cors de 
pechiet et en cest mal tens ne poons estre sens pechiet 
despirrons nos por ceu nenil si deu plaist si nos disons 
ce dist sainz johans que nos nen avons nul pechiet nos decevons 
nos mismes mais si nos noz pechiez regeissons deus est foiaules 
qui nos pardonrat noz pechiez et qui de tote felenie nos natteirat 
et por ceu que nos ne dottiens mies de la remission 
des pechiez chasquejornals si avons nos son sacrement 
c est lo lavement des piez mais per aventure tu 
demandes coment ju sap que ce soit li sacremenz de cest 
pardon cum ce soit que nostre sires deist a saint piere 
ceu que ju faiz ne seis tu or mies mais tel saveras 
ci apres ne nule chose ne parlast del sacrement 
anz dist qu il essample lor avoit doneit por ceu 
qu il ensi fesissent d altre part il lor avoit 
ancor molt a dire qu il dons ne poient mies porter et 
por ceu se nes volt il mies laier del tot en tot en dotance et en 
angusteit ne ne lor volt mies dire chose qu il ne pussent entendre 
et vues savoir que ceu fut fait por sacrement et ne mies 
solement por essample eswarde ceu que fut dit a saint piere 
si ju ne te leve tu nen averas part ensemble mi 
ancune chose i est dons receleie que necessaire est 
a salveteit quant sainz pieres mismes nen averoit 
sens ceu part el regne de deu or eswarde si sainz pieres 
mismes nen ot paour de ceste manasce s il ne conut 
que ceu estoit sacremenz qu a salveteit apertenivet 
quant il respondit sire dist il ne me leve mies solement les piez 
mais assi et les mains et lo chief et coment 
savons nos que cist lavemenz apertignet al lavement de ceos 
pechiez qui mortel ne sunt mies por ceu que nostre sires 
respondit a saint piere qui li offrivet et ses mains et son 
chief por laver si savons nos ceu cil dist il qui 
lavez est nen at mestier qu il lecet mais que 
les piez lavez est cil qui nul criminal pechiet nen 
at car ses chies c est son intencions et ses mains 
c est son oyvre et sa conversacions est nate 
mais li piet qui sunt les affeccions del cuer ne pueent mie del 
tot estre nat tant cum nos per ceste pousiere alons anz 
chiet a la fieie nostre cuers en vaniteit et a la fieie 
en deleit ou en curioseteit plus que mestiers ne seroit tut 
forfasons en maintes choses 
