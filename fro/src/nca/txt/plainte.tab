amur amur ou estes veus 
certes sire en poi de lius 
car jeo ne os 
e pur quey n osés estre veu 
vus ke estes si bien conu 
de bon los 
jeo parlasse a vus a leissir 
si vus venist a pleissir 
priveement 
pur saver mun la veritee 
pur quoy estes si rebotee 
de la gent 
allas allas ceo dit amur 
vus acressez ma dolur 
par vostre dit 
si jeo fas a vus ma pleinte 
jeo serroi las e tut ateinte 
avant ke ey dit 
douz amur ne lessez pas 
ke vus ne me diez vostre cas 
e vostre ennui 
dites dites jeo vus pri 
pur quoy estes si revili 
en chescun liu 
ore vus dirrai ceo dit amur 
ke dire ne puis ma dolur 
ne ma enchisun 
par mes enemis sui enchacé 
hors de vile e de cite 
e hors de meisun 
cher amur ke sunt ceus 
ke sunt si herdi e si fous 
a teu chose fere 
en nos livres aum trové 
ke par vus fist la trinitee 
ciel e tere 
vus feites deu a nus descendre 
vus li priastes de char prendre 
e il vus granta 
par vostre priere voleit soffrir 
peine e dolur e puis morir 
e ceo tuz sauva 
ja n est home ky seit sauvé 
si par vus ne seit amené 
a sauvaciun 
dunt me merueil durement 
ke trové estes si relement 
en chescun mesun 
jeo sui alé sovent querant 
la ou dusez estre menant 
par bone reisun 
entre amiz de un lignage 
entre clers e baronage 
en chescun seisun 
cum plus sovent vus vois quere 
tant vus voi jeo plus retrere 
hors du pais 
douz amur ke sunt li fous 
ke vus enchacent ke sunt 
vos enemis 
pur ceo ke tant m avez requis 
beau frere mes enemis 
vus voil desclore 
mes jeo ne purroi tote la some 
de ma dolur a nul home 
par cunter ore 
un prince est venu cruel si fier 
e sa banere ad fet lever 
encontre moy 
si m ad engeté hors de tere 
e hors me tent par forte guere 
hore creiez moy 
sun nun est nomé coveitise 
par li ad perdu ma franchise 
e sui enchacé 
ire e orgoil ses yy baruns 
vers moi sunt trop feluns 
e me unt plaié 
sun chevaler mult renomé 
sire envie ad ben juré 
si jeo retorne 
ke il me fra par grant ire 
primes batre e puis occire 
dunt jeo sui murne 
pur ceo vois jeo tapisant 
de liu en liu com mendinant 
e ne sai ke dire 
dunt vus pri beau duz frere 
ne me grevez par priere 
de plus dire 
si frai sachez duz amur 
vus me dirrez en cest estur 
un autre chose 
si il est veirs ke est escrit 
ke par la lettre nus est dit 
e par la glose 
vus aviez jadis tun poier 
ke nul vus puist contreester 
en ceste vie 
pur quey ne priez vos amis 
ke il vus vengent des enemis 
par curteisie 
beau duz frere ben avez dit 
e ben est veirs ke est escrit 
de ma mestrie 
ke soley aver en ceo mund 
de haut e en bas a la round 
ke ore est failli 
ceus ke voleint ke fuisse mestre 
lamunt al ciel unt pris lur estre 
en bone seisun 
ore sunt venus autres apres 
ke me ne seofrent en pes 
en nule meisun 
jeo soley aver bele grace 
en queors de genz e tant d espace 
ke a mun pleisir 
jeo purrei morir e sojurner 
e mun sojur bien garder 
sanz departir 
ore vus pri jeo duz amur 
ke vus me diez quel sojur 
vus est liveré 
car jeo sui de vostre enui 
mut espris e mut esmui 
e ai pitee 
jeo vus dirrai sanz feintise 
si vus querez ma franchise 
ou ert trovee 
vus me troverez en celer 
vus me troverez en gerner 
desuz le ble 
jeo sui coché en sac de leine 
jeo sui tassé en tas de aveine 
ben enmuree 
si la ne trovez ren de moi 
jeo vus dirrai en bone foi 
ou serra trovee 
en la burse vus me querez 
e pur veir la me troverez 
mut ferm lié 
les uns me querent en la bouche 
ke quere me dussent en la huche 
mut suef coché 
acune fez jeo gis en drache 
e acune fez od beof e vache 
ai fet mun lit 
les autres tenent seignurie 
si jeo gis en porcherie 
sanz contredit 
allas allas cher amur 
mult est la vil sojur 
a vostre estat 
vus ke soliez aukun tens 
seer en sale par dedens 
sus la nap 
oil frere si mun honur 
ussez seu avant ce jour 
quant jeo fu mestre 
vus ussez pite de mun estat 
cum jeo sui grevé e mat 
de mun estre 
jeo solei porter croz e mitre 
jeo solei estre par tuit littre 
en seinte englise 
jeo solei estre coronee 
e de plusurs honoree 
par franchise 
od grant seignurs fui menant 
en religion sojurnant 
a leisir 
entre veisins me menai 
e mes parenz enbracai 
a pleisir 
od mai ala la pape a pe 
od moi sist le roi en see 
e vout jeuer 
par moi entra devant justise 
li povres home a sa devise 
sanz rien doner 
jeo defendi les taillages 
jeo fiz rendre les damages 
a povres gens 
jeo fiz crier les grant festes 
jeo fiz chanter les gestes 
en mun tens 
jeo fiz marier gentil femme 
sanz doner or ou riche gemme 
mult noblement 
mes ore ad fet mun enemi 
ke la chose n est pas issi 
mes autrement 
ne seit ele si mes entecché 
si coveitise l eit pris a gre 
la envancera 
e si vers li ad querele 
ne seit ele ja si bon e bele 
e le faudera 
pur ceo frere jeo vus dirrai 
ke deu est curteis ben le sai 
de cel enchange 
ke home ke ad asez des bens 
ne deit pas esposer fens 
en la grange 
les povres peissanz en mon tens 
soleient aver bon defens 
desus ma main 
jeo fiz lur seignurs pur els defendre 
e lur defendi de ren prendre 
for lur certein 
ore ai perdu ma franchise 
par mun enemi coveitise 
ke tort me fet 
il espeluke les povres gens 
e les reynt desques adens 
e lur fet grant let 
jeo solei dire venez manger 
jeo solei dire venez juer 
beau seignurs 
ore s en vent sire coveitise 
e les somunt devant justise 
en plusurs curs 
jeo fesoi batre grosses moyes 
por amender les dures voyes 
en mon passage 
ore est venuz sire coveitise 
e ad wasté ma franchise 
e mes honurs 
jeo fesei funder religiuns 
e lur donai possessiuns 
mult largement 
ore s en vent sire coveitise 
e les tent a sa devise 
estreitement 
ke il freit barun e counte 
s il trovat renable aconte 
e eut poer 
de reprendre possessiun 
ke lur ancestres de franc doun 
voleient doner 
mes pur ceo ke coveitise 
ne puet mie a sa devise 
repeler 
li awouee ne lerra pas 
de prendre un palefrey gros e gras 
pur ben comencer 
ke par chivaus de bone feyre 
e par manger e par beueyre 
seit asswagé 
lur maukorages pur les terres 
que lur auncestres apres lur geres 
unt en aumoné 
si lur chivaus seent recreuz 
e les abeyes sunt receuz 
pur sojurner 
dunt lur covent de la meyson 
empreste chivaus pur la seison 
de river 
kant les anes sunt bien leveez 
e les faucons sunt haut montez 
ferrez ferrez 
des esporons li haut sorel 
frapez frapez le bon morel 
trop sojurnez 
ja ne seit esparnié 
li bon ferrant pomelé 
trop est gras 
si mes ne faille a l abeye 
il porterra bien par la veye 
mon sak a dras 
ore va dire au celerer 
ke nus venum herbeger 
en lur meysun 
ke il face emplir nos bariz 
quant nos leverum de nos liz 
ver meyson 
tut est aumoyne ke abeye tent 
e li awouhee illuek vent 
prier pur deu 
ore est li sires mendinant 
e li mendifs payn donant 
beneit seit deu 
tel amor est ore trové 
entre foundez e lur awouhé 
en mouz de luiz 
jeo lur solei avancer 
e les voleit esparnier 
e jours e nuiz 
il ne out nul en mun tens 
ke fu si hardiz pur ces dens 
de mander disme 
de les clers de seint eglise 
ne de lays par coveitise 
le trentisme 
chier amor de ses clers 
de vus enqueyse volentiers 
mervaile hautee 
de ceo ke deu est mau servi 
en moulz des eglisez e mis en obli 
par lur defaute 
jeo vus dirrai ceo dit amor 
ke dire ne puisse sanz dolur 
la cheyson 
les donurs dounent les eglises 
en male manere a lur devises 
sanz reyson 
en mon tens jeo fiz espier 
povre escolers e avancer 
pur lur bounte 
a cel houre a seint eglise 
par tut fu trové beu servise 
e honestete 
ore vus vent mun enemi 
e ne fet de ren issi 
sire coveitise 
il rescet les grace meyns 
il resceit les hauteyns 
e hoyt seint eglise 
il resceit lescheours 
il resceit les corteours 
par doute e par douns 
il reboute les franc quers 
il resceit les losengers 
e durs e feluns 
ore achatez un poleyn 
si li donez assez de aveyn 
mi sire le avra 
jeo ai bien trové en mon livere 
ke bone eglise quant est delivere 
par si passera 
donour d eglise que aperseit 
ke son doun ne prent espleit 
si fet presenter 
de la cour un grant mestre 
ke ja n ad cure illuek estre 
pur sojurner 
de seint eglise il funt desert 
quant asojornum sanz desert 
e sanz reison 
kar il prenent tuz les fruz 
mes ja ne venent jours ne nuz 
dever la meison 
force ne funt de corporauz 
meske il eient beau chivals 
a mounter 
pore chaliz en le eglise 
e riche cope en servise 
a manger 
nule toalle a sacreyre 
e blanche naps douze peyre 
ne acordent rien 
a messe servir un clerion 
e diz esquiers en ma meison 
acordent bien 
povre chancel par tut overt 
e riche lit de sey covert 
ne se acordent 
lur povre chapeleins poy en pris 
e lur livres de petit pris 
ses deus se acordent 
fetes nos venir nos offrendes 
coment funt nos provendes 
e nos bestes 
couplez venour vos chiens coranz 
si irrum prendre les serfs granz 
a nos festes 
rien nous greve fors poverail 
a peine suffist a un mail 
nostre rente 
ne dorrei pas la balote 
si chescun povre vers eschote 
ut pris la sente 
suz le auter metez groce here 
e sus nos cors le munivere 
a bon dreit 
le cors est tendre e frillus 
la dure pere get desus 
si n at freit 
dunt servent ore tant de freres 
vaudereint plus od lur peres 
a bois chacer 
ke de precher tant de gangle 
e de seer en chescun angle 
pur confesser 
joie e peine vunt prechant 
e nos almes vunt pleignant 
e funt folie 
lessum passer le vent de byse 
ja lur sarmon plus ne prise 
ke poume loyé 
fetes mettre hors de eglise 
ceus que gerreynt la franchise 
ke a nus apent 
li sire e dame esparniez 
e la paroche bien hastez 
par vostre assent 
si la dame voleit apromter 
de bon forment entier quarter 
li seit donee 
si li poveres prie un grein 
tantost seit pris par le mein 
e conveé 
veez si frere ceo dit amur 
entre clers quel sojur 
jeo ai trovee 
dunt ma pense est esquise 
ke si est mene seinte eglise 
e si gardee 
pur ceo frere dites a seignurs 
que des eglises sunt donors 
de deu se vengera 
de ceo ke dounent par simonie 
le tresor jhesu ke par sa vie 
chier rechata 
certes amor assez est dit 
e par sarmon e par escrit 
mes rien ne vaut 
nostre sarmon tenent jangle 
par coveitise ke lur estrangle 
ne lur eschaut 
me vus dussez bien enformer 
la court de rome chef de penser 
de seinte eglise 
veire veire beau duz frere 
celi porte la banere 
de real coveitise 
par li perdi mun estru 
car il persa mun escu 
si me ad bati 
puis me prist e mit en croiz 
e sanz la croz ne vaut la voiz 
de nul ami 
a cele court jeo n ose parler 
ne nuit ne jur apparer 
sanz la croiz 
bele parole ne bon los 
si la croz ne vent a dos 
ne vaut la voiz 
jeo solei prier pur la genz 
e la court prist frein a denz 
si me enchaca 
pur ceo perrist la franchise 
par totes teres de seint eglise 
e perira 
douz amur ore dites veirs 
sunt rien les cours de reis 
vos amis 
les reis sunt bon mes lur conseil 
m unt defubli de mun mantel 
e en prison mis 
ceo sevent bien lays e clers 
e bien le sentent franc e sers 
en touz pais 
vus trovez bien en vostre livre 
ke tot le tens ke fu delivre 
jeo estei enpris 
ore su jeo enprisoné 
en wapentak e en conte 
par bayllifs 
il me dounent a manger 
bele promesse sanz rien doner 
dunt su enmegris 
ma prison est en tresorie 
e acune fez en chancelerie 
par dure leis 
deluk su pus enmué 
devant justise e la jugé 
pur maweis 
il me dient ke jeo ai trahi 
la court le roi pur ceo que esparni 
les povres gens 
tort e force encontre dreit 
venent a moi a grant espleit 
devant la gens 
le un me court desus la manche 
l autre me pince par le haunche 
ke jeo le sent 
haut taillage e verte cire 
le un me boute l autre me tire 
mult vilement 
novel disseisine e bref de dreit 
si me unt despoili e lesent freit 
seer tuit nu 
bref de porchaz e bref de entre 
desus lur pees me unt defolé 
e dur batu 
mor d auncestre e fresche force 
ne vouchent sauf en moy le escorce 
de une breke 
sequestre e testament 
si me funt grant torment 
devant l esveske 
de iluck me vois a l official 
e il me prent e get aval 
desus ses pies 
e jeo sau sus e vois au seen 
e la su liveré au den 
mout preysés 
en sa bourse tantost me clot 
ne mie si hardi ke die un mot 
fors ce ke il veut 
pur ceo ai jeo la bourse persé 
e de plusors sui eschapé 
ke fere le estut 
jeo vois vacrant de lu en lu 
quere mon hostel cum desconu 
en touz pais 
ki mei voudreit herbeger 
le ciel li dorrei pur louer 
mon beau pais 
amur vus avez chambres beles 
entre dames e damoiseles 
bien le sai 
les uns me font grant honur 
e les autres deshonur 
e provee l ay 
une pucele que me ama 
totes femmes mult li honora 
par sa bounte 
dunt jeo la fesseye deu si chere 
ke deu la eslut a sa mere 
bien li vient a gre 
ele me fist si grant honur 
e tant me pleut nuit e jur 
ke jeo ne voyl 
si bien nun de femme dire 
tute ey jeo grant matire 
e ceo toyl 
mes benet seient totes gens 
ke funt as femmes reverens 
pur m amye 
par ceo trovera plus tost pardun 
de ses pechiez par le nun 
de marie 
ore me dites douz amor 
si vus trovez bon sojor 
en religioun 
aucune fez sui jeo resceu 
e aucune fez mesconu 
pur compaingnoun 
entre eus euse bone vie 
si il outtassent un honerie 
ke trop est baude 
fole quidance e suspeciun 
si me grevent sanz reison 
en cele faude 
la chose est mey eynz est mey 
si me unt percé parmi la feye 
dedenz le clostre 
jeo ne voil ne jeo ne peus 
si me gettent hors al hus 
cum un ostre 
serra celi segersteyn 
e serra celi chamberleyn 
si tard entree 
par ceo su jeo en dedeyn 
dunt jeo su pris par la meyn 
e conveyé 
fetes venir lui hostiller 
fetes venir lui celerer 
a nos hostes 
si me unt ja si defolé 
ke de le mie part unt debrisé 
les deus costes 
vus receiverez les estranges 
e vus irrez vers nos granges 
e vus au piler 
ceo yy prient sire envie 
ke il me toyle la mestrie 
ke desse aveer 
mes quant il pensent de lur estat 
lors se rendent a moi mat 
par contricion 
e jeo revenk par lur assent 
e lur pardoin mon mautalent 
par confession 
tre chier amur jeo entenk bien 
ke les veisins vus eiment bien 
les mene gens 
chescun de autre ad mult affere 
pur ceo se aforsent de vus plere 
en touz tens 
nanal veirs beau dou frere 
entre veisins en bone manere 
ne peus vivre 
li uns unt joie d autre mal 
par sire envie li fort vassal 
ke mult est wivre 
tant sunt pensant de aver tere 
ne pount atendre a moi plere 
ne fere honur 
par lur playt e lur tensoun 
il me tenent hors du meisoun 
nuit e jur 
si unt comandé a lur gens 
ke chescune porte eit defens 
ke jeo n i entre 
e si jeo veigne en lur hostel 
ke jeo sei doné de bon cotel 
parmi le ventre 
od les povres ne hos entrer 
a nul almoine demander 
par charitee 
car les uns unt merveilles 
e lur greve as orailles 
quant sui nomee 
mes escotez ke jeo faz 
quant grant mester me chaz 
de manger 
jeo vinck monté beau roncin 
en message sire baudewin 
le chanceler 
entrez funt il esquiers 
wa t en garcoun tot 
sun roncin 
mes si jeo fuisse la conu 
jeo serrai tot respondu 
wa t en pelrin 
vus quidez frere ke jeo seye 
a lur festes par nobleye 
n est pas issi 
que mal puet fere ou ren doner 
celi vendra a manger 
cum bon ami 
la gent ke serront sur equestes 
serront priés a lur festes 
en bon lu 
ceo peert apres en fet 
quant le manger despendu est 
ke jeo n i fu 
bien promettent a la table 
mes en bosoygne turnont a fable 
lur promesse 
un demi marc unt plus chier 
ke veisin autre pur eyder 
par naturesse 
li mond est ore si treitur 
par defaute de bon sojur 
ke rien ne vaut 
il soleyent jadis estre larges 
e ore de poverte se funt targes 
quer lur faut 
jeo fiz la genz mult dependre 
e lur fesei le double rendre 
tut par moi 
plus riches furent par ma franchise 
ke ore ne sunt par coveitise 
mon enemi 
amor amor avez vus 
vus avez esté en mouz des lus 
vus savez bien 
le pueple tret de jur en jur 
le frut decreet e get la flur 
si ne porte rien 
bien est veirs beau duz frere 
mes escotez la manere 
coment 
frut est failli parmi la tere 
pur ce que vers moi unt pris guere 
la gent 
deu suztret e frut e ble 
pur ce que il me unt enchacé 
de lur quers 
uncore est merveille que tant fet 
ke ma bonte lur desplet 
ke deu ad chiers 
ma bele file douce piete 
hors de tere est alopé 
ne sai ou est 
e l autre file verite 
ne sai ou est ore muscé 
ne quoy ele fet 
ma tres file naturesce 
si est tenu en tant destresce 
ke ele n ad voiz 
ma quarte file chastete 
si est ore au boys alee 
de blucher noyz 
ma chere seur humilite 
dunt jhesu est enamouré 
ne sai ou est 
en ceo mond le ai mariee 
mes la duresce est purchacee 
e ja est fet 
ne ma nece ke tant eyme 
ne truef jeo home que la cleyme 
pur la sue 
la chere poverte que est eyr du ciel 
ke endoucit alme plus que mel 
e plus l aprouhe 
e ma cosyne bone pees 
si est engetté de haut des 
e mis a tere 
ne damoysele leautee 
a peine est ore trovee 
ja en nule tere 
apres servise bon louher 
se mit de pesa en la mer 
ne point ne ariva 
la nef debrise e louher get 
hou est devenu nus home seet 
en mer demora 
tut li mund est ja encombree 
e de mey e de ma meynee 
ceo peert bien 
car mes enemis sunt tuz mestres 
ja par tut en lur estres 
e jeo ne ai rien 
jeo ni truef en tut ce mound 
for poy de genz que leyns sunt 
ke me unt amé 
entre amis ne entre veysins 
entre parenz ne entre cosins 
pur verite 
amor amur entre parenz 
vus deussez aver bon defenz 
par reysoun 
ceus que sunt de un lignage 
vus deivent sauver de damage 
en lur meisoun 
oyl beau duz frere il me eyment 
e lur prive si me cleyment 
mes coment 
ke riches sunt e unt a doner 
e lur parenz pount avancer 
tant solement 
serrunt amez e honurez 
e procheins cosins appelez 
mult dousement 
ki rien n ad si s en va 
ki estez vus qui venez ca 
alez vus ent 
il funt mun lit en bele parole 
e me couvrent de enbracerole 
ke rien ne vaut 
car jeo m en vois e quant su quis 
rien for drapeus i est remis 
e lit tut chaut 
les loynteyns e les veisyns 
trestouz sunt les cosyns 
a home riche 
mes li povres n i ad parent 
qui li doune de forment 
un estriche 
povres home de gentil lyn 
ne eyt ja le quer si fyn 
li faut lignage 
mes home riche surs de bas 
de grant genz ne faudra pas 
en parage 
il enveient beau presenz 
a ceus ke sunt lur parenz 
ke ne unt mester 
a povre parent ne funt ja presse 
car coveitise ad tret sa lesse 
e va chacer 
denaturesce ad tendu le ark 
de aler od li en sun park 
a la chace 
ore vus astez chier poverte 
si vus metez en desserte 
pardu as ci grace 
veez si frere le beu solaz 
ke jeo ai de haut e bas 
entre parenz 
ma file est perdu naturesce 
si est entre la duresce 
en quers de genz 
e chier amur les queus marchant 
sunt vos amis e benvoillanz 
savez queus 
veyre frere veyre 
blanche chauce neyre 
ore y ceit deus 
quan jeo ving a lur feyre 
il me escrient tuz en heyre 
key fetes tu cy 
ore vus aleez de ci tost 
ou vus perderez le sorcot 
e heers hony 
e jeo me doute de damage 
si vus tapir desus bon gage 
mult priveement 
car si bosoyne voil espleiter 
ne porra mie bien apparer 
apertement 
mes si taillur taillie chape 
de argent troise jeo le hape 
pur reverence 
car ceo vus dirrai e di sanz faile 
ke plus unt chier dener ou maile 
ke ma presence 
entre achaz e lur venz 
il me unt geté de seremenz 
e enchacee 
par balance e mesure 
par troget e usure 
me unt saluee 
e chier amur ne vus peyse 
ne seez pas a maleyse 
de ma parole 
ke sunt la gent en seint eglise 
ke plus se prenent a l aprise 
de vostre escole 
ces sunt la gent ke ne unt quey perdre 
ne ce voillent a mond aherdre 
fors a grace 
illuekes ey jeo mon recet 
mes ennoy par mal abet 
me manace 
jeo su oncore assez a eyse 
mes jeo doute la maleyse 
apres ceo jours 
quant envie ce andrescera 
par clergie ke sormontera 
les bons mours 
jeo ju l amour en mon lit 
e vent enui si me dit 
tut en riaunt 
freres desputent de la fey 
par unt jeo auera meillor ley 
ke ne oi avant 
e jeo respondi tut irrement 
mauves a l us 
ne parlez plus 
desputer covient de la fey 
pur saver mon la verrey 
tut saunz vus 
envie respont en haste verrez 
ke par ma force vus en irrez 
hors a l hus 
mon pere orgoille ne vodreit mie 
ke ceo cas fut sanz envie 
e sanz coruz 
e mon frere veyne gloyre 
lur ad baillé grant estoyre 
entre meyns 
e tant ad fet ke deus o treis 
unt mis les autres a maleys 
e se eyment mens 
e jeo respondi en tele manere 
ne por vus ne vostre frere 
ne plus ne meins 
si il desputent e jours e nuis 
de seint escripture il valent plus 
e nent le meyns 
a meyns vus frai ge en ceo kas 
ceo dist envie vostre cas 
si jeo puis 
jeo trova veyrs ke en me dit 
donc jeo sailly hors de lit 
e issi le hus 
une pece me souztreis 
e fu remandé tut apres 
de returner 
il me ad mult grant solaz 
en mouz des luz en mouz de caz 
e en messager 
qui est celi chier amor 
ke vus vint cum somenour 
de repeler 
avant ai nomé sun beau non 
il est appelee confessioun 
li bon messager 
sachez frere si il ne fut 
en mouz des lus ke cort i eut 
ke il defet 
car il vent mult humblement 
e me prie doucement 
ke pes seit fet 
kant religioun ad ren affere 
de merci prier ou grace querre 
par li est fet 
mes gent du siecle trop relement 
le me enveient bien le sent 
par lur fet 
par ce su jeo par tut 
od mes enemis unt ados 
e haut e bas 
lur poer tret de jur en jur 
le men amenuse chescun jur 
allas allas 
e si dusent trestuz saver 
ke sanz moi ne vaut nul aver 
ke nule rien 
dunt il funt lur damage 
que me funt tel homage 
ne funt mie bien 
tres cher amur ne vus grevez 
vostre estat bien recoverez 
si deu plet 
la gent par tut se amenderunt 
e pardoun vus prierunt 
de lur mesfet 
nanal frere le mond empire 
de plus en plus a mal se tire 
la fin aproche 
clers e lays e baruns 
par tut me funt le somouns 
ke jeo me aloche 
jeo preng mon conge de haut e bas 
ke ne unt ke fere de mon salas 
par coveytyse 
e me voys a mes amis 
pur fere lur joye solaz e ris 
a lur devise 
saluez mout le cours de reys 
si lur dites ke dure leys 
me unt flaelé 
la court de rome mult saluez 
ke coveitise unt avancez 
e mis en see 
saluez aussi les uns prelaz 
ke en de kanevaz 
unt herbergé 
mon enemi sire coveitise 
est receite en seint eglise 
e moi forbarré 
saluez contes e barons 
ke m enchacent de lur meisons 
trop cruelement 
par duresce de veisinage 
dunt lur veisins unt damage 
trop sovent 
en pastures e parks 
a moi tendent lur arcks 
de trere 
pur ce ke prie pur la gent 
ke lur bestes teinnent einz 
sanz mesfere 
saluez auci le justises 
e la dozeyne en assises 
ke me unt grevé 
e de clers corteours 
sovenez vus par amours 
ne seit oblié 
saluez les vescontes 
ke tant acressent les acontes 
a escheker 
ne obliez mie lur baillifs 
ke me unt escorgé tut vifs 
pur le dener 
saluez aussi les granz mestres 
ke unt en garde beles estres 
pur bien garder 
de les gardes ke unt en garde 
ou ren ne pensent de autre garde 
for de waster 
boys e gardins e pasture 
ke deussent garder sanz blemure 
e aprower 
issi le avei jeo ordeiné 
quant mon conseil fut amé 
e tenu chier 
saluez mout les contours 
mes plus avant les pledours 
ke durs me sunt 
si lur dites ke jeo me pleindrai 
de grant tort e de 
ke il me funt 
plus desirent un bref pleydé 
ke un acort bien affermé 
eprové l ai 
il me tolent mes beau jurs 
ke sunt appellez jours de amors 
par lur play 
e saluez marchanz mes amis 
ke me vendu a veisins 
par usure 
e saluez tuz haut e bas 
ke de fere a moy solaz 
ne unt cure 
ore vus ai jeo fet ma pleinte 
dunt jeo su las e ja ateinte 
jeo pri repos 
ja ne querrez mon sojour 
entre ceus ke par reddour 
me unt forclos 
si vus me volez enbracer 
ne vus estuez trop traveiller 
pur moi quere 
vus me troverez ou jhesu crist 
la est ma chambre e mon lit 
tut hors de quere 
jeo fu od li sanz comencement 
e serra od li durablement 
a touz jours 
unques creature ne fist 
ke par mon consail ne le fist 
par ceo douzours 
en ciel ne en tere ne en mer 
de moi ne wut celer 
nule rien 
o ly vendray au drain jour 
pur fere a ceus grant honour 
ke me unt fet bien 
tuz iceus ke me unt revili 
e ne voleient crier merci 
le comperont 
ire e orgoyl mes enemis 
e coveytise lur chier amis 
me vengeront 
touz les autres ke me unt receu 
a la lur ert rendu 
mult hautement 
en la court le roi celestre 
jeo lur frai sire e mestre 
durablement 
tre chier amur pur ceo requer 
ke od moy voilliez herberger 
sanz departyr 
jeo pri jhesu le fiz marie 
ke vus me doingne en compaingnie 
a mon departir 
