cil qui ainme desduit et joie 
viegne avant si entende et oie 
une aventure qui avint 
au bon chevalier qui maintint 
loiaute proece et anor 
et qui n ama onques nul jor 
home coart faus ne vilain 
je cont de mon saignor gauvain 
qui tant par ert bien ensaigniez 
et qui fu des armes prisiez 
que nus reconter ne savroit 
qui ses bones teches voudroit 
totes retrere et metre en brief 
il n en vendroit onques a chief 
se je n es puis totes retrere 
por ce ne me doi je pas tere 
que je ne die totes voies 
len ne doit crestien de troies 
ce m est vis par raison blasmer 
qui sot dou roi artu conter 
de sa cort et de sa mesniee 
qui tant fu loee et prisiee 
et qui les fez des autres conte 
et onques de lui ne tint conte 
trop ert preudon a oblier 
por ce me plest a reconter 
une aventure tot premier 
qui avint au bon chevalier 
li rois artus en un este 
estoit a cardoil sa cite 
o lui la roine et gauvain 
keu lo senechal et yvain 
et des autres vint solement 
a gauvain prist totjorz talent 
d aler desduire et deporter 
lors fist son cheval aprester 
cortoisement s aparrella 
uns esperons a or chauca 
sor unes chauces decopees 
de drap de soie bien ovree 
si ot unes braies chauciees 
mout tres blanches et mout dougiees 
et chemise gascorte et lee 
de lin menuement ridee 
et un mantel vair afublé 
mout richement fu atorné 
puis s en est de la ville issu 
tot lo droit chemin a tenu 
tantque en la forest entra 
lou chant des oisiaus escouta 
qui mout chantoient doucement 
tant i entendi longuement 
por ce qu il en oi plente 
que il entra en un pense 
d une aventure qu il savoit 
qui avenue li estoit 
tant longuement i demora 
qu en la forest se desvoia 
et que il perdi son chemin 
li solaus torna a declin 
si conmenca a porpenser 
et il prenoit a avesprer 
quant de cel penser fu issu 
mes onques ne sot ou il fu 
lors quida retorner arriere 
puis entra en une charriere 
qui toz jorz avant lou mena 
et il plus toz jorz anuita 
si que il ne sot ou aler 
il conmenca a esgarder 
devant lui aval une voie 
parmi une clere fustoie 
si vit un grant feu alumé 
cele part est son pas alé 
car il quida que il trovast 
aucun home qui l avoiast 
ou boscheron ou charbonier 
lors vit lez lou feu un destrier 
qui fu a un arbre aresnez 
il est desci au feu alez 
si vit un chevalier seant 
salué l a de maintenant 
" cil dieus " fet il " qui lo mont fist 
et les ames es cors nos mist 
vos doint biaus sire en lui grant part 
amis " fait il " et dieus vous gart 
car me dites don vos venez 
qui a tel eure seus alez " 
et gauvains li a tot conté 
de chief en chief la verite 
conment il en desduit ala 
et puis conment il esgara 
en la forest por un pense 
o il se fu trop oblié 
si que il en perdi sa voie 
et li chevaliers li otroie 
qu il lou remetra lou matin 
mout volentiers en son chemin 
ne mes qu o li se demorast 
et conpaignie li portast 
tantque cele nuit fust passee 
ceste proiere est creantee 
jus mist sa lance et son escu 
de son cheval est descendu 
s ou lia a un aubrisel 
et se l covri de son mantel 
puis s est delez lou feu assis 
li uns d aus a a l autre enquis 
conment il ont lou jor erré 
et gauvains li a tot conté 
c onques mentir ne li daigna 
et li chevaliers li fausa 
onques mot de voir ne li dist 
assez orroiz por coi lo fist 
quant il orent assez vellié 
et de plusors choses plaidié 
lez lo feu se sont endormi 
a l ajornement s esperi 
mes sire gauvains tot premier 
puis esvella lo chevalier 
" ma meson de ci est mout pres 
deus liues i a et non mes 
si vos pri que vos i venez 
et sachiez que vos i avrez 
ostel mout et volentiers " 
lors monterent sor lor destriers 
lor escuz et lor lances pristrent 
et lor espees si se mistrent 
tantost en un chemin ferré 
n orent mie granment erré 
quant de la forest sont issu 
et au plain pais sont venu 
li chevaliers l araisona 
" sire " fet il " entendez ca 
toz jorz est costume et usage 
s uns chevaliers cortois et sage 
en moinne un autre aveques lui 
que il envoie devant lui 
fere son ostel atorner 
que il i porroit tost trover 
qui lor venue ne savroit 
tel chose qui li desplairoit 
et je n ai cui g i envoi 
ce veez vos bien ne mes moi 
si vos pri qu il ne vos desplaise 
venez belement a vostre aise 
et je irai grant oirre avant 
lez un plesseiz ca avant 
en un val verrez ma meson " 
gauvains set bien que c est raison 
et afaitement que il dit 
por ce se mist o pas petit 
et cil s en va grant aleure 
mes sire gauvains a droiture 
a quatre pastoriaus trovez 
delez lo chemin arestez 
salué l ont mout doucement 
el non dieu lor salu lor rent 
trespassa les ne lor dist plus 
" ahi " fet li uns " tant mar fus 
biaus chevaliers genz et adrois 
certes il ne fust mie drois 
que fussiez bleciez ne laidiz " 
gauvains en fu toz esbahiz 
qui les parroles bien entent 
de ce se mervella forment 
par quel raison il lo plaingnoient 
quant il de rien ne l connoissoient 
vistement a aus retorna 
tot derechief les salua 
docement lor a demandé 
qu il li dient la verite 
por coi il ont dit que mar fu 
et li uns li a respondu 
" sire " dist il " pitie avon 
de ce que sevre vos veon 
ce chevalier qui la devant 
s en va sor cel cheval ferrant 
mout en a veant nos mené 
mes nus qui en soit retorné 
n avons nos pas encor veu " 
et gauvains dist " amis sez tu 
se il lor fet rien se bien non 
sire par cest pais dist lon 
c ome qui l contredit de rien 
queque ce soit o mal o bien 
en son ostel lo fet ocire 
nos ne l savon que d oir dire 
car onques encore ne vit 
nus hom qui de la revenist 
et se vos croire nos volez 
ja avant plain pie n o sivrez 
se vos avez vostre cors chier 
tant par iestes biaus chevalier 
que domache iert s il vos ocist " 
et mes sire gauvains lor dit 
" pastorel a dieu vos conmant 
ne voil por lou dit d un enfant 
leissier l oirre de son pais " 
s il fust seu en son pais 
que il l eust portant lessié 
a toz jorz li fust reprochié 
l anbleure de son cheval 
erra pensant deci al val 
que cil ensaignié li avoit 
delez un grant plesseiz voit 
sor une mote un bel chastel 
qui estoit fermez de novel 
lou fosse voit le et parfont 
et el baille devant lo pont 
avoit mout riche herberjage 
onques gauvains en son aage 
nus plus riche n ot mes veu 
se a prince o a roi ne fu 
mes je ne me voil demorer 
au herberjage deviser 
mesque mout estoit biaus et riches 
il est venuz desci q as lices 
ainz est parmi la porte entré 
et a lou baille trespassé 
et est au chief do pont venu 
encontre lui est acouru 
li sires qui fait grant sanblant 
qu il soit de son venir joiant 
les armes recut un vaslet 
uns autres prist lou gringalet 
li tierz les esperons li oste 
lors l a par la main prise son oste 
si l a lo pont amont mené 
et ont un mout biau feu trové 
en la sale devant la tor 
et mout riche seoir entor 
covert d une porpre de soie 
a une part que il lo voie 
li ont son cheval establé 
et si li a len aporté 
a grant plente avoinne et fain 
de tot lo mercia gauvain 
que de rien n o voust contredire 
li ostes li a dit " biaus sire 
len atorne vostre diner 
et sachiez que de l aprester 
se hastent forment li serjant 
or vos deduisiez a itant 
soiez toz liez et a vostre aise 
se rien i a qui vos desplaise 
si lou dites seurement " 
gauvains dist que a son talent 
est l ostel do tot atorné 
li sire est en la chanbre entré 
por une soe fille querre 
qu il n ot en trestote la terre 
damoisele de sa valor 
je ne vos porroie a nul jor 
la biaute tote ne demie 
don ele estoit plainne et garnie 
ne je ne la voil trespasser 
si la voil a bries moz conter 
quanc onques nature sot fere 
qui a cors d ome deust plere 
de cortoisie et de biaute 
ot tot entor li asanblé 
li ostes qui n ert pas vilain 
l a prise par la destre main 
si l a en la sale amenee 
et gauvains qu il a esgardee 
la grant biaute qui ert en li 
a bien pou qu il ne s esbahi 
et neporquant si sailli sus 
la damoisele encore plus 
quant ele ot gauvain esgardé 
s esbai de sa grant biaute 
et de son grant afaitement 
et neporcant cortoisement 
et a bries moz la salua 
tantost par la main la bailla 
li oste a mon saignor gauvain 
si li a dit " je vos amain 
ma fille qu il ne vos anuit 
car je n ai nul plus bel desduit 
a vos deduire et deporter 
ele vos savra bien porter 
s ele vialt bele conpaignie 
je voil qu el n o desvoille mie 
tant a en vos sens et valor 
que s el vos amoit par amor 
ja n en avroit se anor non 
endroit moi vos en fais un don 
que ja de vos n iere jalous 
ancois li conmant oiant vos 
que ja de rien ne vos desdie " 
gauvains bonement l en mercie 
qui contredire n o viaut pas 
et cil s en ist enesloupas 
vers la cuisine demander 
s en porroit a pieces disner 
lez la pucele s est assis 
gauvains qui mout ert entrepris 
por l oste qu il dote forment 
et neporquant cortoisement 
et sanz un point de mesprison 
mist de maintenant a raison 
la damoisele o lou chief bloi 
len ne li dist ne trop ne poi 
sajement l a a raison mise 
mout li offre bel son servise 
et tant li dist de son corage 
que cele qui preuz ert et sage 
apercut et entendi bien 
qu il l ameroit sor tote rien 
se il li venoit a plaisir 
lors ne se set au quel tenir 
a l escondir ou au graer 
tant l ot cortoisement parler 
et tant lo voit de bones mors 
que ele l amast par amors 
s ele descovrir li osast 
mes por neiant li creantast 
a faire li vers li entendre 
quant il n i poist ja plus prendre 
bien set qu el feist que vilainne 
s el lou meist d amors en painne 
don il ne traissist ja a chief 
mes l escondire li est grief 
tant a vers lui son cuer torné 
lors a cortoisement parlé 
" sire " dist el " j e entendu 
que mes peres m a desfendu 
que je de rien ne vos desdie 
or ne se je que je vos die 
que se vos avoie cranté 
a fere vostre volente 
james a bon chief n en trairoie 
et mort et trai vos avroie 
mes d une chose vos chasti 
et par bone foi le vos di 
que vos gardez de vilenie 
ne rien que mes peres vos die 
queque ce soit o mal o bien 
mar lou contrediroiz de rien 
que morz seriez a itant 
ne ja mar feriez sanblant 
que soiez de rien acointié " 
estes vos l oste repairié 
qui vers la cuisine ert alez 
et li mengiers fu aprestez 
si a len l eve demandee 
ne voil ci fere demoree 
quant lavé orent si s asistrent 
et li serjant les napes mistrent 
desus les dobliers blans et biaus 
les salieres et les coutiaus 
apres lou pain et puis lo vin 
es copes d argent et d or fin 
mes je ne voil plus demorer 
as mes un a un aconter 
mes mout orent char et peson 
oisiaus rostiz et venoison 
et mout mengierent lieement 
et li oste efforca forment 
gauvain de boivre et la pucele 
et si dist a la damoisele 
qu ele efforcast lou chevalier 
et dist " mout vos poez prisier 
que je voil qu el soit vostre amie " 
gauvains bonement l en mercie 
quant mengié orent a plente 
lors furent serjant apresté 
qui dobliers et napes osterent 
et qui l eve lor aporterent 
et la toaille a essuier 
li ostes dist apres mengier 
qu il vialt aler ses bois veoir 
et si rova gauvain seoir 
et deduire o la damoisele 
endementres gauvain apele 
et li a dit et conmanda 
qu il ne s en aut jusqu il venra 
et conmanda a un serjant 
que se il fait de rien sanblant 
que il lou preignent demanois 
gauvains qui preuz ert et cortois 
voit bien que remanoir l estuet 
et qu autrement estre ne puet 
si li avoit dit erranment 
que il n avoit d errer talent 
por qu il lo voille herbergier 
l ostes monta sor son destrier 
si s en va mout grant aleure 
et va querre une autre aventure 
que de ceste est il a seur 
qu il a enclos dedenz son mur 
la damoisele a gauvain pris 
par la main si se sont assis 
a une part por deviser 
conment il se porra garder 
docement et bel lou conforte 
mes de ce est traie et morte 
qu ele ne set la volente 
que ses peres a en pense 
s ele seust el li mostrast 
par quel engin il eschapast 
mes onques n en vost nule dire 
or se gart de li contredire 
s il porra par tant eschaper 
" or laisons " fet il " ce ester 
ja ne me fera se bien non 
il m amena en sa meson 
si m i a fet mout bel sanblant 
ne ja des ici en avant 
quant il m a fet anor et bien 
n o dotere de nule rien 
desique je sache et voie 
par quel raison doter lou doie " 
ele li dist " ce n a mestier 
li vilains dist en reprovier 
si lou dient encor plusor 
qu au vespre loe len lo jor 
quant len voit que bele est la fin 
si fet len son oste au matin 
et dieus si con je lo desir 
vos en doint a joie partir 
de vostre oste sanz mautalant " 
quant parlé orent longuement 
et mout parlé de ce et d el 
li ostes revint a l ostel 
encontre lui sailli gauvain 
et la pucele main a main 
mout l ont doucement salué 
il lor dist qu il s est mout hasté 
qu il cremist se il demorast 
que gauvains ainz ne s en alast 
por ce ne vost plus demorer 
il conmenca a avesprer 
et li ostes si demanda 
as serjanz que il soupera 
sa fille li dist " par deduit 
poez demander vin et fruit 
et nule autre chose par droit 
qu assez menjastes orendroit " 
il a maintenant demandé 
il ont premierement lavé 
puis lor fu mis li fruis devant 
lou vin aporterent li serjant 
a plente de mainte maniere 
" sire car fetes bele chiere " 
fet il a mon saignor gauvain 
" d une chose soiez certain 
il me coste sovent et poise 
quant j e oste qui ne s envoise 
et qui ne dit sa volente 
sire sachiez de verite " 
fet gauvains " que je sui haitié " 
quant il orent lo fruit mengié 
les liz conmanda l oste a fere 
et dist " je jerre en ceste aire 
et cist chevaliers en mon lit 
n o faites mie trop petit 
car ma fille jerra o li 
a si bon chevalier lo qui 
qu ele est en lui bien enploiee 
ele doit estre mout haitiee 
de cen qu en lor a creanté " 
amedui l en ont mercié 
et font sanblant que mout lor plese 
or est gauvains mout a malaise 
que il crient s il s i va cochier 
qu il lou face tot detrenchier 
et si set bien s il contredit 
en son ostel que il l ocit 
l ostes de cochier se hasta 
par la main lo prist si mena 
dedenz la chanbre demanois 
la damoisele o lo vis frois 
i est ansanble o lui alee 
la chanbre est bien encortinee 
et doze cierges i ardoient 
qui tot entor lo lit estoient 
si gitoient mout grant clarte 
et li liz ert bel atorné 
de riches coutes de blans dras 
mes je ne voil demorer pas 
en la richece deviser 
de dras de soie d outremer 
de palerne et de romenie 
dont la chanbre estoit enbelie 
de sebelins de vair de gris 
tot a un mot le vos devis 
quanque convient a chevalier 
et a cors de dame atillier 
et en iver et en este 
i avoit a mout grant plente 
la ot maint riche garnement 
gauvains s en mervella forment 
de la richece que il vit 
et li chevaliers li a dit 
" sire ceste chanbre est mout bele 
entre vos et ceste pucele 
i girois ja n i avra plus 
damoisele fermez les us 
si faites son conmandement 
que je sai bien que itel gent 
n ont mie de presse mestier 
mes d itant vos voil chastoier 
que les cierges nen estaingniez 
que j en seroie mout iriez 
jo voil por ce l ai conmandé 
qu il voie vostre grant biaute 
quant vos giroiz entre ses braz 
si en avra graignor solaz 
et que vos veoiz son gent cors " 
lors se mist de la chanbre fors 
et la pucele l uis ferma 
mes sire gauvains se coucha 
cele est o lit revenue 
si s est lez lui cochiee nue 
onques proiere n i estut 
et cele tote la nuit jut 
entre ses bras mout docement 
la bese et acole sovent 
et si est tant avant alé 
qu il en feist sa volente 
quant ele dist " sire merci 
il ne puet pas aler issi 
je ne sui pas o vos sanz garde " 
gauvains de totes parz esgarde 
si n i vit nule rien vivant 
" bele " fait il " je vos demant 
que me dites qui me desfent 
a fere de vos mon talent " 
ele respont " j o vos dirai 
mout volentiers ce que j en sai 
veez vos cel branc qui la pent 
qui a cel entrecor d argent 
et lou pon et lou heu d or fin 
ceste chose pas ne devin 
que vos m orroiz ja ci conter 
ainz l ai veu bien esprover 
mes peres l ainme durement 
que il li ocist bien sovent 
de mout bons chevaliers de pris 
sachiez bien qu il en a ocis 
solement caienz plus de vint 
mes je ne sai don il li vint 
ja n entrera en ceste porte 
chevaliers qui vis en estorde 
mes peres biaus sanblant lor fet 
mes ja a si petit forfet 
ne lou prendra qu il ne l ocie 
garder l estuet de vilenie 
mout lou convient charroier droit 
maintenant an a pris lo droit 
s il entreprent de nule rien 
et se cil se garde si bien 
qu il ne soit de rien entrepris 
la nuit o moi cochier est mis 
lors est il venuz a sa mort 
savez por coi nus n en estort 
s il fait sanblant en nule guise 
de volente qui li soit prise 
de faire lo moi maintenant 
lou fiert parmi lou cors lo branc 
et se il viaut vers lui aler 
por prendre le et por oster 
tot par lui salt do fuerre fors 
si li done parmi lou cors 
et sachiez de voir que l espee 
est en tel maniere faee 
qu ele me garde toz jorz si 
ja par moi ne fussiez garni 
mais tant iestes cortois et sages 
que ce seroit mout granz domages 
si m en peseroit mais toz dis 
se por moi estiez ocis " 
or ne set gauvains que il face 
onques mais de si grant manace 
n oi parler jor de sa vie 
et si dote qu ele lou die 
por soi meismes garantir 
que il n en face son plaisir 
d autre part si s est porpensez 
qu il n en porroit estre celez 
que il ne fust par tot seu 
que il avroit o li geu 
tot sol nu a nu en son lit 
et si avoit por sol son dit 
laissié a faire son pleisir 
miaus vient il a anor morir 
qu a honte vivre longuement 
" bele " fait il " ce est neient 
puisque venuz sui jusque ci 
enfin voil estre vostre ami 
vos n en poez par el passer 
vos ne m en poez pas blasmer " 
fet ele " des or en avant " 
il est de li aprimiés tant 
que ele en a gité un cri 
et li brans do fuerre sailli 
se l fiert res a res do coste 
siqu il li a do cuir osté 
mes ne l a pas granment blecié 
outre a lou covertor percié 
et toz les dras desci au fuerre 
puis se fiert arriers en son fuerre 
gauvains remest tot esperdu 
si a son talent tot perdu 
lez li se jut tot esbahi 
" sire " fet el " por dieu merci 
vos quidiez que j ou deisse 
por ce que de vos me vousisse 
desfendre por tel achoison 
onques certes se a vos non 
a chevalier ne lou conte 
et sachiez que grant mervelle e 
que vos n iestes sanz nul resort 
trestot au premerain cop mort 
por dieu or vos gisiez en pes 
et si vos gardez desormes 
de tochier a moi en tel guise 
uns sages hom a tost enprise 
tel chose qui a mal li torne " 
gauvains remest pensis et morne 
qu il ne set conment se contiegne 
se dieus done qu il s en reviegne 
james arriere en sa contree 
ja ceste chose n iert celee 
que il ne soit par tot seu 
qu il avra sol a sol jeu 
a nuitiee o une pucele 
qui tant est avenanz et bele 
si que onques rien ne li fist 
ne de rien ne li contredist 
fors la manace d une espee 
qui de nelui n ert adesee 
si seroit mes toz jorz honi 
se el li eschapoit issi 
et si li font mout grant anui 
li cierge qu il voit entor lui 
qui rendoient mout grant clarte 
par que il voit sa grant biaute 
lou chief ot bloi et plain lo front 
et ses sorcis qui dogie sont 
les iauz vers lo nes bien assis 
et fres et coloré lo vis 
la boche petite et riant 
et lou col lonc et avenant 
les braz lons et blanches les mains 
et les costez soues et plains 
soz les dras la char blanche et tendre 
nus n i seust riens que reprendre 
tant ot lo cors jent et bien fet 
il s est vers li doucement tret 
conme cil qui n ert pas vilain 
ja li feist lou jeu certain 
quant l espee do fuerre salt 
lors li a fait un autre asalt 
do plat lo fiert parmi lo col 
a poi qu il ne se tient por fol 
mes l espee un poi chancela 
sor la destre epaule torna 
que do cuir li trencha trois doie 
et fiert en la coute de soie 
que une piece en a trenchiee 
puis s est en son fuerre fichiee 
quant gauvains se sentit navré 
en l espaule et ou coste 
et voit qu il ne puet a chief traire 
mout est dolanz ne set que fere 
et anui a de son deport 
" sire " fet ele " iestes vos mort 
damoisele " fet il " je non 
mes anuit mes vos doin un don 
que vous avez trives de moi 
sire " fet ele " par ma foi 
se eles fussent lors donees 
que eles furent demandees 
il fust or plus bel endroit vos " 
mout par fu gauvains angoissos 
et la damoisele autresi 
ne l uns ne l autres ne dormi 
ainz vellierent a tel dolor 
tote la nuit desi au jor 
vistement et tost se leva 
li ostes desqu il ajorna 
puis est en la chanbre venuz 
ne fu mie taisanz ne muz 
ainz apela mout durement 
et la damoisele erranment 
ovri l uis et puis est venue 
si s est lez lui couchiee nue 
et li chevaliers vint apres 
andeus les vit gesir en pes 
si lor demande que il font 
et mes sire gauvains respont 
" sire bien ja vostre merci " 
quant li chevaliers entendi 
que il parla si hautement 
sachiez que il fu mout dolant 
que mout estoit fel et eschis 
" conment " fet il " iestes vos vis 
par foi " fet mes sire gauvains 
" je sui trestoz delivre et sains 
sachiez que je n ai chose fet 
par coi je doie estre a mort tret 
et se vos en vostre meson 
me feissiez sanz achoison 
mal et anui ce seroit tort 
conment " fet il " si n estes mort 
mout m anuie quant vos vivez " 
puis est avant un poi alez 
si a a descovert veu 
la coute qui trenchiee fu 
et les linciaus ensanglentez 
" vasaus " fait il " or me contez 
delivrement dont cest sanc vint " 
et mes sire gauvins se tint 
qui pas mentir ne li voloit 
que nule achoison ne savoit 
don il bel covrir se peust 
que cil ne s en aperceust 
l ostes de parler se hasta 
" vassaus " fait il " entendez ca 
por droit noient lo me celez 
vos vousistes vos volentez 
de cele damoisele faire 
mes n en peustes a chief trere 
por lou branc qui lo contredist " 
et mes sire gauvains li dist 
" sire vos dites verite 
li branz m a en deus leus navré 
mes ne m a pas blecié forment " 
et quant li chevaliers entent 
que il n est pas navrez a mort 
" biaus sire " fait il " a bon port 
iestes venuz mes or me dites 
se vos volez eschaper quites 
vostre pais et vostre non 
de tel jent et de tel renon 
poez estre et de tel afere 
que toz vos bons m estouvra faire 
mes j en voil estre bien certain 
sire " fet il " j e non gauvain 
et sui nies au bon roi 
de ce soiez tot a seur 
que onques mon non ne chanjai 
par foi " fait l ostes " bien lo sai 
qu en vos a mout bon chevalier 
de nul mellor parler ne quier 
n a vostre per jusc a maogre 
n en tot lou roiaume de logre 
ne seroit il mie trovez 
savez conment j e esprovez 
trestoz les chevaliers do mont 
qui aventures querre vont 
peussent en cest lit gesir 
et toz les convenist morir 
un et un tantqu il avenist 
que toz li miaudres i venist 
li brans lo me devoit eslire 
car il n o devoit pas ocirre 
lou miaudre quant il i vendroit 
et si est esprovez a droit 
qu il vos a choisi au mellor 
et quant dieus vos a fet anor 
ne sai ne choisir ne veoir 
qui miaus doie ma fille avoir 
je la vos otroi et creant 
ne ja mal desci en avant 
avroiz nule garde de moi 
et si vos doins par bone foi 
a toz les jorz de vostre vie 
de cest chastel la saignorie 
s en faites vostre volente " 
lors l en a gauvains mercié 
qui mout en fu joianz et liez 
" sire " dist il " bien sui paiez 
de la pucele seulement 
de vostre or ne de vostre argent 
ne de ce chastel n ai je cure " 
lors se leverent a droiture 
entre gauvain et la pucele 
par lou pais vait la novele 
c uns chevaliers venuz estoit 
qui la pucele avoir voloit 
sor qui li branz s ert deus foiz tret 
que point de mal ne li ot fet 
et qui ainz ainz i vienent tuit 
mout ot o chastel grant deduit 
de dames et de chevaliers 
et fu mout riches li mengiers 
que li peres fist atorner 
mes je ne me voil demorer 
a aconter quel li mes furent 
mes assez mengierent et burent 
quant mengié orent a plente 
et li doblier furent osté 
cil lecheor dont mout i ot 
mostra chascuns ce que il sot 
li uns atenpre sa viele 
cil flauste cil chalemele 
et cil autres rechante et note 
ou a la harpe o a la rote 
cil list romanz et cist dist fables 
cil chevalier jeuent as tables 
et as esches de l autre part 
o a la mine o a hasart 
issi faite vie ont menee 
tot lo jor jusq a la vespree 
puis souperent a grant deduit 
assez i ot oisiaus et fruit 
et de bon vin a grant plente 
quant a grant joie orent soupé 
delivrement cochier alerent 
la pucele et gauvain menerent 
en la chanbre de maintenant 
ou il jurent lou soir devant 
et li ostes o aus ala 
qui de son gre les esposa 
puis mist ensanble sanz dongier 
la pucele et lo chevalier 
si s en issi et ferma l us 
que vos en diroie je plus 
la nuit a sa volente fete 
onques espee n i ot trete 
s il recovra pas ne m en poise 
a la damoisele cortoise 
a qui il ne greva noient 
issi demora longuement 
a tel joite et a tel revel 
mon saignor gauvains o chastel 
puis si est de ce porpensé 
que lonc tens i ot demoré 
que si parent et ses amis 
quidoient bien qu il fust ocis 
a l oste ala congie querre 
" sire " dist il " en ceste terre 
ai demoré tant longuement 
que mi ami et mi parent 
quident que je soie peri 
si demant la vostre merci 
lou congie de l aler arriere 
et si fetes en tel maniere 
cele damoisele atorner 
que j aie anor de li mener 
et vos qui la m avez donee 
quant je venre en ma contree 
qu en die que j ai bele drue 
et qu ele est de bon leu venue " 
li ostes li done congie 
et gauvains s en est repairié 
et la damoisele ensement 
ses palefrois fu richement 
atornez de frainc et de sele 
sus est montee la pucele 
et gauvains sor son cheval monte 
que vos feroie plus lonc conte 
ses armes prist qu il aporta 
au congie de l oste s en va 
liez et joianz de s aventure 
et quant fors de la porte vint 
la damoisele son frainc tint 
il li demande ce que doit 
" sire " fet ele " je ai droit 
que j e fet trop grant obliee 
sachiez que de ceste contree 
je m en irai mout a enviz 
sanz mes levriers que j ai noriz 
qui mout par sont et bons et biaus 
ainz ne veistes si isniaus 
et sont plus blanc que nule flor " 
lors s est mis gauvains el retor 
si va por les levriers poignant 
et l ostes li va au devant 
qui bien lo vit venir de loing 
" gauvains " dist il " por quel besoing 
estes vos si tost retornez 
sire " dist il " que obliez 
a vostre fille ses levriers 
si me dist qu el les a mout chiers 
et que sanz aus ne s en ira " 
et li ostes les apela 
si les bailla mout volentiers 
et gauvains a toz les levriers 
s en revet mout delivrement 
a la pucele qui l atent 
lors se resont acheminé 
et sont en la forest entré 
par ou il estoient venu 
lors ont un chevalier veu 
qui lou chemin venoit contr eus 
li chevaliers venoit toz seus 
mes il ert armez mout tres bien 
qu il ne li failloit nule rien 
de quanqu estuet a chevalier 
et seoit sor un bai destrier 
fort et isnel et remuant 
li chevaliers venoit errant 
tantque il vint d aus auques pres 
et gauvains lou quida en pes 
saluer et puis lui enquerre 
qui il estoit et de quel terre 
mes cil qui ot autre pense 
a lou cheval esperonné 
si durement qu il se lanca 
et onques un mot ne sona 
entre la pucele et gauvain 
si l a prise parmi lo frain 
puis si revet mout tost arriere 
et cele sanz autre proiere 
s en vet delivrement o lui 
se gauvains ot ire et anui 
quant il l en voit issi mener 
il ne fet mie a demander 
car il n ot arme o lui portee 
fors escu et lance et espee 
et cil qui bien estoit armez 
forz et granz et sorquidez 
si ot vers lui mal jeu parti 
et neporquant conme hardi 
point gauvains vers lui lo destrier 
por la pucele chalongier 
" vasaus " fet il " grant vilenie 
avez fet qui avez m amie 
saisie si estroitement 
mes or fetes un hardement 
tel conme je deviserai 
vos veez mout bien que je n ai 
fors sol ma lance et mon escu 
et lou branc au coste pendu 
je vos conmant a desarmer 
tantque nos soions per a per 
si ferez mout grant cortoisie 
et se vos par chevalerie 
la poiez vers moi conquerre 
si soit vostre sanz autre gerre 
et se vos ce ne volez fere 
soiez cortois et debonaire 
si m atendez desoz ces charmes 
g irai enprunter unes armes 
ca arrier a un mien ami 
et quant g iere d armes garni 
je revenrai de maintenant 
et se vos d iluec en avant 
la poez conquerre vers moi 
sanz mautalant la vos otroi 
issi de voir lo vos creant " 
et cil respont de maintenant 
" ja a vos n en iert congie pris 
et se g i ai de rien mespris 
ja ne vos en querrai pardon 
se vos dou mien me faites don 
mout par avez grant poeste 
por ce que iestes desarmé 
que vos n o taigniez a forfet 
vos iert ja un jeu parti fet 
vos dites qu ele est vostre drue 
por ce qu ele est o vos venue 
et je redi que ele est moie 
or la meton en cele voie 
si aille chascuns de sa part 
puis soit do tot en son esgart 
lo quel ele ainme plus de nos 
et s el s en vialt aler o vos 
je la vos creant et otroi 
s ele s en vialt venir o moi 
donc est il droiz qu ele soit moie " 
gauvains bonement li otroie 
qui tant la creoit et amoit 
qu a escient de voir quidoit 
qu el n ou laissast por tot lo mont 
atant la lessent si s en vont 
et se traient un poi en sus 
" bele " font il " or n i a plus 
do tot est a vostre plaisir 
au quel vos vos voudroiz tenir 
car nous l avons acreanté " 
ele a l un et l autre esgardé 
primes celui et puis gauvain 
qui bien quidoit estre certain 
d avoir la tot seurement 
et si se mervelloit forment 
sol de ce qu el se porpensot 
mes la pucele qui bien sot 
conment gauvains se puet aidier 
revialt savoir do chevalier 
conment il est preu et vaillant 
sachiez trestuit petit et grant 
quiqu en rie ne quiqu en gronde 
n a gaires nule feme o monde 
s ele estoit drue et moillier 
a tot lo mellor chevalier 
qui soit jusqu en inde major 
ja par lui n avroit tele amor 
que s il n estoit preuz en l ostel 
qu el lou prisast un dor de sel 
vos savez bien de quel proece 
or oez de si grant laidece 
que cele damoisele fist 
en la garde celui se mist 
qu ele de rien ne conoissoit 
quant mes sire gauvains ce voit 
sachiez qu il en fu mout marri 
qu ele l ot de son gre guerpi 
mes tant estoit et preu et sage 
et si cortois et si resnable 
que onques mot ne li sona 
ja soit ce que mout li pesa 
et li chevaliers li a dit 
" sire " fet il " sanz contredit 
doit la damoisele estre moie 
ja dieus " fet gauvains " ne me voie 
quant je contredit i metrai 
ne quant je ja m en conbatrai 
de chose qui de moi n a cure " 
adonc s en vont grant aleure 
la pucele et li chevaliers 
et gauvains a toz les levriers 
s en va en la soe contree 
la pucele s est arestee 
tantost enz o chief de la lande 
et li chevaliers li demande 
por qu ele s est aresteue 
" sire " fet el " ja vostre drue 
ne serai a jor de ma vie 
desique je soie saisie 
de mes levriers que je la voi 
que cil vassaus en moinne o soi " 
et il li dist " vos les avrez " 
puis s escrie " estez estez 
sire vassus je vos conmant 
que vos n ailliez plus en avant " 
puis vint a lui toz abrivez 
" vassaus " dist il " por coi menez 
les levriers quant il vo ne sont " 
et mes sire gauvains respont 
" sire " fait il " j es taing a miens 
et se nului i clainme riens 
conme miens les m estuet desfendre 
et se vos en voliez prendre 
lou jeu parti que me feistes 
quant enmi lo chemin meistes 
la damoisele por choisir 
au quel el se voudroit tenir 
volentiers le vos souferroie " 
et li chevaliers li otroie 
que volentiers cel jeu prendra 
car conme fel se porpensa 
se li levrier o li vendront 
que sanz estor li remandront 
et si pot estre bien certain 
s il s en aloient a gauvain 
que delivrement les toudroit 
ausi con il ore feroit 
lors les ont o chemin lessiez 
quant il se furent esloigniez 
si les a chascuns apelez 
et il sont droitement alez 
a gauvain que il conoissoient 
por sol tantque veu l avoient 
chies lou pere a la damoisele 
gauvains joist et apele 
car mout est liez que il les a 
et la pucele araisona 
lo chevalier enesloupas 
" sire " fet ele " ja plain pas 
n irai o vos se dieus me voie 
desique je saisie soie 
de mes levriers que je ain tant " 
et il respont " sanz mon creant 
n es en puet il mie mener " 
puis avoit dit " lessiez ester 
vasaus que vos n en menrez mie " 
et gauvains dist " c est vilenie 
se vos en desdites ensi 
mes je sui des levriers saisi 
si vindrent a moi de lor gre 
ja li sires de maiste 
ne m ait quant je lor faudrai 
la damoisele vos lessai 
por sol tantque a vos se tint 
qui moie estoit et o moi vint 
dom me devez vos sanz dongier 
par raison les levriers laissier 
quant il sont mien et o moi vindrent 
et de lor gre a moi se tindrent 
une chose sachiez de voir 
et se l poez par moi veoir 
se vos volez tot son plaisir 
a cele pucele aconplir 
vos avroiz de li corte joie 
je voil mout bien qu ele m oie 
que sachiez tant con el fu moie 
que ses bons li aconplisoie 
or voiez con el m a servi 
il ne va pas de chien issi 
con de feme ce sachiez bien 
une chose sachiez de chien 
ja son mestre qui norri l a 
por estrange ne changera 
feme a mout tost guerpi lo suen 
s ne li conplist tot son buen 
si est mervelle de tel change 
qui lou suen laisse por estrange 
li levrier ne m ont pas gerpi 
dont puis je bien prover issi 
ja n en sere desdiz de rien 
que nature et amor de chien 
valt miauz que de feme ne fait 
vasaus " fait il " li vostre plait 
ne vos puet ici rien monter 
s orendroit n es lessiez ester 
gardez vos que je vos desfi " 
lors a gauvains l escu saisi 
si l a devant son piz sachié 
puis s est l uns vers l autre eslessié 
tant con chevaus li pot randir 
si lou feri par tel air 
desus la bocle en l escu taint 
que pecoié li a et fraint 
si qu en volerent li troncon 
loing et haut lo giet d un bozon 
et gauvains l a apres feru 
o premier qartier de l escu 
si durement si con moi sanble 
que lui et lou cheval ensanble 
abati en une charriere 
cil chai en une toiere 
entre les cuisses son destrier 
et gauvains trait lou branc d acier 
tot maintenant sor lui guenchi 
a l ainz que il pot descendi 
si l a contre terre as poinz pris 
grant cop lou fiert parmi lo vis 
et o chief si que tot l estone 
tote sa force i abandone 
car mout lou het por lo meffet 
et por l anui qu il li a fet 
mout lou laidist et mout lo grieve 
lou pan do hauberc li solieve 
si li a maintenant botee 
parmi les flans sa bone espee 
lors lou let quant vengiez se fu 
cheval ne hauberc ne escu 
ne voust il onques regarder 
ainz va les levriers apeler 
que il avoit forment amez 
que bien se sont vers li provez 
et puis cort penre son destrier 
qui par lou bois vet estraier 
vistement l a ataint et pris 
onques par li ne fu requis 
estriers ainz sailli en la sele 
" sire " ce dist la damoisele 
" por dieu et por anor vos pri 
que vos ne me lessiez ici 
que ce seroit grant vilenie 
se je sui fole et esbahie 
n o me devez a mal torner 
que je n osoie o vos aler 
tel paor oi quant je vos vi 
si povrement d armes garni 
et cil ert armez si tres bien 
qu il ne li failloit nule rien 
bele " fait il " ce est neiant 
pou vos vaut vostre covrement 
rien ne valt ceste coverture 
tel foi tel amor tel nature 
puet len sovent trover en feme 
qui autre blef que il n i same 
voudroit recoillir en sa terre 
et cil qui en feme vialt querre 
fors sa nature n est pas sage 
toz jorz l ont eu en usage 
puisque dieus fist la premerainne 
qui de les servir plus se painne 
et plus lor fait bien et anor 
plus s en repent au chief do tor 
et qui plus les anore et sert 
plus s en corrouce et plus i pert 
la pitiez ne vos venoit mie 
de garder m anor et ma vie 
ainz vos venoit tot d autre chose 
li vilains dist a la parclose 
voit len con tote riens se prueve 
cil qui fainte et fause la trueve 
et la cherist et ainme et garde 
ja puis dieus ne l ait en sa garde 
or gardez vostre conpaignie " 
atant l a sole deguerpie 
si qu il ne sot qu ele devint 
a son droit chemin s en revint 
de s aventure a mout pensé 
tant a par la forest erré 
qu au vespre vint en son pais 
grant joie en firent si ami 
lo quidierent avoir perdu 
s aventure si con el fu 
lor a de chief en chief contee 
mout volentiers l ont escoutee 
a premiers bele et perillose 
et apres laide et anuiose 
por s amie que il perdi 
et puis con il se conbati 
por les levriers a grant meschief 
ensi fina tot a un chief 
