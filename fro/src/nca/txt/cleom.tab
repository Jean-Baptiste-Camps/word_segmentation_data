en non de dieu le creatour 
qui nous doinst par sa grant doucour 
que les ames li puissons rendre 
vorrai a rimoiier entendre 
je qui fis d ogier le danois 
et de bertain qui fu ou bois 
et de buevon de conmarchis 
ai un autre livre rempris 
mout merveilleus et mout divers 
dieus doinst que teus soit chascuns vers 
que blasmés n en soie et repris 
mout est l estoire de grant pris 
et a oyr mout gracieuse 
tant est diverse et merveilleuse 
que je croi c onques nus n oy 
si diverse comme cesti 
je m esmai forment de l emprise 
conment l aie bien a chief mise 
mais ce me fait reconforter 
que me daignierent conmander 
que je ceste estoire entendisse 
et a rimer l entrepreisse 
deus dames en cui maint la flour 
de sens de biaute de valour 
leur nons ne vueil en apert dire 
car leur pais aim et dout leur ire 
si que bien sai que je morroie 
de duel se fait ne dit avoie 
riens fors leur plaisir et leur gre 
pour ce seront leur non nonmé 
se je puis si couvertement 
k entendre ne puissent la gent 
les nons d eles quant les liront 
s on ne leur moustre ou li non sont 
la fin de ce livre cerchiés 
se vous les nons trouver cuidiés 
des dames dont m oés parler 
la sont la les couvient trouver 
la les querés se vous voulés 
bons jours leur soit hui ajornés 
et demain et apres aussi 
leur aviengne ce que je di 
dieus en ces deus dames assist 
tant de bonte quant il les fist 
et de biaute k a souaidier 
i porroit on petit aidier 
car il n i faut par verite 
chose qui afiere a biaute 
sage et courtoise et debonaire 
est chascune car examplaire 
puet on de tous biens prendre en eles 
tant par sont et bonnes et beles 
des ore mais vueil conmencier 
ceste matere aprochier 
car j en ai tel conmandement 
que n i doi metre longuement 
mout me tieng a boneure 
quant tes dames m ont conmandé 
de faire chose qui leur plaise 
liez en doi bien estre et a aise 
et vous dirai raison pour quoi 
joie de cuer avoir en doi 
pour ce que n ai sens don seusse 
venir a chief se je n eusse 
en leur dous conmant pris l avis 
de l uevre que je vous devis 
dames de si tres grant hautece 
qu eles sont firent gentillece 
quant me daignierent conmander 
et certes mout en doi amer 
humilite par cui le firent 
par li fu ce qu eles me dirent 
k a faire empreisse ce livre 
dieus se il li plaist m en delivre 
en tel maniere et en tel point 
que ja de mesdit n i ait point 
car seur tous vices sans mentir 
doit on le mesdire hair 
et a ce a bonne raison 
car mesdis muet de traison 
et cil qui en traison maint 
ce sevent bien maintes et maint 
n a part en dieu ne dieus en lui 
or gart dieus de honte et d anui 
ceaus qui mainent en loiaute 
et me doinst por sa volente 
que je puisse venir a chief 
de recorder de chief en chief 
la tres plus merveilleuse estoire 
qui onques fust mise en memoire 
bien doit estre en autorite 
pour ce qu ele est de verite 
estraite dou tans ancien 
des le tans deoclesien 
dire le vous vorrai briement 
vez en ci le conmencement 
es estoires dou roi d espaigne 
trueve on que uns rois de sartaigne 
fu jadis qui caldus ot non 
poissans fu et de grant renon 
enfans ot mais ne sai pas quans 
mais bien sai que a celui tans 
ot en espaigne une pucele 
qui avoit non done ynabele 
plus bele ne couvenist querre 
hoirs fu de trestoute la terre 
d espaigne et de tout le pays 
sage fu en fais et en dis 
caldus li rois qui mout fu ber 
la fist requerre et demander 
pour un sien fill et ainsi vint 
que li mariages avint 
marcadigas a non avoit 
sages et biaus et preus estoit 
et larges et courtois et frans 
mout par furent les noces grans 
car arreees telement 
furent qu il afiert a tel gent 
ne s entramerent pas a gas 
ynabele et marcadigas 
mais com amis et conme amie 
mout menerent honneste vie 
cil d espaigne mout honnorerent 
roi marcadigas et amerent 
car mout fu sages et vaillans 
et a toute honnour entendans 
et dous et courtois et loiaus 
et dou cors hardis et vassaus 
a point sot donner et prometre 
et largement ens es bons metre 
une teche en son cuer manoit 
tele que ades li sambloit 
qu il ne povoit trop honnorer 
les bons ne trop dou sien donner 
gent estraite de vilonnie 
n amoit point en sa conpaignie 
ains i amoit les chevaliers 
les damoisiaus les escuiers 
qui de lignage erent gentil 
tel gent entour lui amoit il 
car tel gent couvoitent tous jours 
l onneur et le preu leur seignours 
tel gent pour leur seignours morroient 
la ou li vilain s enfuiroient 
car li vilains par droit ne crient 
honte quant de vilain lieu vient 
ne vilain ne sevent cremir 
honte quant il cuident morir 
dont n afiert pas que li vilain 
aient nul grant prince en leur main 
riches vilains ne serviroit 
jamais se son preu n i savoit 
car sa nature a ce le coite 
que plus a et il plus couvoite 
pou li touche de quel part viengne 
avoirs maisk a son oes le tiengne 
pour ce marcadigas haoit 
les vilains et gentis amoit 
car bien savoit que li gentis 
feroit vilonnie a envis 
li haus hom mout folement oevre 
qui grant conseil vilain descuevre 
car qui par vilain veut ouvrer 
de s onnour bien doit meserrer 
car ja vilain ne loeront 
nule honnour puisqu il i verront 
que seur aus en puist escheoir 
perieus ne de cors ne d avoir 
car pieca c on dist ce proverbe 
de pute racine pute herbe 
et si redist on a la fois 
ades reva li leus au bois 
bon fait entour lui avoir gent 
qui aiment mieus honnour k argent 
cis rois en haute honnour monta 
pour ce que les gentis ama 
les bons sot bien vers lui torner 
et mout les sot bien honnorer 
et dou sien largement donnoit 
chascun selonc ce qu il valoit 
ainsi le fist cil rois adont 
et se li roi qui ore sont 
et li prince ainsi le faisoient 
je croi bien que mieus en vaurroient 
de sa fenme dirai un mot 
done ynabele qui ainc n ot 
son cuer saoulé d onnour faire 
dame fu de tres bon afaire 
les povres gentis damoiseles 
et les orphelines puceles 
et les dames desconseillies 
estoient par li adrecies 
et leur fist mainte grant bonte 
car plaine estoit d umilite 
et de pitie et de doucour 
et de sens apensé d onnour 
car largece la conronnee 
fu en son cuer enracinee 
le roi ama mout et chieri 
et li rois l ama mout aussi 
la premiere annee orent il 
ce tesmoigne l estoire un fil 
tel ainsi com je truis lisant 
que plus preus ne puis ne devant 
ne fust trouvez en nul pays 
ne qui d armes si tres grant pris 
eust ce sachiez com cil ot 
si com la mer la terre clot 
forsque judas macabeus 
et hector de troies sans plus 
mais a ces deus n aatiroie 
nului k a envis mentiroie 
biaus et gens et nobles et nes 
fu et ot non cleomades 
je ne cuit pas que plus courtois 
veist onques princes ne rois 
que il estoit n en doutés mie 
k ains une seule vilonnie 
ne dist ne ne fist a nului 
tant par avoit franchise en lui 
et fine debonairete 
et sens norri en loiaute 
de tout bien fu si entechiés 
qu n i failli riens ce sachiés 
si tost que il pot chevauchier 
le fist ses peres envoiier 
en grece et aprendre grijois 
quant grieu sot pour savoir tiois 
vint a couloigne en alemaigne 
avoec lui avoit grant conpaigne 
de barons et de chevaliers 
de damoisiaus et d escuiers 
k a lui ert bien aferissant 
qu il menast noble vie et grant 
a ce tans c est veritez fine 
avoit non couloigne agrapine 
en cel pays tant demora 
qu il sot tyois lors s en ala 
ou roiaume de france droit 
que on adont gaule nonmoit 
pour aprendre sens et honnour 
et ce qu il afiert a valour 
fu lonc tans en celui pays 
car en es anciens escris 
trueve on que tous iours a esté 
france la flours et la purte 
d armes d onnour de gentillece 
de courtoisie et de largece 
ce est la touche et l examplaire 
de ce c on doit laissier et faire 
tant amenda cil damoisiaus 
que nus mieudres ne nus plus biaus 
ne fust en nul pays trouvés 
ne de toutes gens si amés 
en france demoura lonc tans 
n ai pas nonmé tous les enfans 
qu ot marcadigas li gentis 
de done ynabele au cler vis 
trois filles orent dont l ainsnee 
fu elyador apelee 
et l autre ot non feniadisse 
qui n estoit ne laide ne nice 
mais bonne et bele et ensaignie 
si que de tous biens fu garnie 
et la tierce avoit non marine 
qui tant par avoit biaute fine 
que nature faire le sot 
qui le fist au mieus qu ele pot 
si gentement estoit taillie 
que se on l eust souhaidie 
car en li former a droiture 
mist dieus entierement sa cure 
nature riens n i oublia 
car je croi dieus li conmanda 
pour ce n i osa oublier 
rien que dieus li volt conmander 
et ele fist si le conmant 
qu ele fu bele et avenant 
tant amenderent et tant crurent 
les trois sereurs que eles furent 
d aage tel que par raison 
peust chascune avoir baron 
de leur teches vous parlerai 
au plus briement que je porrai 
bien vous puis dire au premier mot 
que nule d eles teche n ot 
qui ne fust toute de bonte 
or revenrai a leur biaute 
dont le voir dirai se je puis 
selonc ce k en l estoire truis 
si bele en espaigne n avoit 
que toute la mains bele estoit 
de chascune deviserai 
la biaute au mieus que porrai 
l ainsnee fu bele et plaisans 
sage et courtoise et avenans 
et de maniere fu et d estre 
tel conme pucele doit estre 
cors et menbres ot si faitis 
que se a droit le vous devis 
je ne croi que en li fausist 
rien qui par droit aferesist 
a damoisele noble et gente 
et s ert d assez joene jouvente 
vint trois ans ot la pucele 
or est drois que je vous espele 
la biaute de sa suer seconde 
blanche fu et vermeille et blonde 
sachiez qu ele ot vint deus ans 
et pres ert plus bele deus tans 
que cele que j ai devisee 
or vous dirai de la mainsnee 
briement parmi le bois m en vois 
ce fu la plus bele des trois 
de trestout bien fu ses cuers plains 
vint ans avoit ne plus ne mains 
a mon povoir moustré vous ai 
de chascune ce que j en sai 
des ore mais seroit saison 
que je moustrasse la raison 
quoi cleomades estoit 
si preus que chascuns le prisoit 
et que tout s en esmerveilloient 
cil qui de lui parler ooient 
de ce sai bien la verite 
mout longuement avoit esté 
li rois marcadigas en guerre 
car tolir li vorrent sa terre 
cinc roi qui a lui marchissoient 
poissant furent et mout avoient 
seur marcadigas grant envie 
pour ce qu il menoit tele vie 
de la terre que il tenoit 
que chascuns s en esmerveilloit 
pou parloit on se de lui non 
tant par estoit de grant renon 
sens honnour valour et noblece 
humilite pitie largece 
debonnairete courtoisie 
ot tous jours en sa conpaignie 
hardis et de seur corage 
fu mout et de fier vasselage 
li cinc roi dont je ci parol 
firent que musart et que fol 
qui moustrerent leur cruaute 
a home de si grant bonte 
mais ce fist envie la male 
qui en enfer mainte ame avale 
par envie enprent on souvent 
ce dont on trop tart se repent 
cil roi tout ensamble jurerent 
sor marcadigas assamblerent 
mout longuement le guerrierent 
lui et sa gent mout traveillierent 
et li firent maint grant damage 
mais com hom de grant vasselage 
se tint contre ses anemis 
mais mout l orent arriere mis 
de sa terre k essillié orent 
dou pis li firent que il porent 
tout li cinc roi sans nul deport 
n i regardoient droit ne tort 
car mout avoient grant desir 
de leur volente acomplir 
et quant rois marcadigas vit 
qu il li faisoient tel despit 
que sa terre a essil metoient 
et sa povre gent destruisoient 
sachiez que mout pres li touchoit 
mai par tout estre ne povoit 
car de toutes pars l assailloient 
cil cinc roi qui le guerrioient 
maintes fois leur vint au devant 
mainte envaye forte et grant 
leur fist marcadigas souvent 
car mout deffendoit aigrement 
lui et sa gent et son pays 
com chevaliers preus et eslis 
un message as cinc rois tramist 
et de par lui savoir leur fist 
k a un d aus combatre vorroit 
le quel que il mieus lor plairoit 
ou au plus vaillant de lor gent 
cors a cors et par tel couvent 
que se cil a cui combatroit 
par ses armes le conqueroit 
k espaigne lairoit a tous jours 
ne mais n i seroit ses retours 
et se cil est par lui conquis 
qu il voisent fors de son pays 
ce pour quoi tel chose manda 
ce fu pour la pitie qu il a 
de sa gent qu il voit essillier 
ne n a povoir de l adrecier 
car mout avoient grant povoir 
cil cinc roi ce sachiez de voir 
quant li roi ce mant entendirent 
leur avantage pas ne virent 
en ce car trop estoit vaillans 
rois marcadigas et poissans 
et pour ce li ont remandé 
que se bataille a jour nonmé 
veut prendre a terme de deus mois 
que chascuns d aus se tenra quois 
et que riens ne li forferont 
dusques atantque il venront 
tout droit au jour de la bataille 
car bien cuident que ce lor vaille 
car bien trois tans de gent avoient 
que tout li espaignol n estoient 
marcadigas leur remanda 
k a celui jour se combatra 
a aus ce sachent par verte 
donnee en fu la seurte 
si que ambesdeus les parties 
s en tinrent tres bien a paiies 
en tel point iluec demorerent 
et les nouveles s en alerent 
en maint pays tantqu il avint 
que a cleomades en vint 
la nouvele la il manoit 
el roiaume de france droit 
quant cele nouvele oy ot 
au plus tost que il onques pot 
s esmut pour aler cele part 
k a envis quiteroit sa part 
de deffendre ce dont devoit 
estre sires quant dieu plairoit 
ie croi k ains hom de si pou d ans 
selonc le point de celui tans 
eust tel force com cil ot 
que vint cinc ans sans plus n ot 
adont ert pour enfes tenus 
cil qui n avoit trente ans ou plus 
de tous jeus ou apartenoit 
force et vigour tous ceaus passoit 
qui de tel jeu s entremetoient 
li pluseur mout se merveilloient 
que il qui si joenes estoit 
tel force et tel vigour avoit 
a paines trouvast on nului 
plus bel ne plus apert de lui 
cleomades tant esploita 
qu il vint en espaigne droit la 
ou li rois ses peres estoit 
et quant marcadigas le voit 
savoir povez grant joie en ot 
et quant ses fieus salué l ot 
ainsi com il apartenoit 
conme cil qui tout bien savoit 
droit vers sa mere s en ala 
li et ses sereurs salua 
la endroit fu bien le sachiez 
souvent acolez et baisiez 
mout tres grant joie li faisoient 
k en lonc tans veu ne l avoient 
de sa venue grant joie orent 
cil dou pays quant il le sorent 
quant leur damoisel ont veu 
si bel si gent si parcreu 
si courtois et si afaitié 
que il ert mout en furent lie 
quant cleomades son point vit 
de parler a son pere a dit 
que il le face chevalier 
de ce ne se veut plus targier 
que chevaliers ne soit sans faille 
car estre veut a la bataille 
ce ne lairoit pour tout l avoir 
c on li porroit ramentevoir 
marcadigas li debatoit 
pour ce que trop joenes estoit 
et cil dist bien certainement 
que chevaliers outreement 
sera dedens cele journee 
que la grant bataille est nonmee 
et dist bien qu il ne s en tenroit 
pour plain val d or s on li donnoit 
sachiez k au roi vint mout a gre 
quant vit la bonne volente 
que ses fieus avoit de bien faire 
ne l en volt plus dire contraire 
ains dist chevalier le fera 
puisque tel volente en a 
par si k en couvent li aroit 
que vers les bons larges seroit 
car grans princes ne puet avoir 
tres haute honnour tant ait d avoir 
s il ne set les bons honnorer 
et dou sien largement donner 
car ne vaut riens princes eschars 
s il avoit d or charchié mil chars 
cleomades avant passa 
et li dist que larges sera 
or ne s esmait de ce noient 
car il li tenra bien couvent 
' biaus fieus " dist il ' dieus vous en oie 
et vous tiengne en la droite voie 
des bons honnorer et servir 
et de leur service merir " 
tantost fist li rois conmander 
que on feist tost arreer 
cotes de dras d or et mantiaus 
pour trois cens chevaliers nouviaus 
et chascun armes et destrier 
veut c on leur face apareillier 
pour amour de ce k adouber 
veut son fill et armes donner 
tost fu la besoigne arreee 
puisque li rois l ot conmandee 
chevalier furent au tiers jour 
sachiez que mainte grant honnour 
y ot faite et maint don donné 
don n i furent pas oublié 
ains i furent bien en saison 
donné y ot maint riche don 
la feste fu et bele et grant 
et li jours aloit aprochant 
que la bataille estre devoit 
d ambesdeus pars vinrent la droit 
ou estre devoit la bataille 
lacié y ot mainte ventaille 
et mainte fort broigne endossee 
s i ot mainte trenchant espee 
et maint hiaume cler reluisant 
et mainte ensaigne flamboiant 
et mainte targe et maint escu 
et mainte lance a fer agu 
et maint dart et maint roit espier 
et maint gauelot pour lancier 
maint chevalier riche et poissant 
y ot et maint cheval corant 
cleomades sor un destrier 
seoit fin et fort et legier 
les armes son pere a label 
portoit qui molt li sirent bel 
et estoient d un vert dyaspre 
li label et mout trouvoit aspre 
le cheval sor quoi il seoit 
si a point afrenés estoit 
que tournans estoit a son gre 
et mouvans tout a volente 
en armes ert mout bien seans 
et gracieus et avenans 
apers ert et amanevis 
sachiez ne l vit pas a envis 
ses peres mais mout li plaisoit 
la maniere k en lui avoit 
car mout ert bien aparissant 
k en lui avroit home vaillant 
ses batailles a ordenees 
marcadigas et arreees 
trois batailles fist de sa gent 
mout les ordena bel et gent 
bien et a droit leur devisa 
conment l une apres l autre ira 
en chascune bataille aloit 
de bien faire les semonnoit 
en la premiere son fill mist 
tout aviseement le fist 
car bien a son samblant veoit 
que ses cuers a honnour baoit 
mout tres a droit le chastia 
' biaus fieus " fait il ' or i parra 
se hui mousterrés que c est voirs 
que d espaigne soiez drois hoirs " 
cleomades li respondi 
' sire " fait il ' je vou afi 
que je ferai tout mon povoir 
que on me tiengne pour vostre hoir 
car se je faz bien on dira 
c est vos fieus qui ce fait avra 
et se autre chose en faisoie 
vos fieus pas a droit ne seroie 
et pour ce me vorrai pener 
de non de tel pere sauver 
il n i a que dou chevauchier 
et des anemis aprochier 
car j espoir que bien deffendrons 
l onnour que nous tenir devons " 
quant marcadigas l entendi 
trestous li cuers l en esjoi 
quant de son fill ot tel confort 
s il en ot joie n ot pas tort 
a sa gent dist qu il chevauchassent 
le pas sor frain et si pensassent 
que cil qui pert son heritage 
par laschete fait grant folage 
' folement se sont embatu 
cil qui ci sont seur nous venu 
car seur no droit nous deffendons 
par quoi dieu en ayde avons 
et en deffendant son pays 
doit chascuns hom valoir aus dis 
ou plus ce vous di je voir 
au besoing doit li biens paroir 
chascuns ait seure esperance 
car dieus sera en nostre aidance " 
ainsi sa gent amonnestoit 
marcadigas et chevauchoit 
en conroi ordeneement 
mout chevauchoient noblement 
ce fu a une matinee 
mainte ensaigne desvolepee 
y ot au vent et maint penon 
s i ot maint escu maint blazon 
et maint riche hiaume luisant 
et maint chevalier desirant 
d acroistre le non lor seignour 
et d aquerre non de valour 
de deffendre leur herites 
sambloit chascuns entalentés 
sagement et bel chevauchoient 
com gent qui d armes duit estoient 
les batailles l une apres l autre 
le petit pas lance sor fautre 
escus as couls hiaumes laciez 
en l avant bataille estoit chiez 
cleomades cui mout tardoit 
que l estours assamblés n estoit 
la seconde apres lui sivant 
menerent doi frere vaillant 
li uns avoit non fercatas 
et li autres helyadas 
bel et preu et loial estoient 
de guerre ambedui mout savoient 
li uns portoit armes vermeilles 
a deus blanches passans oueilles 
li autres teles les portoit 
maisque labiaus bleus i avoit 
qui mout tres bien i avenoient 
li dui frere mout s entramoient 
dont ne faisoient pas folage 
et cil qui tienent cel usage 
font que sage et com avisé 
souvent en ont esté blasmé 
frere quant il se descordoient 
et encore demain feroient 
bien en doivent estre maint fort 
frere quant ne sont d un acort 
en l arriere bataille fu 
marcadigas qui tant valu 
que nus hom povoit plus valoir 
or vous vorrai amentevoir 
de ceaus qui sont a l autre les 
ou maint en ot qui bien armés 
estoit et seur corant destrier 
mainte baniere baloier 
i veissiez et mainte ensaigne 
l uns d aus moustre l autre et ensaigne 
la gent marcadigas venir 
lors veissiez les rens fremir 
cinc batailles faites avoient 
vers marcadigas aprochoient 
le passet rengié et serré 
mais n ai encor pas devisé 
qui les cinc batailles guioit 
chascuns des rois une en avoit 
la premiere ot garsianis 
cil estoit mout entalentis 
de ceaus d espaigne faire mal 
et estoit rois de portingal 
c ert la bataille ou chief devant 
espaignol vont mout manecant 
et mout leur tarde k assamblé 
ne sont a aus et ajousté 
seurement vont aprochant 
les espaignos et mout jurant 
que s il les truevent n iert pas gas 
mar virent roi marcadigas 
plain erent d outrageus bobant 
l autre bataille apres sivant 
menoit li rois bondars li gris 
de gascogne ert nés et norris 
et si en estoit rois clamés 
c estoit de tous li mieus montés 
seur un cheval liart seoit 
tel que meilleur ne couvenoit 
car fins ert et seurs et fors 
pour sus combatre cors a cors 
ne nul meillour cheval de guerre 
ne trouvast on en nule terre 
la tierce bataille guia 
galdas des mons qui bien cuida 
celui jour destruire espaignos 
mais on dist cuidiers fu uns sos 
cil ert sires des toulousans 
c ert adont uns roiaumes grans 
de bourdiaus dusqu a montpellier 
ot toute la terre a baillier 
bien ert sa bataille estofee 
de gent noblement arreee 
bien cuidoient cel jour conquerre 
marcadigas lui et sa terre 
la quarte bataille menoit 
uns rois qui grant desir avoit 
que li estours fust assamblés 
d arragonne fu rois clamés 
et ot non agambars li lons 
ainsi k en escrit le trouvons 
cil recuidierent mout bien faire 
sor ceaus d espaigne lor afaire 
la quinte ot rois sormans li rous 
cil estoit li plus fel d aus tous 
et qui plus savoit de malice 
rois fu dou regne de galice 
par lui fu premiers conmencie 
icele guerre et atisie 
quels armes orent li cinc roi 
deviserai si com je croi 
a droit si com l ai entendu 
garsianis portoit l escu 
dyaspreé de vert et de jaune 
a une noire teste d aune 
et la teste estoit coronnee 
d une coronne a point ouvree 
de gueules qui bien i seoit 
et agambars li lons portoit 
l escu d or palé de vermeill 
en toute l ost n ot son pareill 
de longueur ne de grande taille 
cil desiroit mout la bataille 
de gueules et de vert partis 
ert li escus bondart le gris 
et i avoit d or un lion 
passant a teste de mouton 
armes portoit mout desguisees 
sormans li rous mais devisees 
les vous arai assez briement 
l escu d or a un vert serpent 
portoit et ot eles vermeilles 
li serpens et bleues oreilles 
et ot aussi la teste bleue 
et ot blans pies et noire keue 
c erent ses armes vraiement 
galdas des mons l escu d argent 
portoit a trois coronnes noires 
a une ourle de verdes poires 
ja avoient tant esploitié 
d ambesdeus pars et chevauchié 
que entre aus n avoit c un biau plain 
veoir se porent tout a plain 
quant les batailles s entrevirent 
sachiez que d ambes pars fremirent 
cleomades vit aprochier 
les anemis sans plus targier 
dist a sa gent que il brochassent 
et k a ces premiers assamblassent 
et si tost qu il les ot semons 
chascuns feri des esperons 
mais devant tous pres d une archie 
s en venoit la lance enpoignie 
cleomades mout fierement 
conme hom plain de grant hardement 
le premerain qu il encontra 
de coup de glaive le porta 
a la terre mort estendu 
dou troncon a si referu 
un autre que il l abati 
de cel poindre trois en chei 
qui onques puis n orent sante 
lors a le bon destrier hurté 
des esperons et trait l espee 
qui ert trenchans et aceree 
enmi les anemis s embat 
trenche et coupe et fiert et abat 
hiaumes escus targes blazons 
nes et visages et mentons 
ne povoit nus hom soustenir 
les grans coups qu il povoit ferir 
tost fu redoutés malement 
apres lui assamblent sa gent 
qui durement conforté sont 
de ce que tel chevetaine ont 
ainsqu il fussent par assamblé 
en ot maint a terre porté 
qui onques puis ne releva 
la seconde bataille ala 
assambler mout hardiement 
com gent de grant apensement 
et qui d armes estoient duit 
maint arcon i veissiez vuit 
et mainte resne traynant 
et maint home a terre gisant 
fercatas le fist bien ce jour 
il et ses freres et li lour 
quant marcadigas vit sa gent 
assambler si tres noblement 
et vit que cil la reusoient 
ou sa gent assamblé estoient 
sachiez que pas ne li desplot 
si tost que perceus les ot 
a sa gent dist ' or leur alons 
sachiez desconfis les avons " 
lors veissiez chevaus brochier 
escus et targes embracier 
et brandir maint espie trenchant 
marcadigas trestout devant 
s en venoit la lance enpoignie 
a l assembler escrie 
maint escu percié et troé 
y ot quant furent ajousté 
et mainte targe depecie 
et maint cors de vassal sans vie 
et mainte lance tronconnee 
mout par i ot fiere mellee 
mout fu la bataille crueuse 
et fiere et aspre et perilleuse 
la bataille en fuie tourna 
ou cleomades assambla 
garsianis ert chevetaine 
de la bataille premeraine 
c estoit cele qui s enfuioit 
grant noise et grans cris i avoit 
mais mout i ot des leur ocis 
et navrés et a meschief mis 
ainsqu il fussent a ce mené 
que il fussent dou champ tourné 
cleomades tant redoutoient 
que ses coups atendre n osoient 
et a ce avoit bien raison 
car ne puis veoir que nus hon 
peust ferir coups si despers 
hiaumes ne escus ne haubers 
ne povoit nului garandir 
puisk a coup i povoit venir 
que de ce coup ne le tuast 
ou au mains qu il ne l afolast 
cele bataille s en tourna 
en une autre bataille entra 
conme desconfit s en venoient 
car entre leur gens se feroient 
mais sachiez que cleomades 
les sivoit au dos mout de pres 
et sa gent apres le sivoient 
qui de ses fais merveille avoient 
que vous iroie je contant 
ne la besoigne pourloignant 
la chose vous acourcerai 
li cinc roi que nonmé vous ai 
des cinc batailles que il orent 
firent une si tost qu il porent 
estour y ot fier et mortel 
je cuit k ainc puis ne vit nus tel 
si aspre ne si assaillant 
si aigre ne si desfendant 
car dou matin jusqu a la nuit 
ne menerent autre deduit 
forsque toute jour chaploiier 
et de l un l autre damagier 
sachiez que ne se tint pas quois 
cleomades a cele fois 
enmi le tas des anemis 
s estoit conme chevaliers mis 
ou plus dru d aus s ert embatus 
mains en fu par lui abatus 
le jour et mains desfigurés 
et mains mors et mains afolés 
quant marcadigas son fill voit 
conment les rens fremir faisoit 
et les batailles remuer 
castele li ot escrier 
toute la bataille branloit 
au lez la ou il se tournoit 
en son cuer en a dieu loé 
quant son fruit vit si meuré 
et mout plus que devant ama 
l ente qui si fait fruit porta 
lors se feri marcadigas 
es anemis ou plus grant tas 
mout durement les assailloit 
car de tres grant vaillance estoit 
et de tres grant apensement 
souvent avoit l ueill a sa gent 
quant aucun en veoit retraire 
ne vous saroie pas retraire 
conment les savoit ravoiier 
et a droit d armes ensaignier 
quant il veoit qu il en ert poins 
souvent li ot valu cis poins 
a paines fust nus si doutieus 
qui fesist mal devant ses ieus 
tantque il cuidast ne seust 
que marcadigas pres li fust 
car en son bon ensaignement 
prenoient tel apensement 
que il plus honte redoutoient 
que il a morir ne faisoient 
cleomades point n arrestoit 
mais tout ades les assailloit 
roi agambart ot abatu 
a la terre tout estendu 
au cheoir si fort se bleca 
k ains puis ce jour coup ne donna 
mais sa gent l orent relevé 
et sor son cheval remonté 
a celui point tout droit avint 
que galdas des mons la sorvint 
entre lui et bondart le gris 
souz cleomades fu ocis 
ses chevaus a cele venue 
mais je croi c onques mais veue 
fust nule merveille si grant 
com de lui veoir desfendant 
quant a pie fu enmi aus tous 
mustiaus et cuisses et genous 
mout chier comparer couvenoit 
ce que ses chevaus mors estoit 
dou bran qui ert soilliez et tains 
s aidoit com chevaliers certains 
de prouece et de seurte 
et de hardement apensé 
entour lui si grant parc faisoit 
que nus assaillir ne l osoit 
ce de quoi plus il l assailloient 
c estoit de dars qu il li lancoient 
pres de lui n osoient aler 
tant se faisoit a aus douter 
savoir poez qu il l ocesissent 
mout volentiers se il pouissent 
dou rescourre mout se penoient 
sa gent et grant paine i metoient 
mais tant erent afebloié 
de lui qui estoit mis a pie 
que mout en erent esbahi 
leur cuer et leur coup amenri 
et avoit chascuns tant a faire 
qu il ne savoit au quel lez traire 
bondars li gris estoit montés 
seur un cheval qui estoit tes 
que on ne peust souhaidier 
a fin souhait meilleur destrier 
et cleomades le choisi 
haut et grant et fort et fourni 
vers lui s en vint mout fierement 
le cheval par la resne prent 
le bran tint qui estoit soilliez 
de couper bras et poins et piez 
et d espandre sanc et cervele 
mainte entraille et mainte bouele 
en fist espandre aval les chans 
car fors ert et li brans trenchans 
si en feri bondart le gris 
que dou coup fu si estordis 
k a la terre chei pasmés 
et cleomades est montés 
seur le destrier fort et isnel 
cuique il soit lait ne cui bel 
lors muet a aus com hom irés 
cui il ataint cil est alés 
si anemi se desconfirent 
forment quant remonté le virent 
et li sien sont rasseuré 
quant il le virent remonté 
marcadigas tout en tel point 
avoit esté droit a ce point 
sormans li rous li ot ocis 
son cheval et garsianis 
ne vous puis pas tout deviser 
grant paine ot a lui remonter 
la ses chevaus demora mors 
fu un petit navrés ou cors 
mais n estoit pas plaie mortes 
tant ot fait qu il fu remontés 
et venoit rescorre son fill 
c on li ot dit en quel perill 
il avoit longuement esté 
liez fu quant il l a retrouvé 
en autre point qu il ne cuidoit 
en son cuer dieu en gracioit 
castele escrie hautement 
en l estour rentra fierement 
lors li vint rois galdas adont 
des brans entracointier se vont 
mout y avoit fiere mellee 
souvent fu castele escriee 
mais tant vous di que la endroit 
marcadigas trop pou avoit 
des siens car si chargié estoient 
que tous les bras plains en avoient 
de toutes pars et de tous lez 
li chevaus sor quoi remontez 
fu marcadigas li gentis 
fu la endroit souz lui ocis 
n est merveille s il ot anui 
et meschief de cuer quant souz lui 
fu mors ses chevaus a cele heure 
galdas des mons li corut seure 
l espee ou poing car mout desire 
forment qu il le peust ocire 
quant marcadigas se vit mis 
a pie entre ses anemis 
bien vit que il mestier avoit 
de desfendre et il en faisoit 
son povoir a loi de vassal 
l espee ou poing rendoit estal 
a guise de hardi sengler 
qui li veist esboueler 
chevaus et entour lui ferir 
bien le deust a preu tenir 
sa gent durement se penoient 
dou rescorre et abandonnoient 
mout tres hardiement les cors 
mais tant i ert grans li effors 
de leur anemis la endroit 
que trois contre un y avoit 
ce n estoit pas comparoison 
a cleomades le dist on 
que ses peres ert en tel point 
et il tantost le cheval point 
des esperons lors s adreca 
droit la ou cil li ensaigna 
qui dite l en ot la nouvele 
l espee ou poing criant castele 
s en vint droit a cele mellee 
qui estoit fiere et drue et lee 
el plus grant tas mout aigrement 
s embat plains d ire et de talent 
de ses anemis damagier 
a terre en fist maint trebuchier 
ainsque a son pere venist 
droit devant son pere se mist 
qui bien mestier d ayde avoit 
car s espee brisie estoit 
et ses escus tous decoupés 
et ses hiaumes tous descerclés 
sachiez que tost fu conneus 
cleomades quant fu venus 
a cel estour que je vous di 
tost furent li renc aclari 
ne se faisoient pas priier 
si anemi de traire arrier 
li uns sor l autre s entassoit 
au lez la ou il se traioit 
car si tres perilleus estoient 
si coup k atendre n es osoient 
k armeure n avoit duree 
tant fust forte ne bien ouvree 
contre les coups que il feroit 
pour ce chascuns le redoutoit 
vers le roi galdas s adreca 
et galdas vers lui se torna 
car mout ert chevaliers hardis 
li rois galdas et de grant pris 
chascuns tenoit le bran haucié 
tost ot li uns l autre aprochié 
si a point l un l autre encontrerent 
que les espees s assenerent 
car les coups geterent ensamble 
mais ainsi avint ce me samble 
que l espee galdas trencha 
si que l autre parmi coupa 
en la moienne tout parmi 
la piece a la terre en chei 
quant cleomades vit s espee 
qui estoit en mileu coupee 
l espee forment couvoita 
qui la seue ainsi coupee a 
sachiez qu il fera son povoir 
s il puet de cele espee avoir 
un petit le cheval brocha 
au roi galdas les bras geta 
par la chaienne le saisi 
a quoi li brans d acier pendi 
que il couvoitoit mout forment 
a lui le tire telement 
que le roi galdas reversa 
seur le cheval et rompue a 
la chaienne tout erranment 
l un et l autre si com j entent 
l espee et la chaienne aussi 
enporta pour voir le vous di 
ne s ot povoir de retenir 
galdas aincois couvint cheir 
lui et le cheval en un mont 
liez fu cleomades adont 
quant il ot l espee conquise 
dont il avoit grant couvoitise 
ressoignie ot l espee a non 
ne croi k ains mieudre veist on 
quant cleomades se senti 
dou bran le roi galdas saisi 
savoir povez mout en fu liez 
et li rois galdas mout iriez 
quant relevez fu et il voit 
celui que il de mort haoit 
qui de s espee estoit saisis 
mout en fu de cuer abaubis 
sachiez que mainte grant colee 
fu par cleomades donnee 
puis ce di a ses anemis 
de l espee que vous devis 
galdas des mons fu remontés 
mais ains puis le jour ne fu tes 
qu il tornast vers cleomades 
aincois eschivoit tout ades 
les lieus la ou il le savoit 
car mout a redouter faisoit 
cleomades le bran d acier 
tint en son poing que mout ot chier 
le premerain qu il en feri 
jusques ens es dens le fendi 
tant feri de ca et de la 
que les rens si aclaroia 
que ses peres ot recouvré 
cheval et l orent remonté 
sa gent qui mout grant joie avoient 
de ce que remonté le voient 
une autre espee li baillierent 
a sa chaienne la lierent 
car s espee avoit depecie 
en desfendant honnour et vie 
bien le cuidierent tel fois fu 
sa gent dou tout avoir perdu 
si eussent il c est passé 
se ses bons fieus n eust esté 
qui le rescoust si com vous di 
au besoing connoist on l ami 
quant marcadigas vit son fill 
qui l ot rescous de tel perill 
n est merveille s il en fu liez 
li rois n est gaires detriiez 
apres ce qu il fu remontez 
tantost est en l estour rentrez 
tout en combatant dieu prioit 
que il de son fill garde soit 
car bien voit se il le perdoient 
que perdu et alé seroient 
mout se maintenoit noblement 
marcadigas et fierement 
sa gent savoit bel rassambler 
et de bien faire amonester 
mains coups fu iluec departis 
encor gisoit bondars li gris 
droit enz ou lieu ou il chei 
quant cleomades l abati 
de lui rescorre se penerent 
sa gent tantqu il le remonterent 
mout ot esté en pasmoison 
k en lui n avoit sens ne raison 
et quant a lui fu revenus 
sachiez tout vraiement que nus 
ne l eust mené de plus pres 
la ou seust cleomades 
car essaié ot malement 
sa grant force et son hardement 
souvent cele part regardoit 
la ou cleomades savoit 
mais de plus pres ne l aprochast 
pour tant escorchier se laissast 
car qui veist les rens cerchier 
et ses anemis damagier 
cleomades en pluseurs lieus 
bien desist ' c est d armes li dieus " 
on povoit bien pour voir jurer 
que teus hom faisoit a douter 
puis ce di que remontez fu 
cleomades et qu ot tolu 
a bondart le gris son destrier 
firent pou plus que traire arrier 
cil qui leur aversaire estoient 
peureusement se tenoient 
car cleomades si menés 
les ot puisqu il fu remontés 
qu il estoient de toutes pars 
brisié et derrout et espars 
cleomades tant redoutoient 
que devant s espee fuioient 
com fait ane devant faucon 
et grue pour l alerion 
morir ou cheoir couvenoit 
celui qu il a plain coup feroit 
ce jour a bien as siens paru 
k en lui avoit force et vertu 
car je croi mal leur fust alé 
s il n eust la ce jour esté 
espaignol apertement voient 
que cil de la se retraioient 
aussi com en desconfisant 
tantost percoit leur couvenant 
marcadigas lors escria 
as siens ' seignor or i parra 
se ainsi nous eschaperont 
veoir povez desconfit sont " 
droit apres ce un seul petit 
que marcadigas ot ce dit 
orent leur anemi torné 
les dos conme desbareté 
et s en aloient qui ains ains 
lors veissiez parmi ces plains 
et parmi mons et parmi vaus 
grans pourrieres et grans enchaus 
trestous li chans estoit jonchiez 
de mors de navrez de bleciez 
de nes coupez de chies de mains 
jambes piez bras n i ot pas mains 
tant en gisoit de tous costes 
que ce fust a veoir pites 
tant i ot de mors et de pris 
que n i saroie metre pris 
ne sonme tant en y avoit 
que chascuns s en esmerveilloit 
tant avoit li enchaus duré 
que il estoit pres k avespré 
lors fist marcadigas sonner 
ses cors pour sa gent rassambler 
a celui tans coustume estoit 
que si tost c om les cors ooit 
devers leur chief se retraioient 
cil qui les cors oys avoient 
et cil aussi ainsi le firent 
leur gens parmi les chans requirent 
dont assez mors en y avoit 
chascuns son ami requeroit 
et estoit coustume a ce jour 
que cil qui erent vainqueour 
tout droit en ce lieu demoroient 
ou la victoire eu avoient 
li vainqueour la demorerent 
et li desconfit s en alerent 
si dolent et si irascu 
com cil qui estoient vaincu 
tout droit au lieu sont retorné 
dont au matin erent sevré 
tentes et aucubes et tres 
y ot ne plus ne mains k asses 
k a tout leur povoir i estoient 
venu pour ce que il cuidoient 
la terre d espaigne conquerre 
pour ce orent empris la guerre 
mais entre savoir et cuidance 
sachiez a mout grant differance 
cuidiers a maint home arrieré 
et savoirs maint home alevé 
puisque savoirs fait avancier 
fols est qui se tient au cuidier 
pou voit on venir a honneur 
de gent qui trop soient cuideur 
grant seigneur petit ne moien 
tant a en cuidier fort loien 
que nus desloier ne s en puet 
se il conseil croire ne vuet 
et ce pert si en pluseurs lieus 
que ce est damages et dieus 
sachiez k ainsi ert avenu 
que tout cinc erent revenu 
li roi et arrier retorné 
mout dolent et mout tormenté 
n est merveille se dolent erent 
car le tiers pas ne ramenerent 
de ceaus qu il en orent menez 
tant en ot en l estour remez 
quant cil qui furent eschapé 
furent la endroit rassamblé 
conseil prirent qu il s enfuiroient 
li plus d aus a ce s acordoient 
car s il atendent l endemain 
il seront tout pris a la main 
et honni et destruit et mort 
au fuir ont pris leur acort 
car deffense i vaurroit petit 
li cinc roi s i sont assentit 
tout ont guerpi tentes et tres 
chascuns d aus s est de la sevrés 
car l endemain tant redoutoient 
que la plus demorer n osoient 
sachiez que mout pou atendirent 
l un l autre quant de la partirent 
tous ceaus qui n en porent aler 
couvint la endroit demorer 
et encore demain feroit 
la ou tel besoigne avenroit 
grant chose a en faire l estuet 
bien savez qui ne puet ne puet 
chascuns des rois tant esploita 
que de la endroit eschapa 
que vous diroie je lonc conte 
fust a honneur ou fust a honte 
ne conmentqu il fust xxx 
en leur pays sont revenu 
de leur meschief sont conforté 
en ce que il sont eschapé 
car bien sevent tout en apert 
cil qui pert la vie tout pert 
trop lonc parlement vous feroie 
se de chascun vous devisoie 
conment ala ne conment vint 
ne k a son raler li avint 
chascuns ne fist pas ce qu il vot 
ains fist chascuns au mieus qu il pot 
la bataille que je vous di 
fu par un jour de merkedi 
chascuns cele nuit trespassa 
si conme li tans l aporta 
en l ost marcadigas disoient 
que par cleomades avoient 
sauvé trestout entierement 
vie et honnour et tenement 
a merveille fu regardés 
la nuit que l estours fu finés 
de sa tres grant poissant valour 
s esmerveilloient li plusour 
sachiez volentiers le baisast 
ses peres se faire l osast 
pour ce que de cuer l amoit tant 
mais n ert pas chose aferissant 
n ert merveille se il l amoit 
pour la bonte k en lui savoit 
la plaie le roi fu tentee 
et a point remise et bendee 
lie sont de ce que il n i a 
perill et que tres bien garra 
car li maistre ainsi dit leur ont 
n est merveille se lie en sont 
cele nuit fu bele et plaisans 
car il faisoit si tres douz tans 
que se on l eust souhaidié 
ce leur a mout la nuit aidié 
l endemain droit a l ajornee 
furent leur gent toute arreee 
pour aler au lieu ou cuidoient 
les rois qui fuis s en estoient 
ainsi com vous oy avés 
mais n i trouverent fors navrés 
et gent qui fuir ne s en porent 
de ceaus firent ce que il vorrent 
et ce que il i apartint 
ne sai pas kanqu il i avint 
mainte tente maint paveillon 
et maint tre de riche facon 
trouverent et mout d autres biens 
car n en avoient porté riens 
li roi ne cil qui s enfuioient 
a l eschaper plus entendoient 
departi fu en pluseurs mains 
cele jornee li gaains 
sachiez que maint coffre effondré 
y ot et maint sac desciré 
et mainte bouge decoupee 
aincoisqu ele fust desfermee 
entre argent et joiaus et or 
trouverent mout tres grant tresor 
or en paillole et en tarin 
maint anel d or et maint bacin 
trouverent et maint grant jouel 
qui estoient et riche et bel 
mainte riche vaisselemente 
trouverent bele et noble et gente 
pos hanas et platiaus d argent 
car mout estoient riche gent 
li roi qui s en erent fui 
quant poins en fu de la parti 
se sont et arrier retorné 
quant tout orent pris et troussé 
marcadigas si departi 
le gaaing qui fu fais iki 
k ains n en retint quatre besans 
se il en i eust dis tans 
si l eust il trestout donné 
ceaus qui en avoient sué 
ou hiaume et leur sanc espandu 
sages et larges et preus fu 
dou sien propre tant leur donna 
que chascuns de lui se loa 
en leur pays sont repairié 
riche d avoir et de cuer lie 
de ce que desconfit avoient 
ceaus qui destruire les cuidoient 
marcadigas est demorés 
de joie riches et comblés 
son roiaume a bien desfendu 
il et ses fieus sont revenu 
la ou done ynabele estoit 
et ses filles que mout amoit 
ne demandez pas se il furent 
conjoy car estre le durent 
quant done ynabele percoit 
son fill dont tant de bien avoit 
oy dire les repairans 
mout fu ses cuers liez et joians 
car par son fait erent vaincu 
li autre et li sien retenu 
de li fu baisiez mout souvent 
et de ses sereurs ensement 
cleomades un veu voua 
tel que jamais ne finera 
de guerroier tous les cinc rois 
qui orent fait tant de desrois 
a son chier pere par envie 
ou il i laissera la vie 
ou il les fera repentir 
de ce qu il cuidierent honnir 
son pere et ceaus de son pays 
ainsi l a voué et empris 
et sachiez que tout acheva 
le veu ains riens n en oublia 
ainsqu il le peust furnir 
et couvint il maint coup ferir 
et mainte grant paine endurer 
nepourquant le fist achever 
trop i metroie longuement 
se je vous disoie conment 
le veu qu il fist a chief mena 
si asprement ceaus guerroia 
qui envers son pere mesprirent 
et qui a lui guerre entreprirent 
qu il en prist cruel vengement 
mais je vous dirai mout briement 
la venjance que il emprist 
ainsi que l estoire le dist 
cleomades si se prouva 
en armes et si esploita 
que loez fu de ses amis 
et doutez de ses anemis 
car les cinc rois qui guerroiié 
orent son pere et damagié 
fist tous venir a sa merci 
et furent tout a lui sougi 
quant a merci furent venu 
tel raencon et tel treu 
li rendirent conme lui plot 
ne tout entour la terre n ot 
prince ne roi ne haut baron 
ne fust en la subjection 
de marcadigas et de lui 
trop longuement et a anui 
vous tenroie se recorder 
vous vouloie et tout deviser 
les emprises les fereis 
les batailles les poigneis 
les assaus ne les grans estours 
des chastiaus des viles des tours 
les fuirs ne les enchauciers 
les retours ne les raliiers 
qui i furent ainsk achevee 
fust la guerre ne afinee 
je ne l aroie pas conté 
en tout le plus lonc jour d este 
mais par cleomades avint 
que la guerre a si fait chief vint 
a paines vous recorderoie 
ja si pener ne m en saroie 
la valour qui en lui estoit 
et ades i monteplioit 
c ert li arbres de hardement 
enracinez d apensement 
entez de tres haute prouece 
fueillis d onnour et de largece 
floris de bonne volente 
fructefiez de seurte 
assavorez d umble doucour 
meurs de force et de vigour 
sa gent qui avoec lui estoient 
sachiez que si grant cuer prenoient 
es grans fais d armes qu il faisoit 
que chascuns hardis en estoit 
li couart hardi devenoient 
quant lez cleomades estoient 
tous cuidoit estre asseurez 
qui lez lui estoit ajoustez 
ses hardemens et ses avis 
faisoit les siens preus et hardis 
et s en lui hardement avoit 
de tel povoir avoec estoit 
k a paines povoit il ferir 
nului ne l couvenist cheir 
de son cheval ou vif ou mort 
bien durent avoir grant confort 
gent qui avoient tel seignour 
ou tant ot prouece et valour 
mais de lui ore me tairai 
d autre chose vous parlerai 
sachiez que droit a celui tans 
ot el regne des aufricans 
trois rois qui grant richece avoient 
car mout tres grant terre tenoient 
li uns de l autre marchissoit 
mout pres et mout l uns l autre amoit 
chascuns savoit mout de clergie 
d ingromance et d astronomie 
car a celui tans vraiement 
ert coustume conmunaument 
que li grant seignour qui estoient 
adont de clergie savoient 
et savoient de tous langages 
teus estoit adont li usages 
les trois rois vorrai nonmer 
dont j ai conmencié a parler 
l uns avoit non melocandis 
cil fu sages clers et soutis 
biaus et gens nobles et courtois 
fu et de barbarie ert rois 
et l autres ot non baldigans 
cil refu grans clers et sachans 
et fu mout biaus et bien tailliés 
nes et courtois et afaitiés 
plains fu de grant chevalerie 
de maroc tint la seignorie 
et li tiers avoit non crompars 
cil sot presque tous les set ars 
lais et petis fu et bocus 
ieus enfossez et nes camus 
avoit et si ot courbe eschine 
et le menton sor la poitrine 
mout fu sages et bien lettrés 
de bougie fu rois clamés 
un jour se furent ajourné 
cil troi roi que j ai ci nonmé 
en leur pays je ne sai u 
mai ce dont leur parlemens fu 
sai ainsi com l oy conter 
mout avoient oy parler 
des trois plus beles espaignoles 
dont on tenist onques paroles 
par oir dire les amoient 
car ainc veues n es avoient 
a ce s assentirent tout troi 
qu il iroient a grant conroi 
au roi marcadigas rouver 
ses filles pour aus marier 
lors s est rois crompars avisés 
que laidement ert figurés 
et pour ce envis li donroit 
cil rois sa fille s aroit droit 
' seigneur " fait il ' n est pas a gas 
li grans povoirs marcadigas 
car sougit et obeissant 
sont a lui tout si marchissant 
par la prouece de son fill 
mais qui ore aroit cuer soutill 
par quoi peussiens arreer 
que chascuns peust presenter 
un jouel de tres grant richece 
a ce roi qui a tel noblece 
je croi que valoir nous porroit " 
lors dist chascuns bon lor sambloit 
quant crompars ot qu il s assentoient 
a ce que les joiaus feroient 
cele chose mout li plaisoit 
car son avantage i cuidoit 
' seignour " fait il ' quant fait arons 
nos joiaus tout ensamble irons 
en espaigne a ce noble roi 
et sachiez bien que je i voi 
une chose s en sui creus 
qui mout nous puet metre au desus 
tout ce sai je bien vraiement 
et vous dirai raison conment 
rois marcadigas a tel non 
que chascuns dist k ains si preudon 
ne fu ne de tel couvenance 
car tout dient que sans faillance 
tient kanque il en couvent a 
et pour ce kant nous venrons la 
nos joiaus li presenterons 
par si c un don de lui arons 
tel que nous li vorrons rouver 
et il n a pas le cuer aver 
ains l a si large que sans faille 
nous donra le don quoiqu il vaille 
c est li poins par quoi mieus poons 
venir a ce k empris avons 
car se de lui avons l otroi 
ses trois filles avrons nous troi 
car nous li dirons c est li dons 
que nous de lui avoir volons 
ja n i faurrons au mien espoir 
car quanqu il dist tient on por voir " 
tout troi sont a ce assenti 
que il le feroient ainsi 
ne vous sai pas bien deviser 
conment il sorent achever 
les joiaus ne quel terme il mirent 
au faire mais si fais les firent 
que nus n i peust amender 
ja tant s en seust bien pener 
car li desiriers qu il avoient 
d avoir celes dont tant ooient 
dire de bien a toute gent 
leur i fist tout entierement 
metre cuer et cors et pense 
tant firent que si achevé 
furent li jouel et si fait 
c onques puis ne furent si fait 
or deviserai les joiaus 
mout fu chascuns riches et biaus 
une geline ce m est vis 
de fin or fist melocandis 
et trois poucines qui sivoient 
cele geline et si chantoient 
si doucement que il sambloit 
chascun qui chanter les ooit 
k ains n oy si grant melodie 
baldigans ne s oublia mie 
ains fist un home de fin or 
qui valoit plus d un grant tresor 
une trompe en sa main tenoit 
ou mainte riche pierre avoit 
en tel maniere ert arreés 
li tromperes et compassés 
que qui le trompeeur eust 
trestout certainement seust 
que se nus pourchacast vers lui 
traison ne mal ne anui 
li tromperes trompast tantost 
si tres haut que parmi un ost 
fust bien de toutes pars oys 
si fais fu com je vous devis 
or vous dirai dou roi crompart 
cil refist grandement sa part 
car il fist un cheval de fust 
je ne croi k ainc puis nus teus fust 
si faitement le sot ouvrer 
li rois crompars et arreer 
que quant il vouloit il estoit 
assez tost ou estre vouloit 
et tout aussi tost retournés 
ert arriere quant c ert ses gres 
li chevaus ert tous de benus 
fors tantque desouz et desus 
avoit chevilletes d acier 
par ces chevilles adrecier 
povoit on faire le cheval 
s on vouloit amont ou aval 
ou par encoste ou de travers 
par foi cil chevaus fu divers 
car quant on l avoit esmeu 
jamais ne l eussent veu 
nule gent ce sachiez de voir 
s il ne fussent a l esmouvoir 
nes cil qui au mouvoir estoient 
en petit d eure le perdoient 
car trop plus tost ert esloigniés 
que karrel qui est descochiés 
or sont li troi jouel nonmé 
qui marcadigas presenté 
furent pour ses filles avoir 
chascuns valoit mout grant avoir 
gent de petit entendement 
demandent a la fois conment 
tels choses pueent estre faites 
que je vous ai ici retraites 
aucun en sont tout esbahi 
et savez vous que je leur di 
je leur di que nigromancie 
est mout merveilleuse clergie 
car mainte merveille en a on 
faite pieca bien le set on 
bien savez que virgiles fist 
grant merveille quant il assist 
deus chastiaus seur deus oes en mer 
et si les sot si compasser 
que qui l un des oes briseroit 
tantost li chastiaus fonderoit 
ou ens on avroit l uef brisié 
encor dist on que essaié 
fu d un des chastiaus et fondi 
a naples le dist on ainsi 
encor est la l autres chastiaus 
qui en mer siet et bons et biaus 
s i est li oes c est verites 
seur quoi li chastiaus est fondés 
pres de naples une vile a 
puchole le claime on pieca 
ou virgiles fist pluseurs bains 
qui faisoient malades sains 
et ot seur chascun baing escrit 
de quel maladie garit 
estoient cil qui s i baignoient 
par l escripture le savoient 
mais sachiez que fisicien 
qui ont fait maint mal et maint bien 
depecierent tous les escris 
car ce n estoit pas leur pourfis 
encor se de tels bains estoient 
croi je que pou les ameroient 
a naples fist il de metal 
seur un piler un tel cheval 
qui chascun cheval garissoit 
d aucun mehaing se il l avoit 
mais c on le loiast au piler 
c ay pour voir oy conter 
li mareschal qui lors estoient 
enz ou pays ne gaaignoient 
nule riens a mareschaucier 
pour ce le firent depecier 
dont il firent mal et outrage 
mais trop leur faisoit grant damage 
je croi qui a naples iroit 
k encor le cheval trouveroit 
a ronme fist c est verites 
virgiles plus grant chose assez 
car il i fist un mireoir 
par quoi on povoit bien savoir 
par ymage qu il y avoit 
se nus vers ronme pourchacoit 
ne faussete ne trayson 
de ceaus de leur subjection 
et fist une mousche d arain 
de quoi encor le pris et ain 
a naples cele mousche mist 
et de tel maniere la fist 
que tant com la mousche fu la 
mousche dedenz naples n entra 
mais je ne sai que puis devint 
la mousche ne qu il en avint 
encor virgiles fist un fu 
qui longuement a ronme fu 
ades et nuit et jour ardoit 
grant aise a pluseurs gens faisoit 
devant ce feu ot un arcier 
qui n ert ne de fer ne d acier 
ains ert de coivre si sambloit 
qu il vousist traire ou feu tout droit 
en son front escrites estoient 
lettres qui en ebrieu disoient 
' qui me ferra je trairai ja " 
et uns musars passa par la 
qui d un baston l arcier feri 
et il traist el feu s estaint si 
que ains puis ne fu ralumés 
ainsi avint c est verites 
mout ot en virgile sage honme 
et soutieu car il fist a ronme 
une chose mout engingneuse 
mout soutieu et mout merveilleuse 
briement la vous deviserai 
au plus droit que je porrai 
ne cuidiez pas que ce soit guile 
car as quatre cors de la vile 
seur quatre tours de la cite 
qui erent de la fermete 
fist quatre grans homes de piere 
de tres merveilleuse maniere 
car fait erent par nigromance 
la longueur d une droite lance 
erent grant et d une facon 
seur chascune tour tout en son 
en mist un quant si fais les ot 
conme lui sist et com lui plot 
en tel maniere fait estoient 
que tout droit ades se tenoient 
chascuns tous ses menbres avoit 
tels com au cors apartenoit 
or vous dirai que la faisoient 
cil home ne de quoi servoient 
en la main d un des homes mist 
virgiles au jour qu il les fist 
une grant ponme de laiton 
par cele ponme savoit on 
des quatre tans la verite 
si com de printans et d este 
et de gayn qui apres vient 
et puis d yver or me couvient 
k entendre face clerement 
de ces tans le departement 
pour ce furent li honme mis 
seur les tours que je vous devis 
l une des tours ot non printans 
la seconde estes li plaisans 
la tierce gayns li amés 
la quarte yver li redoutés 
si tost conme printans passoit 
et li tans d este revenoit 
li hons qui ert desus la tour 
de printans ert de tel atour 
que il getoit droit en la main 
de l home d este tout a plain 
la ponme que tenue avoit 
et li hom d este la getoit 
tout droit a l oume de gayn 
quant ses termes avoit pris fin 
et li hom de gayn l avoit 
tantque ses drois termes venoit 
adont la getoit a ce point 
a l onme d yver tout a point 
chascune main ert si bendee 
de fer et si bien atornee 
que ele brisier ne povoit 
quant la ponme en li s asseoit 
ainsi aloit n i faillist ja 
cele ponme qui dont fu la 
car ades a point s esmouvoit 
de l une tour a l autre avoit 
c ai oy tesmoignier au mains 
trois milles pou plus ou pou mains 
par cele ponme adont savoient 
le droit point quant li tans entroient 
par la chose que vous devis 
cil de ronme et cil dou pais 
et cil de mainte autre contree 
car c ert chose mout renonmee 
mout longuement dura ainsi 
cele ponme k ains ne failli 
que ele n alast a son droit 
de tour en tour la ou devoit 
mais puis ce di fu essillie 
ronme et la chose depecie 
n ainc puis ne fu par verite 
ronme de tel autorite 
que ele a celui tans estoit 
que virgiles i repairoit 
ne puis ne fu clers qui refaire 
seust ponme de tel afaire 
ou il ne l osent entreprendre 
ou il entendent plus a prendre 
car couvoitise decoit mout 
clergie et laie gent par tout 
il en sont pou qui entechié 
ne soient de celui pechie 
de ce ne vueil or plus parler 
a autre chose vueil viser 
mout fist virgiles de grans fais 
mais de lui a parler me tais 
car se tous ses fais vous disoie 
trop longuement i meteroie 
grans clers fu sages et soutieus 
virgiles n en cuit nus de tieus 
car il fu teus clers a son tans 
que pou en estoit de si grans 
encor pert bien a son ouvrage 
k en lui ot soutieu home et sage 
par l uevre connoist on l ouvrier 
ce puet on par droit tesmoignier 
savez pour quoi j ai recordees 
de ses merveilles et contees 
pour ce que vous devez savoir 
k aussi bien porent sens avoir 
li troi roi de merveilles faire 
car clerc furent de grant afaire 
d astronomie et d ingromance 
car apris l orent des enfance 
s en sorent tant au dire voir 
que on n en porroit plus savoir 
de ce plus ne vous parleroie 
qui croire m en veut si m en croie 
et qui ne le veut si le laist 
car des ore en avant me plaist 
que die sans longue bargaigne 
conment li troi roi en espaigne 
porterent le riche present 
a marcadigas le roi gent 
quant il se furent arreé 
apres ce ont pou sejorné 
tant ont li uns l autre atendu 
que ensamble sont revenu 
lors dist crompars qu il loeroit 
se chascun d aus s i acordoit 
que il meussent si a point 
qu il venissent la a ce point 
que rois marcadigas fu nés 
ce seroit li mieudres d asses 
car trop grant feste celui jour 
font espaignol pour leur seignour 
et s a celui jour li rouvons 
le don que requerre voulons 
ce jour plus tost le nous donroit 
que un autre jour ne feroit 
' la feste iert vraiement le sai 
tout droit le premier jour de may 
ce jour fu nés li rois d espaigne 
tout droit en cales en sartaigne 
pieca que j en sai la nouvele 
par un marcheant de castele 
qui en ma terre est repairans 
en mon pays vient tous les ans 
pour acheter singes et ours 
et marcheandises plusours 
je lo que le facons ainsi " 
dist melocandis ' je l otri 
aussi faz je " dist baldigans 
' c est chose bien aferissans " 
leur afaire ont apareillié 
que n i ont gaires detriié 
de leur pays si com moi samble 
murent li troi roy tout ensamble 
que vaurroit que je vous diroie 
de leur voie ne conteroie 
tant firent k en espaigne furent 
et se maintinrent com il durent 
et com a rois apartenoit 
marcadigas trouverent droit 
ainsi com ai dit et conté 
en espaigne en une cite 
qui mout ert noble et bien seant 
et a non sebile la grant 
la ont marcadigas trouvé 
le jour de sa nativite 
pour ce grant joie et grant baudour 
ot a sebile celui jour 
car li haut baron dou regne 
estoient illuec assamblé 
a ce tans a coustume avoient 
li grant seigneur que il faisoient 
de celui jour qu il erent né 
grant feste et grant sollempnite 
et pour ce grant feste faisoient 
li espaignol car mout amoient 
marcadigas lor bon seignour 
car sages fu et plains d ounour 
a sebile ot maint haut baron 
d espaigne et dou regne environ 
le jour que cil roi vinrent la 
aucuns mout s en esmerveilla 
pour quel raison venu estoient 
en espaigne ne qu il queroient 
cleomades conme courtois 
ala encontre les trois rois 
atout grant plente de sa gent 
et mout les recut bel et gent 
et tres a point les honnora 
devant son pere les mena 
qui mout grant joie a son cuer ot 
de leur venue quant le sot 
mout tres bel les sot recevoir 
car mout ot en lui de savoir 
chascuns leur fist honnour et joie 
plus que dire ne vous saroie 
chascuns regardoit a merveilles 
crompart qui avoit grans oreilles 
bouche et visage et ieus et nes 
ot tels que mieus sambloit maufes 
qu il ne faisoit hom terriens 
de biau n ot en lui nule riens 
dont on se peust percevoir 
ce vous di je bien tout pour voir 
de si diverse taille estoit 
que chascuns s en esmerveilloit 
quant virent lor lieu de parler 
devant le roy vinrent ester 
cleomades les compaignoit 
comme cil qui tous biens savoit 
melocandis premiers parla 
au roi et mout biau li moustra 
la raison pour quoi il estoient 
la venu et que il queroient 
tout belement et par compas 
tantost ne li descouvri pas 
la chose qu il plus desiroit 
car mout a point parler savoit 
quant au roi ot assez parlé 
si li dist ' biau sire aporté 
vous avonmes de no pays 
trois joiaus riches et soutis " 
lors li devise mot a mot 
quel force chascuns joiaus ot 
et li rois les en mercia 
car les joiaus forment prisa 
car mout firent bien a prisier 
dist baldigans ' je vous requier 
sans plus un seul don pour nous trois 
et je le vous doing " dist li rois 
puisque venu m estes veoir 
or n espargniez pas mon avoir 
ne vile k aie ne chastel 
ne or ne argent ne jouel 
mais demandés hardiement 
car je vous tenrai bien couvent " 
quant crompars l ot tost respondi 
' sire la vostre grant merci 
liez nous avez fais et joians 
car li dons est riches et grans 
sire que donné nous avés 
ainc si biau dons ne fu donnés 
maintenant vous deviserai 
que ja plus n en atenderai 
quel don de vous avoir voulons 
vos trois filles vous demandons 
pour ce sonmes nous esmeu 
de nos pays et ca venu 
otroié avés no requeste 
drois est que la chose soit preste 
par quoi nous avez otroiié 
le don dont nous sonmes si lie 
quant vous plaira nous mousterrons 
les joiaus que dit vous avons " 
quant marcadigas l entendi 
mout courtoisement respondi 
bien voit que on deceu l a 
mais ainc pour ce ne se mua 
de l otroi riens ne li grevoit 
fors crompars qui si lais estoit 
des autres se passast asses 
se li rois crompars ne fust tes 
que vous m avés oy retraire 
mais ce li torne a grant contraire 
' seignour " fait il ' requis m avés 
don qui mout est de moi amés 
mais sachiez bien pas ne cuidoie 
que vous deussiez tele voie 
aler que mes filles requerre 
viles chastiaus tresors ou terre 
cuidai que avoir vousissiez 
dont j estoie joians et liez 
si vous pri se vous tant m amés 
que de ce don me deportés 
ne l di pas pour ce sachiez 
k assez vaillans gens ne soiez 
mout ai oy de bien retraire 
et de vous et de vostre afaire 
mais ne vueil pas k en un seul jour 
aient mes trois filles seignour 
plus volentiers se je povoie 
a trois fois la marieroie 
ne vueil pas en un jour passer 
ma joie de les marier " 
et cil dient ' conmentqu il aille 
no don voulons avoir sans faille 
car ce k en couvent nous avés 
creons bien que vous nous tenrés 
mieus vorriens estre tout troi mort 
que dou don nous feissiez tort " 
et dist li rois ' je vous tenrai 
couvent puisque j en couvent l ai 
car je ne vueil pas conmencier 
a mentir car trop lait mestier 
y a et cil qui le maintient 
a mauvaise teche se tient 
ne rois ne doit pas estre tes 
que il soit de mentir restés 
et chascuns s en doit bien tenir 
car laide chose est de mentir " 
quant cil l oient joie en ont grant 
le roi en vont mout merciant 
crompars s est un pou avant trais 
qui hideus ert et contrefais 
mais de clergie avoit grant non 
de marine a rouvé le don 
car bien avoit enquis que ele 
estoit de mout loing la plus bele 
' rois " fait il ' je vorrai avoir 
vo mainsnee fille pour voir 
l ainsnee ne vueil pas rouver 
bon se fait d outrage garder " 
et li rois n a riens respondu 
mout li desplot que si lais fu 
cil qui sa fille li rouvoit 
mais a envis l en mentiroit 
lors a melocandis rouvee 
au roi marcadigas l ainsnee 
et la moienne baldigans 
qui mout ert bele et avenans 
com gent apensee et honneste 
firent sagement lor requeste 
a cleomades mout desplot 
mais pour ce que ses peres l ot 
otroié n i mist contredit 
fors tantk a conseil li a dit 
que de cel otroi mout li poise 
et li rois dist qu il s en coise 
car ce que en couvent leur a 
ce dist loiaument leur tenra 
s il ne l perdent par trayson 
ou par aucune mesprison 
' une autre fois me garderai 
d otroier don tantque savrai 
quel don on me vorra rouver 
mais tart en sui a aviser " 
dist cleomades ' mout m anuie 
que cis hom a ce nes de truie 
doit avoir marine ma suer 
sachiez que mout me touche au cuer 
k ainc ne fu si bele riens nee 
ci a trop dure destinee 
a envis m assentiroie 
se je pour vous faire l osoie " 
dist li rois ' faire le convient " 
adont li consaus le roi vient 
que cleomades ot mandé 
au roi ont ensamble moustré 
qu il seroit bon c on essaiast 
les trois joiaus et esprouvast 
pour savoir se tel povoir ont 
li jouel k entendre li font 
et li rois dist bon li sambloit 
et que bien raison y avoit 
a baldigans a li rois dit 
que il feissent sans respit 
les joiaus iluec aporter 
veoir les veut et esprouver 
et cil ne l ont pas detriié 
tout tantost i ont envoiié 
et uns valles trestout errant 
vint as filles le roi courant 
ces nouveles leur a contees 
ainsi qu il les ot escoutees 
ne leur dist pas qu il ne savoit 
li quels la quele avoir devoit 
forment en furent esmaries 
toutes trois sont de la parties 
en une chambre sont entrees 
et puis si se sont avisees 
qu eles en tel lieu se metroient 
que tout a plain veoir porroient 
ceaus qui les avoient rouvees 
au roi leur pere et demandees 
lors fist chascune encoste un huis 
de son coutelet un pertuis 
nus veoir ne les i povoit 
et chascune par tout veoit 
les trois rois virent les leur pere 
pres de cleomades leur frere 
melocandis et baldigans 
chascuns leur sambla mout plaisans 
et courtois et de tel semblance 
que bien samblent gent de vaillance 
mais dou tiers sont en grant errour 
n i a cele n en ait paour 
quant eles le virent si lait 
si hideus et si contrefait 
mout desiroient a savoir 
la quele le devoit avoir 
chascune grant freour avoit 
qu ele donnee ne li soit 
n i ot nule qui mieus n amast 
morir que ce c on li donnast 
ainsi par la chambre esgardoient 
les puceles tantqu eles les voient 
aporter les riches joiaus 
la geline et les pouciniaus 
et l onme de fin or massis 
ou mains rubis estoit assis 
et le chevalet de benus 
tel cheval ne vit ainc puis nus 
lors fu la royne mandee 
done ynabele la senee 
en la chambre le roi entra 
chascuns des rois la salua 
la royne mout sagement 
a chascun d aus son salut rent 
car mout ert courtoise et sachant 
un petit ot le cuer dolant 
dou don que otroié avoit 
li rois mais mout biau s en passoit 
son pense couvroit conme cele 
qui de maniere ert bonne et bele 
lors s assist li rois erranment 
et la royne et l autre gent 
quant par la chambre sont assis 
chascuns se taist mos n i fu dis 
lors a rois melocandis prise 
la geline d or et l a mise 
en la chambre trestout enmi 
et les trois poucins d or aussi 
et lor si s est d une part trais 
et chascuns se tint tout en pais 
car mout durement desiroient 
cil et celes qui la estoient 
cele merveille a esgarder 
lors conmencierent a aler 
tout quatre ensamble maintenant 
mais la geline aloit devant 
aussi com se chascuns fust vis 
aloient ce leur fu avis 
quant alé orent ensement 
lors conmencierent doucement 
et tres plaisanment a chanter 
et si a point a acorder 
que je ne croi c onques oye 
fust si tres plaisant melodie 
si que trestout s en esjoirent 
cil et celes qui les oirent 
dist li rois ' bien avons trouvé 
melocandis en verite 
k ains riens si volentiers n oy 
ne si riche jouel ne vi " 
melocandis a tous plaisoit 
et il et ce que fait avoit 
car mout ert biaus et bien tailliez 
et sages et bien afaitiez 
mout plot le roy et la royne 
et li poucin et la geline 
et cil qui les ot aportés 
fu et d aus et de tous loés 
' sire " ce dist cleomades 
' mout samble estre courtois et nes 
melocandis et de bon sens 
ma suer ait c est bien mes assens 
de cestui me tieng a paié 
je redout mout pieur marchie 
voire " ce dist marcadigas 
' et si ne tient pas terre a gas 
car il est rois de barbarie 
qui est assez grant seignorie 
mout me samble bien emploiez 
li dons qui li est otroiez 
alez portez li de par moi 
sa demande je li otroi " 
quant done ynabele l entent 
au roi dist que bien s i assent 
et bien li plaist que sa fille ait 
puisque il l en a le don fait 
et cleomades maintenant 
li dist devant tous en oiant 
que ses peres li a donnee 
sa fille qu il a demandee 
' de tout la vous a otroiie 
et bien la tient a emploiie 
aussi fait ma dame ma mere 
puisqu il plaist ainsi a mon pere 
et je m i assent bien aussi 
puisqu il plaist a mon pere ainsi 
elyador avrez l ainsnee 
puisque avez cele rouvee " 
et melocandis enclina 
vers le roi et l en mercia 
liez fu car bien y ot raison 
en son cuer fu joie en saison 
quant elyador entendi 
que cis avoit l otroi de li 
mout en fut lie en son corage 
car bien set que dou mariage 
de li et dou lait roi crompart 
estoit ele quite a sa part 
a pou que ne failli li cuers 
de grant paour a ses deus suers 
si par furent en grant effroi 
pour maistre crompart le lait roi 
lors passa avant baldigans 
qui mout fu biaus et avenans 
et dist au roi ' je vous present 
cest home d or par tel couvent 
que se nus vers vous pourchacoit 
trayson tantost tromperoit 
n a nului de vostre lignie 
si fais est il n en doutez mie 
et iert de ce soiez certains 
tantqu il sera entre vos mains 
et s a un autre le donnés 
a celui resera tous tes 
tous jours pour celui trompera 
qui vers lui conme sien l avra 
ce vous vueil je pour voir jurer 
ne l puis ore autrement prouver " 
et li rois dist bien l en creoit 
et que sa fille li donroit 
done ynabele de celui 
n ot au cuer ire ne anui 
et a ce avoit bien raison 
car assez estoit riches hon 
de grenate fu rois et sire 
ainsi l ai pour voir oi dire 
feniadisse li otroie 
li rois et cil en a grant joie 
le roi en encline et mercie 
or ne fu pas marine lie 
c or cuide ele bien entresait 
que li lais rois a fenme l ait 
s en fu si de duel acoree 
k a la terre chei pasmee 
et ses serours la releverent 
et doucement la conforterent 
mais confors n i valoit noient 
qu ele se pasmoit si souvent 
que c ert pitez a esgarder 
ne la povoient conforter 
ses sereurs qui mout s en penoient 
mais a chief venir n en povoient 
et elyador conme sage 
envoie a son frere un message 
que a li viengne tost parler 
hasteement sans arrester 
cleomades i vint errant 
et quant il sot le couvenant 
pour quoi sa suer ploroit si fort 
si li dist qu ele se confort 
et qu ele ne s esmait noient 
car il fera s il puet conment 
li rois crompars pas ne l ara 
a son povoir s en penera 
' aincois " fait il ' vous reponroie 
et metroie hors de la voie 
la on ne vous porroit trouver 
que le deussiez espouser " 
de ce que cleomades dist 
marine un petit en souzrist 
triste ot esté et esploree 
mais ce l a mout reconfortee 
que cleomades dit li a 
que crompars pas ne l avera 
mais un petit trop longuement 
tinrent iluec lor parlement 
car entruesque il la estoient 
et marine reconfortoient 
parla rois crompars en tel point 
si sagement et si a point 
que rois marcadigas li a 
otroié que marine avra 
le cheval ot ja receu 
marcadigas et retenu 
et tant avoit li rois raisnié 
a la royne et conseillié 
que ele li avoit graé 
que il feist tout a son gre 
et qu ele bien s i assentoit 
puisque faire le couvenoit 
ne vous puis pas tout deviser 
leur paroles ne raconter 
tant firent qu il orent tout troi 
de roi marcadigas l otroi 
dou don qu il leur avoit promis 
si que ja ot leur joiaus pris 
et quant cleomades le sot 
au plus tost que il onques pot 
vint a son pere tout irés 
mais come sage et avisés 
sot bien couvrir ire et anui 
quant il en avoit point en lui 
devant son pere vint ester 
mout tres bel li prist a moustrer 
a conseil que ne l oy nus 
fors il et ses peres sans plus 
et sa mere qui tant l amoit 
que plus amer ne le povoit 
' sire " fait il ' mout me merveil 
ou vous preistes tel conseil 
qui otroiastes a nul fuer 
a ce roi marine ma suer 
qui tant est bele et debonnaire 
que nature la sot mieus faire 
et rois crompars par est si lais 
si hideus et si contrefais 
que je croi que se ele l a 
k a nul jour mais joie n avra 
ains morra de duel ce sachiez 
et ce seroit trop grans meschiez 
c onques ne vi jour de ma vie 
plus bele ne mieus ensaignie 
et vous en avés fait le don 
a ce roi qui est sans raison 
je ne sai a quoi teus hom vaille 
n est pas hom ains est devinaille 
n est drois que si laide figure 
ait si tres bele creature 
a envis m i assentiroie 
se je pour vous faire l osoie 
maintenant sui de li venus 
ains si grans duels ne fu veus 
qu ele a demené puis ce di 
que ceste nouvele entendi 
je vous pri se vous tant m amés 
que ma suer pas ne li donnés 
se pour moi le voulés laissier 
mout vous en vorroie priier " 
dist marcadigas ' je li ai 
otroié et je li tenrai 
car drois rois ne doit pas mentir 
pour ce li vorrai je tenir 
couvent quek avenir m en doie 
car pour riens je n en mentiroie 
autrement feroie je mal 
et s ai receu son cheval 
n en puis par droit arriere aler 
se ne me vueil deshonnorer " 
dist la royne ' biaus dous fis 
mout devriez vouloir a envis 
que mon seigneur fust reprouvé 
que il eust fait faussete 
onques ne menti a nului 
et non fera il a cestui 
puisque avenu est ainsi 
couvent leur tiengne je l en pri 
tous jours reprouvé nous seroit 
s en menconge trouvez estoit " 
quant cleomades entendi 
le roi mout li desabeli 
et plus pres dou cuer li toucha 
que par semblant ne demoustra 
' sire " ce dist cleomades 
' ne savons se cil chevales 
est teus qu il nous fait entendant 
a tout le mains sachiez avant 
se ce est veritez ou non 
qu il par ait de ma suer le don " 
et li rois dist bien li plaisoit 
et k a esprouver s assentoit 
lors fu li rois crompars apelez 
qui estoit bocus et pelez 
bien voit au samblant dou visage 
cleomades k au mariage 
ne s assent pas bien ce li samble 
tous li cors de freour li tremble 
bien pense qu il s en vengeroit 
s en aise et en lieu venoit 
cleomades dist que savoir 
veut dou cheval se tel povoir 
a en lui conme dit leur a 
dist crompars ' vous le savrez ja 
et se vous voulez esprouver 
le chevalet et sus monter 
assez tost savrez vraiement 
se je di voir ou se je ment 
et se trouvez sui en menconge 
j otro c on me face vergongne 
car je l arai bien desservi " 
dist cleomades ' je l otri 
sus monterai conmentqu il aille 
ce vous ai je en couvent sans faille 
tout maintenant essaierai 
le cheval plus n arresterai " 
de ce mot fu crompars mout liez 
car bien pensoit c or iert vengiez 
de cleomades se il puet 
car de cuer la venjance vuet 
car mout crueus et fel estoit 
sa facon par droit le devoit 
et lors li tromperes trompa 
pour ce que rois crompars pensa 
vers marcadigas trayson 
de la trompe oyrent le son 
cil qui la assamblé estoient 
mais mout pou garde s en prenoient 
que crompars eust enpensé 
vers cleomades cruaute 
au trompeeur petit penserent 
et legierement s en passerent 
pour ce que cil qui marchissoient 
entour aus leur sougit estoient 
et pensoient k a la mellee 
vers aus n aroit nus rois duree 
pour ce le laissierent ester 
n i orent cure de penser 
qu il ne doutoient que nus hon 
leur osast faire desraison 
le cheval mainent en la court 
et chascuns i va et acourt 
pour savoir se ainsi iroit 
cis chevaus que crompars disoit 
sele y ot bonne et bien seant 
de benus forte et bien tenant 
et estriers tels et si faitis 
que s uns grans hom ou s uns petis 
i montast trestout a droiture 
fussent a point et a mesure 
frain y ot tel qu il convenoit 
et k a tel cheval aferoit 
marcadigas dist a son fill 
qu il sache s il y a perill 
aincoisque il soit sus montés 
dist crompars ' sire n en doutés 
que jamais ne se verseroit 
cis chevaus ains va tous jors droit 
teus est li chevaus sans mentir " 
cleomades ne volt soufrir 
que nus sus le cheval montast 
ne la grant merveille essaiast 
fors il il est montez 
et crompars est avant passez 
au front dou cheval vint tout droit 
une chevillete y avoit 
un petitelet la tourna 
et li chevales s en ala 
si tres tost que cil qui le virent 
mouvoir assez tost le perdirent 
ne sorent qu il fu devenus 
s en fu chascuns tous irascus 
dist marcadigas a crompart 
' faites retourner ceste part 
le cheval trop est esloigniez 
il me samble assez essaiez 
je ne quier que on plus l essait 
sire " dist crompars entresait 
' je n ai povoir dou retorner 
car j oubliai a deviser 
a cleomades au partir 
conment il porroit revenir 
ne m en souvint s en fu alés 
mout en sui de cuer tormentés 
tant en ai grant ire et contraire 
que ne le porroie retraire 
biaus amis " dist marcadigas 
' ne sai se vous dites a gas 
ou a certes mais par ma loi 
ne par la foi k a mon fill doi 
se cleomades tost ne rai 
griement a soufrir vous ferai 
car mais de prison n isterés 
si sera ici retornés 
cleomades li miens chiers fis 
de ce povés estre tous fis 
par l onme d or savoir puet on 
k envers moi pensiez trayson 
par son tromper le sai et voi 
mais trop a tart m en apercoi 
bien me doit torner a anui 
que si mal apensés en fui 
que vous meismes n essaiastes 
le cheval que vous me dounastes " 
toute la gent fu tormentee 
qui la endroit ert assamblee 
car bien cuident avoir perdu 
celui qui tant leur a valu 
par parole mout se desfent 
crompars mais ne li vaut noient 
car il fu menez en prison 
tantost sanz point d arrestoison 
dolans fu quant il ot empris 
ce pour quoi espaignol l ont pris 
volentiers se repentesist 
de son malice s il pouist 
pour ce se fait bon aviser 
a com fait chief on puet torner 
de la chose ains c on l ait emprise 
qui lui et s onnour aime et prise 
bien en doit chascun souvenir 
qui a honeur bee a venir 
pour cleomades demenoient 
grant duel et mout le regretoient 
bien le devoient regreter 
car a son tans n avoit nul per 
k en lui ot ce sachiez de voir 
kank en chevalier doit avoir 
si com de sens et de valour 
et de gentillece et d onnour 
et de vigour et de povoir 
et de tous biens au dire voir 
je ne vous saroie pas dire 
le grant duel ne le grant martire 
que menerent ses trois serours 
pasmees en lermes en plours 
les enporta on toutes trois 
marcadigas com sages rois 
confortoit ses files et lui 
nepourquant se nus ot anui 
corelment il l avoit si fort 
qu il se haoit plus vif que mort 
et nepourquant si sagement 
confortoit et lui et sa gent 
que nus hom le povoit plus faire 
car mout fu de tres bon afaire 
la royne fist duel si fort 
que au sien duel n ot nul confort 
sa maisnie l en ont portee 
en sa chambre toute pasmee 
et l ont desus son lit couchie 
triste et dolente et esmarie 
tost fu de joie en duel muee 
la gent qui la ert assamblee 
mout fu melocandis dolans 
aussi fu li rois baldigans 
conseil prirent que il iroient 
au roi et si s escondiroient 
entre aus deus de celui mesfait 
que li rois crompars avoit fait 
ainsi le firent que vous di 
marcadigas leur respondi 
que nul mal gre n es en savoit 
ne riens ne leur en demandoit 
ains se tenoit d aus a paié 
et cil l en ont mout merciié 
dist baldigans ' puisque vous dites 
que chascuns de nous en est quites 
et que riens ne nous demandés 
de ce mesfait dont nous donnés 
le don que nous avez promis " 
dist marcadigas ' biaus amis 
droit a en ce que dit avés 
dou don ne quier estre quités 
puisque en couvent le vous ai 
mais dusqu atantque je savrai 
de mon fill aucunes nouveles 
ne sai le quel laides ou beles 
ne vous porrai tenir couvent 
quar je cuit bien certainement 
que mes filles de duel morront 
se eles leur frere ne ront 
