or escotez por deu amor 
la uie d un bon peccheor 
de la terre fu d aquitaine 
si peche furent molt estrange 
mut est granz paors a retrare 
mais neporquant si l deit hom faire 
as autres pecheors entendre 
que remenbrance i puissent prendre 
icist pechez dont parler vueil 
ne fait a dire par ergueil 
mais por eissample d autre gent 
que il prendent chastiement 
sainte escriture nos comande 
quant la colpe est onc plus grande 
tant la deit hom plus reconter 
por l autre peuple chastier 
vne maniere sunt de gent 
qui mescreient molt malement 
mais s il tant uolent demorer 
que cest sermon puisse finer 
de cest seignor dont ge uueil dire 
il meisme porront bien dire 
que ueirement par negligence 
perdent le fruit de penitence 
cil qui ne seuent a fiance 
con feite chose est mescreance 
ie lur aconterai molt bien 
sertes se sont cil crestien 
qui tant cuident estre mesfait 
que puis ne puissent par nul plait 
de lor peche merci crier 
por ce n ont cure d amender 
or escoutés por deu amor 
la uie de cest pecheor 
e de la grant misericorde 
que il ressut del rei de gloire 
que s i a nul desesperé 
que sache bien de uerite 
e autreci receura de lui 
c il se repent com fist cestui 
grans fu la colpe del crestien 
mais ce li auint molt bien 
que ne chiet en desesperance 
ains s amende par penitence 
cique puis fu sains apostoiles 
ce fu mi sires saint gregoires 
dont ie uos uueil la uie dire 
tant fu mesfait icist bons sire 
que un suens uncles l engendra 
vne soe ante le porta 
encore fist li enemis 
icel saint ome faire pis 
quar serorges deuint son pere 
e maris fu sa chiere mere 
molt les ot enemis laciés 
de fors e de dobles pechies 
par quei trabucher les feist 
en enfer q uns n en recorcist 
se des ne fust ci merciables 
que puis les rescos as diables 
huimais orés com escripture 
com faitement cest auenture 
auint a cestui gregoire 
dont ie uos uueil conter l estoire 
seinte escripture nos reconte 
qu el tens antis esteit un conte 
en aquitaine l encontree 
si ot un fil de c esposee 
e une fille qui ert tant bele 
que molt aleit loing la nouele 
mais sa grant biaute mar uit 
quar a grant duel li reuertit 
de ces enfans morut la mere 
e enpres prist la mors al pere 
quant il se senti acouchiés 
e de la mort molt aprochiés 
son chier fis deuant sei apele 
e sa fille qui molt iert bele 
e ses barons fist tos uenir 
que sa raison puissent oir 
" amis biaus fis " ce dist li cuens 
" por deu uos pri que soies buens 
ie me morai procheinement 
ne uiurai mais tres bien le sent 
mais molt s en uait m arme dolente 
por ta seror qui est tant gente 
que en mon uiuant ne l ai mise 
o sa biaute fust bien acise 
se ie l eusse mariee 
de rien ne fust m arme greuee 
mais or trespas de ceste uie 
ele remaint sens aie 
tote sera desconceillee 
s auques n est por tei auancee 
fis ie te pri por amor de 
que deu ait de tei grant pitie 
que de li prenges bon conrei 
en li te remenbre de mei " 
quant li uasles son pere entent 
si en plora molt tendrement 
" fis " dist li pere " lai ester 
tei n estoura mie plorer 
quar tu tendras ma grant enor 
mais li duels est de ta seror 
qui remaindra tote esgaree 
mar fu onques de mere nee " 
quant la fille ot que dis sis sire 
plore des oils del cuer sospire 
la face qui ert bele e clere 
por le duel qu elle a de son pere 
fu tote muee e percie 
de sa color e amarie 
par la dolor qu ele menot 
quar par confort ne se tardot 
ploroent tuit comunaument 
li uauassor e l autre gent 
e les dames e li baron 
qui l esgardoient enuiron 
quant li peres uit la pucelle 
e sa face qui molt iert belle 
as mains se grate e descire 
se ot au cuer pesance e ire 
par le poing a sa fille prise 
al uaslet l a en la main mise 
si li comande en cele feit 
qui il l arme son pere deit 
que il la garde en tel enor 
com freres deit faire seror 
quant li peres ot si parlé 
ileuc deuant tot son barne 
ais uos le pere defeni 
li baron l ont enceueli 
a grant enor a grant barnage 
com prince de si haut lignage 
la suer remist oueuc son frere 
en apres la mort de son pere 
e cil a bien lonc tens gardee 
e a tel enor demenee 
que tot li fait e tot li treuue 
quantqu elle demande e reuue 
encemble uont encemble uienent 
a grant ioie ensemble se tienent 
la uesteure fu comune 
e leur escuele tote une 
ensemble burent d un uaissel 
e si taillerent d un cotel 
e lor dui lit furent si pres 
que il l esgardoient ades 
quant li deable uit cest plait 
que li freres tel enor fait 
que tant percherist sa seror 
e que la tient en tel enor 
dont se comence a entremetre 
s il les peust en tel leu metre 
ke torner peust par son art 
cele amistie a male part 
par l achaison de aisement 
que demenoient trop souent 
le frere li enemis 
de sa seror si fort mespris 
que il ne laira par nul plait 
ne por peche ne por mesfait 
que il ne face selonc son aise 
de li sa uolente mauuaise 
la pucele n en saueit rien 
quidot que tot ce fust par bien 
quant sis freres li conioeit 
ne tant ne quant ne s aperceit 
qu il le feist par coueitie 
de nule mauuaise amistie 
e neporquant ne li defuit 
ne de sa boche ne son desduit 
quant plus la beise e plus la ueit 
tant en esteit plus en destreit 
e li enemis de nature 
qui d autre chose n aueit cure 
eguilonot e somoneit 
celui deceiure uoleit 
tant c une nuit el tens d este 
l a ci uencu e esbracé 
qui de son lit ou il esteit 
qui pres de sa seror giseit 
s est leués tot deschaus e nus 
el lit sa seror est uenus 
puis sosleua le couertor 
si a enbracié sa seror 
ele s est molt tost esueilee 
quant ele senti enbracee 
si grans poors l en est uenue 
que tot si gens cors l en tressue 
saillir uolt sus por faire noise 
mais si la baise e si l acole 
la pucele est forment hontose 
e trespenciue e angoicose 
car s ele concent le peche 
en fin sont dampné e iugé 
se ele fet noise ne cri 
de tot a son frere honi 
ne dist onc mot anceis se tot 
ce fu del pis que faire pot 
quar uueile ou non l a uiolee 
sis freres e despucelee 
donc fu ioios li enemis 
qui d autre chose n aueit quis 
tos les quida aueir sorpris 
e enliés a tos dis 
qu en enfer les peust lacier 
ensemble o lui trabucher 
si com nos trouons en l estoire 
donc fu engendrés sains gregoire 
de qui deu fist puis si saint home 
que apostoile en fist de rome 
quar cest peche espenei 
dont uos aués ici oi 
li diables n en _ nient 
de cest saintisme engendrement 
mais tos tens les aguilona 
e plus e plus les angoissa 
de cest peche a maintenir 
ne lor uosist pas laissier guerpir 
truesque ls eust del tot dampnés 
mais puis i fu mal enginés 
quant la dame se sent enceinte 
si est forment muee e teinte 
e tant en fu sis cors pencis 
qu onques n i ot ne ioi ne ris 
al en par fu ensi marie 
que ne li chaleit de sa uie 
quant li freres la veit muee 
e de sa biaute trespencee 
donc demande a sa seror 
por quoi demeneit tiel dolor 
ele respont " bien l ai ou prendre 
car il m estoura parmi fendre 
enceinte sui de uif enfant 
or est li duels aparissant 
" amis biaus frere " dist la suer 
" molt puis aueir dolent le cuer 
molt puis dire que mar fu nee 
quar molt par sui maleuree 
quar onques mais nule chaitiue 
ne cuit que fust en terre uiue 
qui tant ourast contre nature 
e plus n eust de s arme cure 
molt fu temtee en cel ore 
e diables me corut sore 
quant concenti uostre folie 
por poor de mort ou de uie 
quant uos acemblastes o mei 
contre raison e contre lei 
tant com poons l auons selé 
mais or sera demonstré 
quar des le fait bien aparaistre 
quar fruit de moi comance a naistre 
ie sui grosse de uif enfant 
ne l plus or mais celer auant 
mais quant il autre n en peut estre 
por deu uos pri le rei celestre 
que uos de mei prengiés tiel cure 
ensemble o ceste creature 
quar asses tost de mei istra 
si com li plaisir deus sera 
qu el siecle ne seie honie 
ne la creature perie 
e uos reproche n en aiés 
del siecle honis ne seiés " 
quant li freres li ot se dire 
a poi le cuer ne li part d ire 
enmi le lit de sa seror 
chai pasmés par grant dolor 
doncs uosist miaus sa seur mort estre 
si l en leua par la main destre 
si l recomenssa a pencer 
coment de li porra euurer 
quant la meschine l ot drecé 
e par paroles chastié 
" frere ne pencés el que bien 
quar se sachés por nule rien 
ne sofferai que seit malmis 
le fruit que deu a en mei mis " 
li uasles respont en plorant 
" ie ne uois mie se penssant 
meillor conceil ai ie troué 
se deus le nos a destiné 
vn baron sai en mon pais 
qui molt fu a mon pere amis 
il l aleua e si l nori 
e cil l aueit tos iors serui 
e si me dist mis pere bien 
quant il giseit el lit mortein 
que cel baron molt onorasse 
e tos mes conceils li mostrasse 
que cele chose ne feisse 
dont ie conceil ne li queisse 
ice est or de mon pais 
vn de tos mes meillors amis 
ma bele suer esta en pais 
e si sele tres bien ton fais 
e ie prendrai un messagier 
si manderai le cheualier 
quant uenus _ iert si li dirom 
icest conceil en confession " 
ele respont " ne uos tardés 
quar mis iors est molt aprochés " 
lors a le riche ome mandé 
par son messaige e bien hasté 
que uienge a lui sans demorer 
quar de lui a molt grant mestier 
quant il oi le comandement 
atorna se isnelement 
truesqu a la cort en est alés 
quant el dessendi as degres 
e li uasles uenir le uit 
entre ses bras le recoillit 
il le salue gentement 
puis le beisa estreitement 
quant l ot beisé ne se tarda 
par la main le tint se l mena 
ens en la chambre a sa seror 
qui l atendoit a grant dolor 
quant en la chambre sont entré 
empres eaus ont cel uis fermé 
andui li sont cheu as pies 
si ls ont estreitement baisiés 
plore li freres e la suer 
e li proudom a duel al cuer 
molt se merueille ne seit mie 
que sele chose senefie 
" por deu " dist il " grant tort aués 
que uos enci uos contenés 
ie sui uostre om ne deucés 
ensi uos metre a mes pies 
molt ai grant ire ce peis mei 
tel duel que demener uos uei 
dites mei tost que uos uolés 
por deu uos pri ne me selés 
riens n est el mon que puisse faire 
que tant me tornast a contraire 
que ie por vos deus ne feisse 
a quel que chief que i en uenisse " 
li gentils hom se baissa ius 
si ls en leua enbedeus sus 
descouert li ont e retrait 
tot le peche e le mesfait 
quant li frans hom lur ot se dire 
a poi sis cuers ne parti d ire 
il en sospire molt souent 
si en plore molt tendrement 
apres lur dist " seiés en pais 
ie en prendrai sur mei le fais 
se mon conceil creire uolés 
que ia n en serés deparlés 
mon cors uos en met en ostage 
que tot sens honte e sens damage 
se des nos uuet un poi aidier 
passerés bien cest destorbier " 
li damaisels e la meschine 
en sospirant de ioie encline 
e li uaslet molt doucement 
l en a baisé estreitement 
puis li a dit en sospirant 
" or estoura pencer auant 
de l acouchier quant li termine 
est aprochés de la meschine 
si creim que s ele couche ici 
qu il ne seit ueu ou oi 
ou en aucune autre maniere 
deuant ou deriere " 
li gentils om dist a l enfant 
" or fai biau sire maintenant 
tes omes molt hastiuement 
a ta cort uenir en present 
e se te pleist si lur diras 
que en ierusalem iras 
mais que primes uues de t enor 
seurte faire a ta seror 
quant il auront aseuré 
e desor les sains bien iuré 
la dame maintenant prendras 
e a mei la comanderas 
ens en la place tos ueiant 
e en baillie e en comant 
ie ai bon chastel fort e haut 
e une feme que molt uaut 
la damiselle i condurai 
e icest conceil li dirai 
puis garderons bien la meschine 
en la chambre a sa gesine 
que ia n en _ iert aparceue 
ne par nul ome deueue 
puis en iras requerre deu 
en ierusalem ou iudeu 
sainte crois le trauaillerent 
e de la lance le plaierent 
se tu reuiens ta terre auras 
se tu i mors sauués seras " 
quant chascun dels enfans entent 
del bon conceil plore forment 
tos les barons molt tost manderent 
e leur terre lur deuiserent 
seurte font a la seror 
s il ne reuient d icel enor 
quant ont finé leur seirement 
la dame prent isnellement 
si la comande a cel baron 
que bien la gart en sa maison 
e trestot le tresor son pere 
si a parti parmi li frere 
al departir des deus enfans 
fu li plors e li duels molt grans 
n est pas merueille s il plorerent 
car onques puis ne s asenblerent 
la pucelle a pris congie 
si a son erre apareillié 
le baron s en est alee 
qui sis freres l a comandee 
sil l en a aueuc sei menee 
quant fu uenus en s encontree 
quant en la sale descendirent 
encontre li grant ioie firent 
sa feme est encontre uenue 
fors fu la dame descendue 
e receue a grant enor 
com la fille de leur seignor 
anceisque elle fust acise 
li sires l a par la main prise 
ens en la chanbre l a menee 
puis a sa feme apelee 
de chef en chef li a conté 
coment il aueient euuré 
puis li comande sur sa uie 
e sor quanque a en baillie 
que elle gart la damiselle 
ensi com la soe ancelle 
ele fu ioiose del comant 
de la meschine ot pitie grant 
conforte la e aseure 
e li promet tres bien e iure 
que ia de rien n _ iert descouverte 
par nul grant gaing ne por perte 
quant uint au ior que ce dut estre 
que plot a deu le rei celestre 
que la dame ot deliurement 
donc fu nés tot ueirement 
sains gregoires cil fors pechere 
dont aués oi sa en ariere 
la chambre fu molt serree 
e la dame c est deliuree 
onques n i ot autre el ueiller 
fors la dame el cheualer 
quant li enfes par fu nés 
" dame " fait il " un fil aués 
que molt par est biaus e cortois 
onques plus biaus n i ot cuens ni rois " 
la dame fu lee del fil 
mais por itant le tint a uil 
que par peche fu engendrés 
que ne _ estre mostrés 
lors dist la dame maintenant 
" si ne ne faites d icest enfant 
tot ce que ie comanderai 
certes ia mais ne mainierai " 
quant la dame li ot ce dire 
cuida que le uosist ocirre 
" dame " fait il " por deu le grant 
mi sire par est leaus tant 
que ia n en _ iert conte ne plait 
que omicides par lui seit fait 
ie celerai en recelee 
que ia n en serés encusee " 
cele respont " laicés m en pais 
ne manierai certes ia mais 
ains me lairai enfin morir 
se uos n en faites mon plaisir " 
la dame cort por son seignor 
si li reconte la dolor 
sil uint a li por conforter 
mais n i _ nul confort trouer 
grant ire e grant dolor demeine 
de meinte maniere se peine 
aces prient mais poi lur uaut 
car de priere ne li chaut 
quant ueient ce autre n en _ iert 
si ice qu ele requiert 
car de chose qui estre deit 
ne puet muer qu ele ne seit 
ele lur roe isnelement 
quere un berssoil bel e gent 
ou puisse coucher son fis 
qui encor iert asses petis 
il li ont quis e aporté 
e iusqu a son lit apresté 
ele se lieue en son seant 
e en apres prist son enfant 
si l acola molt doucement 
e sospira del cuer forment 
apres le coucha el bercuel 
o plors o lermes e o duel 
quant couché l ot si a boté 
quatre mars d or bien esmeré 
desos le cheues a l enfant 
e apres ce demaintenant 
s i mist dou cel pour enceignier 
qu il iert ancor a babtiser 
e sore li mist un uelos 
e puis un paile precios 
enpres i a dis mars mucés 
de bon argent desos ses pies 
puis a ses tables demandees 
qu erent d iuoire bien ourees 
si a dedens escrit itant 
" qui trouera icest enfant 
sache de ueir e ne l dot mie 
que par peche e par folie 
l ot uns freres de sa seror 
e quant fu nés en icel ior 
enelepas le fis geter 
la mere es ondes de mer 
porcequ il iert de haut parage 
si en cremeit aueir hontage 
que ele en fust depeuplee 
e entre la gent abaissee 
ne sis freres ne fust honis 
si fu getés li fis petis " 
encor l i a la mere escrit 
" qui trouera l enfant petit 
norir le face gentement 
de ceaus dis mars qui sont d argent 
e por aprendre auques de letre 
e le face a escole metre 
si uoil qu il sache deu prier 
lire chanter e uerciller 
se chatel doins a l enfant 
l or e le paile reluisant 
les tables gart qui sont d iuoire 
est escrit de lui l estoire 
por deu le grant itant de tens 
que apris ait auques de sens 
quant des letres auques saura 
idonc les tables conoistra 
de qui e coment il fu nés 
puis priera s il est senes 
por ses mesfais e por les nos " 
quant ele ot escrit ceaus mos 
porpenssa sei e dist auant 
" amis beaus fis se tu uis tant 
que puisses ceaus tables raueir 
e que est ens escrit saueir 
pri tei que les gardes souent 
e lises ententiuement 
e si te remenbre de mei 
qui remaing dolente por tei " 
quant la dame ot tot son pence 
as tables mis e enbreué 
closes les a o molt grant duel 
puis les bota ens el bercuel 
l enfant a pris si l alaita 
si que tres bien le saola 
regardé l a si ot grant duel 
ele uosist morir son uuel 
" lasse molt puis estre dolente 
quant mar fu onques ma iouente 
a tant grant duel l ai despendue 
chaitiue lasse mal uenue 
que ma char e mon sanc demeine 
voil metre a dolor e a peine 
que en mer le uueil enueier 
ne sai a uiure ou a neier 
peche ot grant en l engendrer 
mais pis sera de l afoler 
lasse metrai le a morir 
miaus est que ie l face norir 
e que en sosteigne le blasme " 
lors a tiel duel que ele se pasme 
quant longement a dementé 
si a deuant sei apelé 
le seignur e la dame encenble 
puis lur dit ce que li semble 
querre li facent un tonel 
tres bien tenant fait de nouel 
il li aportent e ele i met 
l enfant o tot le bersolet 
puis dist que l feissent porter 
dreit al riuage de la mer 
e getent iluec un batel 
e si metent ens le tonel 
puis le getent en mer es ondes 
la ou seront les plus parfundes 
" ai tant de mal fait en ma uie 
e ores porpens tiel felonie 
puis aut a deu qui garde en seit 
e la ou il bien ait l enueit " 
cil aenplissent son talent 
molt angoissos e molt dolent 
a la mer sont uenu errant 
oueuc eaus ont porté l enfant 
iluec trouerent un batel 
dedens acistrent le tonel 
l enfant ou tot le tonelet 
ont mis dedens tot soauet 
puis le pristrent par les espondes 
si l enpeinstrent en mer es ondes 
a deu le comandent itant 
cil uait par haute mer 
si com auenture le meine 
qui or le tient en son demeine 
cil s en sont ariere uenu 
content lur coment lur est auenu 
e la mere ont de noncié 
qu en haute mer l ont enueié 
en un batel tot atorné 
si com il aueit comandé 
la dame gist en sa gesine 
ne noit ne ior sils duels ne fine 
quar de l anfant a tel dolor 
e del peche ra grant poor 
ne puet estre por nule rien 
que ne l aint sor tote rien 
cils duels li fu ases pesans 
enpres li est creus plus grans 
quar ancor le tiers ior auant 
que a messe alast d enfant 
vn matinet en ainsiornee 
ancoisque l aube fust creuee 
uos par le chastel errant 
vn messagier que vait querant 
a grant besoing la damoisele 
dire li uuet une nouele 
que mors est son frere de fi 
dont n aueit guaires departi 
quant ele oi qu il esteit mors 
idoncs fu li duels plus fors 
lors comence duel a mener 
les cheuiaus traire e plorer 
" lasse " fait ele " mau uenue 
l arme mon frere ai deu tolue 
des por quei ne puis ie morir 
por mei l ai fait enfin perir 
des cum grant duel e quel damage 
merueile est de duel n enrage " 
quant li sires le duel entent 
que demeneit si asprement 
la dame deuant li uindrent 
repaisent la e si li distrent 
" dame cist maus fait a celer 
gardés n en plus parler 
en tiel endreit quar n est pas sens 
en tei deis prendre grant porpens 
e contenir tei en itel guise 
que il ne tort a uilainie 
li maus est grans ce nos est uis 
mais lon se deit garder de pis 
de sa mort est molt grant damage 
mais ce seuent li fol e li sage 
puisque est mors por doloser 
que lon n i puet rien recourer " 
or entent bien la dame e ueit 
qu il la conseilent a dreit 
demande lur qu ele fera 
coment li messagier uerra 
qu il n aparceiue la gesine 
ne par tente ne par cortine 
cil respondent " ne dotées rien 
quar nos en penserons bien " 
les cortines ius aualerent 
fors de la chambre les porterent 
la dame ont fait tost sus leuer 
e bien uestir e conreer 
les mes li meinent de deuant 
cele demande en plorant 
quant e coment il acoucha 
e par quel ior il deuia 
li messages respont e plore 
" dame " fait il " en icel ore 
que tu de lui departis 
qui prist li maus qui l a ocis 
e mors fu a une iornee 
por ce t ont li baron mandee 
que ta terre uienges saisir 
e ton chier frere enseuelir " 
quant la nouele a entendue 
tot li corages li remue 
iluec se pasme molt souent 
por son frere a cuer dolent 
li riches om e sa moillier 
si font son erre apareillier 
la dame font bien conreer 
a l autre ior a messe aler 
apres n i ot que demorer 
pensent de leur erre auancer 
a grant herneis o grant enor 
s esmut le matin au ior 
tant sont erré que uenu sont 
al chastel ou molt grant duel font 
e cheualier e uauassor 
tuit por la mor de lor seignor 
dessendu sont a la maison 
e li cors giseit del baron 
e quant sa suer la biere ueit 
ou li cors del baron giseit 
pasmee chiet e si baron 
la relieuent par contenson 
de totes pars plorent e crient 
a la dame li baron dient 
qu el se confort e laist son duel 
il uosist miaus morir son uuel 
quar quant il ueit son frere mort 
molt prise petit mon confort 
le cors atant enterrerent 
grant e petit trestuit i erent 
tuit uont a la porcession 
a l enterrement del baron 
puis ont lur dame remenee 
li riche ome de la contree 
a grant conduit en son palais 
dont _ iert dame desoremais 
lors uindrent de par le pais 
li uauassor e li marchis 
de la dame lur fies quereient 
quar de li tenir les deueient 
serueient si bien com dame 
de li alot molt bone feme 
quant par la terre oirent dire 
que d aquitaine mors li sire 
rei e conte la uindrent querre 
por coueitise de la terre 
mais la dame dist bien e iure 
que ele de seignor n a cure 
que uos dirai plus lonc aconte 
onques n i ot prince ne conte 
que uosist a sei retenir 
tot a son cuer en deu seruir 
por l arme son frere acheter 
se peine molt de ieuner 
e des iglises essaucier 
e des poures deu herbergier 
querre li uint uns deraains 
vns riches dux qui fu romains 
mais ele dist a la parsome 
que n a soing de lui ne d autre ome 
e quant ele ne l uost baiser 
comensa la a guerreier 
forment la roube e l assaut 
mais ueirement molt poi li uaut 
quar la dame iure tres bien 
que ia n _ iert suens por nule rien 
e sil reiure molt forment 
que s il uiueit mil ans ou cent 
que de guerre ne li faudra 
iusque par force la prendra 
idons comense el pais 
a cheuauchier li enemis 
contre la dame est molt grant guerre 
li destruit sa terre 
ost banir e tost mander 
quantque il poeit armer 
destruit le pais e deserte 
la dame tint en grant pourete 
quar en sa uie n aura mais 
par ome ne secors ne pais 
truisque sil li uieigne aidier 
e de ses enemis uengier 
que ele repost el tonel 
e fist metre en mer el batel 
mais cist secors li est trop loinz 
quar maint trauail sofrira ainz 
de la dame lairons atant 
si reparlerons de l enfant 
que en la nuit que il fu nés 
fu el batel en mer getés 
la o il en la mer esteit 
si com fortune le uoleit 
molt pres de peril e de mort 
sans nuil conduit e sanz confort 
fors sol l onde qui l conduseit 
si com li suens plaisir esteit 
que set tres bien tos seaus sauuer 
que il plaist en terre e en mer 
quant le batels s aleit guaucrant 
e le tonel e o l enfant 
si com li uenz le demenot 
e l onde qui le debotot 
que a prez esteit ia d ariuer 
a un droit port outre la mer 
e uos ileuc errant sor destre 
por le pleisir le rei celestre 
deus pescheors d une abaie 
d omes i ot de sainte uie 
li abes meismes sis cors 
les ot la nuit enueié hors 
por peisson prendre en sele mer 
a tos ses moines conreer 
sil pecheor dont ie uos di 
quant li iors fu bien esclarsi 
sor le batel sont enbatu 
e li enfes el tonel fu 
car le batel ont regardé 
quant il n i ot ome troué 
si quiderent trestuit de fi 
que li ome fussent peri 
ne uuelent le batel moueir 
mais le tonel ueulent aueir 
si com fortune le faiseit 
qui encore pas ne uoleit 
que li petis enfes perist 
qui la dedent el tonel gist 
e lur batel sus l ont saché 
e l autre batel ont laissé 
n erent que dui tant solement 
e la mers les cuitoit forment 
porceque fors iert li orages 
si en esteit gries li plus sages 
quar tant fort les greuot la mer 
ne lur laist el tonel guarder 
tant ont sil dui nagié a fort 
que primes sont uenu a port 
a terre trahent lur batel 
e dedenz esteit li tonel 
donc plot a deu omnipotent 
que li abes tant solement 
vint encontre eaus a l ariuer 
si leur comense a demander 
se il ont fait auques d espleit 
ne chose dont il miaus lor seit 
sil li ont dit c onques en mer 
ne porrent sor lur res geter 
ne de rien entendre a pescher 
por l orage por le temper 
mais a grant paine ont tant fait 
que il se sont a port retrait 
li abes s aprisme el batel 
tantque il choisist le tonel 
dons demande que se esteit 
iluec dedenz que il ueeit 
il li ont dit " de nos afaires 
sire n i a de chose guaires " 
atant li enfes s esperit 
si a en haut geté un crit 
quant li abes la uois entent 
si s en est merueilés forment 
que enbedui li pescheor 
en ont eu molt grant poor 
i leur demande " dites mei 
ne l me selés en uostre fei 
icest tonel ou aués pris " 
li uns li dist " se qu aués quis 
bien matin au bel ior cler 
que esteions en cele mer 
si trouames un batel 
tot uuit ne mais icest tonel 
le tonel a uostre hues preimes 
e le batel iluec guerpimes 
nos ne sauons que dedens a 
onques uns de nos n i guarda " 
quant lur abes lor ot se dire 
le tonel prie a descourir 
n i ont riens for l enfant troué 
qui iert el bers enuolopé 
a l enfant descoure le uis 
il geta a l abe un ris 
molt i ot bele creature 
qui de lui pris cure 
quant li abes uit le senblant 
e le ris del petit enfant 
enbedeus mains uers deu en tent 
que li a fait itiel present 
lors aparceit al chief les tables 
beles d iuoire couenables 
puis les a prises e ouertes 
e uit les letres bien apertes 
e quant il ot les letres lites 
qui erent es tables escrites 
dist a pecheors erraument 
qu il quierent les mars d argent 
e le chier paile alisandrin 
apres les quatre mars d or fin 
qui sont el bersolet o lui 
li pecheor guardent endui 
e unt l aueir ensi troué 
cum li abes lor ot deuisé 
li dui pescheor erent frere 
e né d une meesme mere 
li uns pleine maison aueit 
e enfans mais besoingnos esteit 
l autre iert riches e mananz 
e si n aueit nus des enfanz 
fors une fille mariee 
qui esteit molt loins de s encontree 
or uos dirai que l abes fist 
tos le mars de l arient prist 
au plus poure les a bailés 
quar des enfanz aueit plantes 
apres a pris l abes l enfant 
si l liura au frere manant 
puis li a fait iurer tres bien 
qu il ne l dira por nule rien 
ome ne feme qui seit nez 
qu onques sist enfes fust trouez 
puis si li roue aporter 
enz en la clostre apres disner 
e dist qu il die a ses ueisins 
que de sa fille iert li meschins 
e si l enueie a don abe 
qu il le fase crestiente 
e son non mette a l enfant 
quant il li ot roué itant 
e trestot ot bien aconté 
al pecheor e enseigné 
que faire deueit de l enfant 
puis prist les tables maintenant 
e le bon paile alisandrin 
e les mars de l or fin 
si en porta ensemble o sei 
puis les a mis en un requei 
e longuement sauuement furent 
ne onques de rien ne descrurent 
li peschere ne se oblia 
de que li abes comanda 
vne norisse a demandee 
por l enfant norir e louee 
quant li moisne furent disné 
si a l enfant laenz porté 
a l abe uint premereinement 
e si li dist priueement 
" sire por amor deu le rei 
or entendés un poi a mei 
vne fille ai loing de si 
bien le saués si cum ie qui 
qui uos enueie sest enfant 
e uos prie por deu le grant 
que uos meismes le leués 
e uostre non li enposés " 
li abes respont en riant 
" si ore amis a deu comant 
al non deu qui tot seit e ueit 
qui crestiente li otreit 
ie ferai ise que tu quiers 
por amor deu molt uolentiers " 
li abes en uait a l iglise 
e se comensse le seruise 
e l enfant fait crestiente 
e son non li a enposé 
gregoire apeleent l abe 
e sil fu gregoire apelé 
puisque il ot le mestier fait 
li om a son ostel s en uait 
l enfant porte ensemble o sei 
puis prist de l norir grant conrei 
li abes cui non aueit 
souent grant guarde s en preneit 
a ses anz est ia uenus 
tant est biaus e si bien creus 
qu il n ot tant grant en la site 
de son tens ne de son hee 
quant il fu tiels qu il puet aprendre 
a ses letres un poi atendre 
li abes l a en conrei pris 
e en la clostre a lettres mis 
gregoire fu de grant paraie 
i retraist bien a son lingnaie 
il ne fu fels ni estous 
eins fu umils e pius e dous 
amer se fist a tote rien 
e des letres aprist si bien 
que a douse ans _ bien ses pars 
lire e entendre des ars 
de lui dient petit e grant 
que molt i a bel enfant 
onques mais fils a pecheor 
ne nasqui de si grant ualor 
trestuit dient que mar fu 
sis cors sis senz e sa uertu 
quant il n esteit d un pais sire 
a gouerner un grant empire 
humais orrés del damisel 
qui tant esteit e prous e bel 
coment il li fu deuant mis 
qui il iert troués e chaitis 
li pecheres qui poures fu 
qui les mars aueit eu 
sa feme l ot tant angoissé 
en ior en autre 
qui il li deist ou il troua 
les mars d argent qu il conta 
coment gregoires fu troués 
ne qu il n iert pas del pais nés 
car il auint si cum il dut 
quant gregoires de ans fut 
que un matin ala iorner 
par une feste deporter 
entres les fis al pecheor 
gregoire par grant ualor 
qu erent alé esbaneier 
desor la mer en un grauier 
as barres prenent a iuier 
e d une pilote a geter 
li fis al pecheor la prist 
e deuant tos un grant cors fist 
porter l en cuida deuant touz 
car molt estoit isnels e prouz 
mais gregoires li damisels 
esteit encore plus isnels 
par les cheuiaus l a tost saisi 
puis a la terre l abati 
cil fu irés e si plora 
tou dreit a son ostel ala 
la mere uit son fil plorer 
e oi dire e conter 
que ce li ot gregoires fait 
molt fu iree crie e brait 
e fist si come fole 
qui ne set garder sa parole 
l enfant comensse a blestenier 
e a haute uois a ucher 
" vns auotres e uns chaitis 
que a demandé a mon fis 
vns poures uns las uns mendis 
qui n a amis en cest pais 
bien sai qu en la mer troués fu 
dont li est cest orgueils uenu " 
gregoires fu enmi la rue 
si a bien la dame entendue 
qui l apele chaitif troué 
por poi qu il ne s en est desué 
onques a li mot ne sona 
mais en l enclostre s en entra 
e son abe chai al pie 
qu il li a demandé congie 
" filleul " dist l abes " ce que monte " 
" sire " dist il " molt ai grant honte 
reproché m est e deuant mis 
que ie sui troués e chaitis 
nen ai ami ne nuil parent " 
lors fu li abes molt dolent 
pleins fu de maltalent e d ire 
icele feis ne uost plus dire 
gregoires fu forment irés 
souent demande le conges 
les bienz fais remenbre e retrait 
que li abes li aueit fait 
molt le mercie e enore 
del cuer sospire e des iaus plore 
" sire " fait il " por amor de 
donés me conge de bon gre 
en autre pais uueil aler 
ou ge puisse ma honte celer 
ou lon ne sache qui ge sui 
quar grant duel ai e grant ennui 
que lon m apele en sui troué 
e ge ne sai dont ge fu né 
si vodrei enfin miaus morir 
que itiel reproche sofrir " 
" filleul " dist l abes " beaus amis 
dites qui uos a deuant mis " 
cil respondi par grant dolor 
" sire la feme al pecheor 
qui freres a celui esteit 
qui mis oncles estre deueit 
mais ge uei or e sai tres bien 
que sis parens ne sui de rien " 
" amis " dist l abes " atendés 
tantque les aie araisonés " 
lors s en ala par grant iror 
vers la maison al pecheor 
le pecheor a apelé 
a demandé 
rende li les mars d argent 
qu il li bailla priueement 
quant garde le mist de l enfant 
e qu il li mist en couenant 
que a nuil ome ne desist 
dont l argent e l enfes uenist 
e porcequ il n aueit celé 
le secrei qu aueit comandé 
mais por lui esteit reproué 
ice que dust estre celé 
rendist li trestot son argent 
quar il n en aura ia neient 
a uos celui en fin dolent 
as pies li chiet hastiuement 
" merci " dist il " beaus sire chiers 
ce a fait ma fole moilliers 
qui ie en conceil li gehi 
car grant folie m a trai 
pardone le nos ceste feis 
por amor deu en cui tu creis 
puis si nos fai ardeir ou pendre 
se de ce nos pues mais reprendre " 
li bons abes lur pardona 
tot issi cum il li pria 
por la parole rechoser 
ne l en osa plus iustiser 
ariere en la cloistre ala 
deuant sei gregoire apela 
puis si li dist " or aiés pais 
car ia parler n en orrés mais 
de la reproche del lignaie 
dont troblés _ iert uostre coraie 
car si uos ai espoenté 
le pecheor e effreé 
que miaus uodreit estre honis 
que a nului l eust mais dis 
e desor m a en ueir promis 
que a nuil ome que seit uis 
par iue ne par rien que il face 
n _ iert mais seu en nule place 
e as moines d icest mostier 
ferai ie a toz otreier 
se des te lait uiure auant mei 
que il feront abe de tei " 
gregoire respont a l abe 
" ne l dites mais por amor de 
ia ne serai en nul endreit 
abes por se que bel me seit 
mais ie te pri por deu le grant 
s aidier me uues ne tant ne quant 
que me donges que m ait mestier 
tantque ie seie cheualier 
car tout a en cheualerie 
e mon cuer torné e ma uie " 
" amis " dist il " gramant ses 
e des letres doctrinés 
si te lou ie en uerite 
que tu guerpisses cest pense 
moines seies a cest mostier 
si ne te chaut a foleier 
ne prendre or cheualerie 
que molt est mauuaise lor uie " 
cil li respont " uos dites bien 
mais cist penses est loing del mien 
quar plus me plaist cheualerie 
que cloistre ne que abaie 
ne m est or uenu en talent 
e si ne puis laisser nient " 
li abes respont " ie l otroi 
mais ueirement ce poise moi " 
doner li a fait garnimenz 
e neporquant molt fu dolenz 
quant gregoires fu cheualiers 
granz fu e larges e pleniers 
son bon parein en mercia 
e le congie li demanda 
plore li abes en son cuer 
quar il ne uosist a nuil fuer 
que cil partist de lui ensi 
porceque tant l aueit norri 
pria le qu encor remansist 
aueir e terre li pramist 
ensemble o ce mariage 
e querre li de grant parage 
gregoire atant le respont 
" por cel seignor qui fist le mont 
ia mais nul ior ioie n aurai 
deci a tant que ie saurai 
de quel lignage fu mis pere 
e quel feme fu ma mere " 
quant li abes cel mot entent 
si li aporte isnelement 
les tables qui il ot gardees 
qui el berssuel furent trouees 
il li tendi e si li dist 
qu il gardast enz e si leisist 
cil a fait ce qu il roua 
les letres list que il troua 
lors a son parein regardé 
e mot e mot li a conté 
" sire ie trois ici escrit 
se c est ueirs que la letre dit 
d un enfant enci faite chose 
merueille est com om faire l ose 
car trestot fu en peche nés 
e conceus e engendrés 
car uns suenz oncles l engendra 
e sa tante celui porta 
molt par fu fis a riche conte 
mais por le blasme de la honte 
ne l osa pas sa lasse mere 
qui l ot eu de son chier frere 
faire norir ne aleuer 
ne el pais laisser ester 
mais quant nés fu si l fist porter 
enz el riuage de la mer 
e bien enclore en un tonel 
e puis metre en un batel 
d un paile fu enuolopés 
or e argent i ot asses 
e enpeindre es ondes de mer 
e puis en auenture aler 
mais ce ne sai ie dire pas 
de quel pais fu icil las 
ne que apres ce deuint 
ne que ueie des iluec tint 
sire por deu car me mostrés 
de qui ce fu ce uos saués 
qu il fu que deuint ou uerti 
se il fu mors ou il gari " 
li abes respont par grant duel 
" s es tu meismes bel filleul 
e le bliaus que as uestu 
de cel meisme paile fu 
q ensemble o tei fu troué 
e l or ai ie molt bien gardé " 
e uos gregoire molt hontos 
e trespencis e angoissos 
e dist " deu pere que ferai " 
li abes dist " ie te dirai 
se tu maintiens cheualerie 
l arme sera en fin perie 
mais remain ci en cest mostier 
e si ser deu de ton mestier " 
gregoire dist " repos n aurai 
deci a tant que ie saurai 
de quel lignaie ie fu nés 
e por quei fu ici getés " 
quant li abes ot sa uolunte 
por rien ne sera trestorné 
l or qu il gardeit li aporta 
e deuant li presenté l a 
puis si li uait la nef loier 
en cui il passera la mer 
li abes s en depart a tant 
cil entre en mer e uait siglant 
enci cum fortune le meine 
qui or le tient en son demeine 
passe la mer a grant esfors 
naie e sigle uer les pors 
outre la mer en un pais 
e li bons uenz les a droit mis 
en cele encontree tot droit 
de quel sa mere dame estoit 
qui fist metre es ondes de mer 
por la grant honte eschiuer 
qui de son frere ot eu 
a icel port est droit uenu 
molt est diables abandoné 
quant el pais l ot amené 
que de peche plus le charia 
e o sa mere l aiosta 
en que il rechiet de rechef 
por faire la colpe plus grief 
quant gregoire ist de la barche 
e cheual ot bon e forte tarie 
icil fu tant e bels e genz 
si li sist bien sis garnimenz 
que li boriois de la cite 
regardoient por sa biaute 
e uns boriois le herberia 
que richement le conrea 
gregoire ot oste molt uaillant 
que fist uolentiers son talant 
il iert de bel contenement 
e de grant ferte de talent 
que l ostes n osa demander 
qui il esteit ne tant paler 
que solement li demandast 
dont il uenist ne ou alast 
gregoire a l oste demandé a 
en cel pais se guerre a 
qui nuil sodeier retenist 
li ostes respondi e dist 
" de guerre auons souent tiel fais 
que estre ne poons en pais 
dont nos a pourete trais 
e si honis e si desfais 
que n a remes en cest uiron 
ne beuf ne uache ne maison 
ne borc ne uile ne cite 
fors sol ceste nostre ferte 
qui ne _ par force estre prise 
ne par assaut estre conquise " 
lors respont gregoire " que fait 
cist uostre cuens qu a chef n en trait " 
li ostes dist " il ne uos uait 
si bien que nuil seignor i ait 
i a fors sol une pucelle 
qui molt est auenans e belle 
elle n a frere ne seror 
onques ne uost prendre seignor 
vns molt riches dux la requist 
saveir se prendre la vosist 
e porceque ele ne l prent 
si nos gueree molt souent 
e se ma dame uos ueet 
molt uolentiers uos retendreit " 
lors respont gregoires li ber 
" coment porrai o li parler " 
il li a dit " i en penserai 
al ior quant la uerrai 
vos monstrerai a la contesse 
quant nos uoudrons oir la messe " 
quant gregoires son oste entent 
mercia le molt docement 
e si li proment bon luer 
se des li done a gaaigner 
tot son herneis li a liuré 
e en sa male enfermé 
les tables puis retint o sei 
la clef qui garde son conrei 
par matinet quant des ce done 
que la cloche del mostier sone 
grigoire l ot bien e entent 
si s aparaile isnelement 
e son oste fist sus leuer 
quar o sei le uoloit mener 
cil ne s en fai pas trop prier 
quar mestier a de gaaigner 
quant gregoires entre en l iglise 
v la contesse ot le seruise 
deuant le crucefiz s areste 
puis si dreca amont sa teste 
enclina li parfondement 
puis le salua docement 
come cil qui esteit senez 
e de letres bien doctrinez 
tuit esgardeient son gent cors 
e cil dedenz e cil deforz 
ensorquetot sa lasse mere 
qui l aueit eu de son frere 
e le bliaut qu il a uestu 
bien a le paile coneu 
si ne fust por solement tant 
que plusor paile son semblant 
la mere ueit iluec son fil 
mais ne siet pas que ce siet il 
gregoire souent la regarde 
mais ne se done nule garde 
ne tant ne quant ne se mescreit 
que la dame sa mere seit 
anceisque l uns l autre conoisse 
lur auendra molt grant angoisse 
puisque la messe fu fenie 
si bons ostes pas ne se oblie 
le seneschal en apela 
e son cheualier li monstra 
quant ot al senechal parlé 
ensemble o sei l en a mené 
a la contesse l acointa 
e le tint cher e enora 
bones sodees li promist 
s il remanet e il li dist 
qu o lui remandra un estage 
ele fu lee en son corage 
petit se conoissent andui 
ne la conois ne ele lui 
or est remes li sodeers 
entre les autres cheualiers 
par la cite uont les noueles 
as cheualiers e as puceles 
que uns sodeers est uenuz 
onques plus biaus ne fu ueuz 
se contoient en la cite 
vn damoisel de sa biaute 
a son ostel uont maintenant 
por lui ueeir petit e grant 
ne demora gueires apres 
que recomanca tot ades 
la guerre a ceaulz de la cite 
qui longement lur a duré 
vn ior que li dux repaira 
molt ot grant gent si aseia 
la cite e tendi ses tentes 
entor les murs beles e gentes 
li cheualiers qui dedenz erent 
sens cri e sens noise s armerent 
les portes firent fermer tost 
molt redotoent la grant ost 
quant armé furent par leisir 
vne porte firent ourir 
lur escheles ont aiostees 
e lur batailes bien fermees 
a celz de ost se copleront 
iamais por el ne pasceront 
trestuit communement senz faile 
cheuauchent uerz l ost a bataile 
grigoire est el front deuant 
destrier a bon e bien corant 
dauant les autres s abandone 
por ioster as autres esperone 
sis haumes fu clers e luisans 
estreit lacez a forz pendanz 
haubert ot bon e lance forte 
e li cheual molt bien l en porte 
espee ot bone bien trenchant 
en tote l ost n ot si uailant 
e chauces de fer e esperons 
fermement les botons 
molt resemble bien cheualier 
des rens s en ist trestot premier 
vers ceaus de l ost fist une pointe 
premiers en uolt auer la iointe 
ec uos atant l ost estormie 
doncs monta la cheualerie 
petit d ore sont armé 
li uns a l autres sont iosté 
gregoires fiert le premerain 
del cheual l abati el plain 
ne li ualut escuz ne broine 
quar de la mort n i ot essoine 
idoncs asemblent lur conreiz 
e bien estreiz 
vait gregoires les suens tenir 
ne les lait guaires departir 
esperonant uient al grauier 
assez en a fait trebucher 
ceaulz qu il consut a fait uerser 
n ont puis talant de remonter 
la sue genz molt bien le fait 
il lur dist que nulz ne s esmait 
molt par ont de lui bon confort 
n i a que lui se descort 
li dux qui l ost ot a garder 
fait molt sa gent desconforter 
por celui qui molt les greueit 
quar negun des suenz n espargnent 
ne il ne poent contre lui 
auer defense ne refui 
un poi les arieres traire 
quant veit que plus ne porra faire 
tost les fait a sei relier 
por sa bataile repareiler 
estreitement les meine guie 
bien restabli sa conpaignie 
l en siet mais eschaper uns piez 
que tuit ne seient decopez 
quant gregoire a l duc ueu 
qu ensi cheuauche de uertu 
a ceauz de l ost a demandé 
quar molt le ueit bien atorné 
qui ce esteit lon li dist tost 
qui c esteit li maistre de l ost 
quant gregoires l a entendu 
lez e ioiant forment en fu 
son cheual broche cele part 
trait se uers lui molt li est tart 
qu il ait iosté ensemble o lui 
doncs s entrecrient ambedui 
sempres serunt as coups partir 
porpensent sei de bien ferir 
li duc s enpasse belement 
les rens issi corteisement 
des esperrons point le cheual 
mais il li torna a grant mal 
el chastel porte son escu 
sa lance el feutre tendu 
s escrie " dan cheualier 
pernez l escu uos est mestier 
e pensez or del bien desfendre 
por fol uenistes hui enprendre 
contre me en champ de bataile 
miaulz uos uenist estre sanz faile 
en chambres o la uostre dame 
quar quant a la parsome 
que uos de mei departirez 
ie cuit que uos repentirez 
qu auez laisé le noblier 
les chambres por le torneier " 
gregoires entent la menace 
fierement l escu enbrace 
treit contre lui a grant poissance 
point le cheual brandi la lance 
de tot laissent le ranponer 
granz coups se uont entredoner 
de grant air se antrequierent 
des lances redes s entrefierent 
e li ducs a gregoire feru 
desoz la bocle de l escu 
parmi s en trespasse dehorz 
mais ne l adesa pas el corz 
bien crei si el cors l atensist 
que del cheual mort l abatist 
mais a cel coups s est bien tenus 
que primes n i est abatus 
li suens coups n ala pas en uain 
quar un petit baissa sa main 
a descouert desor l escu 
l a de la destre part feru 
la maille del haubert faucé 
parmi le flanc l a trespercé 
toz fu couerz de sanc li dus 
e del cheual abatuz ius 
quant gregoires le uit a terre 
s il en fu lez n estuet pas querre 
l espee trait sor lui s areste 
qu il li uolt couper la teste 
apres estut sor son cheual 
e regarda le duc aual 
e ueit que il pas ne se muet 
porpensa sei que bien l en puet 
porter el chastel a sa gent 
au nasel del haume le prent 
sor le col del cheual l en porte 
poignant en uait dreit a la porte 
sil esuanoiz del sanc 
qui li isseit parmi le flanc 
si faitement que pas ne _ 
coment gregoires l en portot 
quant cil de l ost ont ce ueu 
qui il ont le duc abatu 
quar ueiant toz en a porté 
le duc o sei en la cite 
a la rescosse poingnent tuit 
mais gregoires forment s en fuit 
e le baron que il en porte 
atant se mis dedenz la porte 
amont s en uait dreit al palaiz 
iluec a deschargié son faiz 
a bones gardes l a liuré 
puis si s en est ariers torné 
quar cil de l ost erent entré 
ensemble o elz en la cite 
a dreite force a maltalent 
molt les malement 
toz les destrenchoent a fais 
ia i eust molt mauuais plais 
quar iaulz aueient sus chacez 
iusque dauant le maistre sez 
bien tost preissent le dragon 
quant gregoire a esperon 
lur uint poignant que lur escrie 
" tornez baron ne dotez mie " 
entr elz se met e forment jure 
torné sont a desconfiture 
par la force des cheualiers 
qui retornerent uolentiers 
s est mis gregoires en la bataille 
e trait s espee qui bien taille 
qui il consut en l elm en son 
tot le porfent iusqu el menton 
d icel trait perdi des suens 
gregoires cheualiers boens 
e de ceauz de l ost i ot 
ocis a merueillos torment 
quant cil de l ost ueient ce bien 
que lur force n i uaudra rien 
a lur recet s en sont alé 
puis ont celz del chastel mandé 
que il seient trestuit en pais 
que gerreier ne poent mais 
atant ont definé la guerre 
mis en pais tote la terre 
li dux meismes a conté 
les faiz gregoire e sa bonte 
trestuit dient par la cite 
que molt a en lui grant bonte 
li citean forment l enorent 
petit e grant ueeir le corent 
trestuit dient comunement 
que onques home de son iouent 
ne fu de plus gente ualor 
ne miauz deust estre seignor 
d un grant pais o d un conte 
e que se il uenist a gre 
que lur dame se mariast 
s ele l preist bien espleitast 
tant fu la parole menee 
que dauant la dame est alee 
cele parole otreia 
e dist que s en conseilera 
les barons de son pais 
puis fera ce que l en _ iert uis 
lores fu deables angoisos 
quant ce oi e molt ioios 
de l aioster molt se pena 
quar premeirement aiosta 
le frere e la seror ensemble 
bon porchaz fera ce li semble 
e aioster puet par nul espleit 
que li filz a la mere seit 
e que le prenge en mariage 
molt les en met en bon corage 
molt s entremet d elz atraire 
por la soe uolente faire 
pris fu li dux e sa meisnee 
fu molt por lui desconseillee 
en la sele fu desarmez 
e deuant la dame amenez 
quant li dux fu deuant la dame 
il ot el cuer d amor la flame 
" dame " dist il " gardez mei bien 
quar ie uos aim sor tote rien 
lez sui de ce que uos m auez 
e se uos prendre me uolez 
e de mei uolez seignor faire 
ne uos puet uenir enor maire 
car contes de haut parage 
nos ferunt tuit par mei homage " 
quant la ot ce e entent 
iure e affiche fierement 
que ia mais n istra de prison 
tresque aura la renson 
cheualiers bons e prouez 
e d or mars tres bien pesez 
e de contes les contez 
e les ostages bien serrez 
que guerre mais ne li moura 
ne a feme ne la prendra 
quant li dux ot le couenant 
voille nen voille son creant 
li a tot porchacié e fait 
apres en sa terre s en uait 
des iluec n ot q un poi de tens 
qu a gregoire uint en porpens 
querre ireit cheualerie 
quar iluec ne gaaignot mie 
a la contesse ala parler 
e ses sodees demander 
la dame fu de fier corage 
bon conseil en prist come sage 
e ot en secrei al seneschal 
qu ele donra a cel uassal 
que tant les a bien secoruz 
e lur enemis confonduz 
icel conseil qui est tenuz 
est le deables enbatuz 
qui de peche les amoneste 
e de mal faire les apreste 
dient li tuit conmunement 
que le retienge leement 
e si le prenge a seignor 
quar ele ne _ aueir meilor 
de hardement ne de poer 
ne de bonte ne de saueir 
tant s est deables entremis 
que la mere a son enfant pris 
quant orent definé lur plait 
e noces e grant ioie fait 
gregoires ot en baillie 
terres e autre manentie 
e ot receu ses omages 
e es chastels mises ses gardes 
par trestot fu aseurez 
sire e cuens de tot clamez 
vn ior a son ostel ala 
o de primes se herberia 
ches le borgois o primes uint 
qui a la guerre le retint 
la o sa male comanda 
les tables prist si en porta 
les mars d or li dona 
e tot l argent qu il li laissa 
bien a les tables rescosees 
ne furent a home monstrees 
sus en la sele c est repairé 
par tot a quis e recerché 
vn lue secre o les musast 
saueir se il le trouast 
assez a quis celeement 
mais n en uit nul a son talent 
fors une nuit apres soper 
que en la chambre uoust aler 
un cien chamberlein apela 
a la chambre priuee ala 
quant iluec ot fait son afaire 
e metre se uolst el repaire 
un poi garda ariere sei 
e uit iluec un lue secrei 
les tables e laissa 
e apres ce acostuma 
que chascum ior alot ueeir 
c eles i erent e saueier 
s aucuns ne fust qui les remuast 
de qui son secrei i trouast 
e encor acostuma plus 
tant com il puet le tint en us 
que tant com il les ueeit 
ploreit des oilz e duel faiseit 
por le peche e por la rage 
que nez esteit de tiel lignage 
souente feiz ilueques uint 
e tant cele chose maintint 
une dancele l aparsut 
qui maistre chambrere fut 
quant ele le uit les oilz larmer 
vn ior commence a penser 
e creint que aucun maltalent 
ne fust montez repostement 
entre sa dame e son seignor 
dont il remembrast la dolor 
tot dreit a sa dame en ala 
corteisement li demanda 
entre lui e son seignor 
aueit maltalant ne iror 
la gentilz dame li respont 
" certes ne quit qu il seit el mont 
qui les deliz ne les dosors 
ne les ioies ne les amors 
poust ia mais conter ne dire 
que uers mei maintient mis sire 
mais en la toe fei me di 
por quoi le me demandes si " 
cele li comence a dire 
" ce sache dex li nostre sire 
chascun ior uei le conte entrer 
en cele chambre sans nuil per 
ia n i entrera si ioios 
qu il ne s en isse angoisos 
e por ce ai ie grant dotance 
qu entre uos deus n ait mescreance " 
ele respont " cortoise amie 
molt porpensastes grant folie 
quar ia n aura descorde un ior 
entre mei e mon cher seignor 
mais or issez hors damiseles 
petites franches e anceles 
si uos alez esbaneier 
la hors en cel palaiz plenier " 
celes ont fait tost son comant 
de la chambre issent maintenant 
la dame en la chambre ala 
par tot a quis e tant crecha 
qu el a les tables trouees 
la o li cuens les ot botees 
quant les troua bien les conut 
a poi de duel que ne morut 
quar doncs _ bien tote fiance 
e sens nule desesperance 
qu enceinte iert de son enfant 
idons se paume maintenant 
apres en uint al lit corant 
e ele iut o son enfant 
ses cheuiauz trait e brait e crie 
quant la maisnee l a oie 
li seneschals qui molt l ama 
vint a li si li demanda 
" dame que uos est auenu " 
ele en plorant a respondu 
" ie n ai soing de lonc plait tenir 
faites tost mon seignor uenir 
quar orendreit i parlerai 
e se non mais ne l uerrai " 
cil fist monter un escuer 
isnelement sor son destrier 
deciqu al bois regne ne tire 
gregoires esteit li sire 
quant il le uit uenir poignant 
encontre uint esporonant 
si li demande " quels noueles " 
e cil li dist " ne gaires beles 
ma dame uos demande a besong 
nen a de demorance soing 
cheuauchez tost ne demorez 
si uos o tos ne parlerez 
ia mais ne parlerez ce quit " 
cil uousist miauz morir ce dit 
que si faite nouele oist 
d angoisse tressue e fermist 
ariere torne le cheual 
puis ne l detint ne mont ne ual 
ne puis n i ot regne sachee 
ne par rue ne par chaucee 
ainz uint poignant tot a eslais 
decique deuant le palais 
quant gregoires a pie descent 
la uoiz de la dame entent 
anceisque il autre 
parmi la sale s entrecort 
en la chambre entre qui fu peinte 
e uit la dame neire e teinte 
quant la mere uit son enfant 
si l a enbracié maintenant 
les ioies durent longement 
l acoler e l enbracement 
que la mere uers son fiz meine 
deciqu a none tote pleine 
quant la chambre fu deliuree 
li cuens a la dame apelee 
" dame " fait il " merueile ai grant 
que malade estes si forment 
ensi " fait il " en tant poi d ore " 
a bien pres que des oilz ne plore 
" encore hui matin al ior 
n auiez uos mal ne dolor 
or estes ia tote muee 
e pale e descoloree 
dites o uos tient plus grieuement 
molt uos est pris sodeement 
e ie uei que n i a enferte 
dont uos aiez le cors greué " 
lors respondi la dame franche 
qui del plorer esteit estanche 
" ceste enfertez est si auerse 
si honie e si desperse 
qu en terre n a cele racine 
qui me poust faire mecine 
ne ia n en aurai garison 
ne par herbe ne par poison 
biaus sire mis cuers e ma uie 
dites si deus uos beneie 
ne l me celez por amor de 
se uos sauez en uerite 
dont fustes qui est uostre pere 
e coment ot non uostre mere " 
lors s enbronche li cuens aual 
ne li respondi bien ne mal 
quant parler oi del lignage 
troblez en fu en son corage 
ele li dist " que ne parlez 
certez por nient le celez " 
il li respont " laissez m en pais 
ia mar m en parlerez ia mais 
ne l dirai a feme n a home 
por tot l auer qui est a rome " 
quant ce oi la dame franche 
les tables trai fors de sa manche 
coneues les a li sire 
doncs ne par siet il mais que dire 
miauz uousist morir en place 
ne siet que dire ne que face 
plore des oilz molt a grant honte 
la dame rapele le conte 
" certes " fait ele " ie sai bien 
que de ce ne uaut celer rien 
que chascun ior solez aler 
laenz uos tables regarder 
quant dedenz auez lit assez 
ne sei que deit mais puis plorez 
merueil mei molt mais neporquant 
de ce lairai ore atant 
mais or uos pri que ne celez 
par cele fei que me deuez 
por honte de nul autre afaire 
ne m en dotez ueir a retraire 
se ceste chose est de uos dite 
qui es tables trouai escrite 
q une suer uos ot de son frere 
e uostre oncles fu uostre pere 
e que en mer fuissez getez 
eneslepas que fuissez nez " 
gregoires ueit e entent bien 
que celer ne li monte rien 
quar la dame a les letres lites 
qui es tables ierent escrites 
" por amor deu " fait il " amie 
ne recordez tiel felonie 
ne la deit om surremenbrer 
ne de tiel merueile parler 
sachez que ie sui ci pechables 
dont l estoire est escrite es tables " 
dont oissez merueiles e duel 
chascuns uousist morir son uuel 
la dame reparole a peine 
" lasse cum dolorose estreine 
fui nee en cest siecle de mere 
quar primes pechai o mon frere 
tantque de sa char enceintai 
enfant dedenz mei e portai 
e quant il fu nez en la mer 
le fis por mon peche geter 
puis n apartint a mei de rien 
s il ot apres o mal o bien 
s il uesqui a duel o a honte 
s il morut ie n en tin conte 
or est tant uenuz e alez 
li tens qui il est rasemblez 
ensamble o mei par mariage 
cil qui est mes fiz de lignage 
or sui s espose e sa mere 
cil est mi fiz de mon frere 
tote en sui certe rien ne dot 
le ueir en ai troué de tot 
escrist est els tables l estoire 
qui me ramente en memoire 
que ie de mes mains escri 
quant l enfant en mer geter fis 
dex de gloire que deuendrai 
ia mais nuil ior ioie n aurai 
certes a merueile me uient 
coment la terre me sostient 
que ele desoz mei ne font 
quar onques mais en tot cest mont 
ne quit qui fust maleuree 
que tant par fust a mal menee 
hai dex por quei ne me donas 
que ie morusse enellepas 
que fu batizee e leuee 
ainzque eusse tiel destinee 
la dolor e la male uie 
o ai toz iors esté norie 
bien quit ce que se dons morusse 
a cel terme que sauue fusse 
se ie anz deusse uiure 
ne quit que ie en fusse deliure 
por penitence ne por aumosne 
ne par negune bone chose " 
la dame ensi se conplaigneit 
e gregoire bien l entendeit 
bien _ por ueir en son corage 
que or conoisseit sun lignage 
la dame dist " ne tamez 
or pri que uos reconfortez 
selonc ce que auons de tens 
se nos par grant sens 
puisque la chose est coneue 
qui de nos est auenue 
gart bien chascuns e prendre en sei 
d amandement aucun conrei 
mal auons fait ce nos est uis 
garderons nos de faire pis 
pensons huimais de faire bien 
quar desconforz ne nos uaut rien 
vers deu somes nos molt colpable 
mais il nos sera merciable 
s il ueit que aions repentance 
e cuer de faire penitence 
selonc la colpe e le peche 
dunt nos auons le col chargé 
hai deables fel tiranz 
cum es crues e sozduanz 
molt nos quides auer sorpris 
e en tes laiz lacez e mis 
molt te peines en tote guise 
de metre nos en ton seruise 
ia mais de mei se i ai espace 
n auras bailie en nule place 
se ie ai fait ta uolente 
ne l ai a escient ouré 
mesfaiz me sui de toi seruir 
mais si dex me uolt consentir 
onques del mal ne fust si lez 
cum tu del bien seras irez 
e ie serai se dex m otroie 
que un sol petit de tens aie " 
or a li sires si parlé 
e dist " molt par ai desirré 
que mon lignage coneusse 
e de quel parente ie fusse 
or le conois en itiel guise 
que ueirement tot a deuise 
conois que uos estes ma mere 
e m espose suer de mon pere " 
" dame " dist il " or deseurons 
ia mais ie quit ne nos uerrons 
deciqu al ior de iugement 
que dex iugerai tote gent 
iluec nos couendra estre 
deuant la face al rei celestre 
e doncs nos _ iert grieuement retrait 
si cum ie cuit nostre mesfait 
en la balance _ iert pesé 
tot quant nos auerons ouré 
e bien e mal puis receuron 
selonc le fait le gueredon 
tant auons fait que ne crei mie 
que ia clerz qui ce nos die 
qui ia poissons espeneir 
ne la penitence sofrir 
del peche dont somes colpable 
par la poissance del deable 
se nos ensi fait l eusson 
qu a escient le feisson 
or n i a rien de l esmaier 
desesperers n i a mestier 
quant des nos rapele a sei 
e il nos fait si grant otrei 
que conoissom nostre peche 
e tote nostre maluazte 
bien uolt que a li retornon 
e il nos fara bon pardon 
s il ueit la bone repentance 
nos de nostre foleiance " 
" amis " dist ele " or uei tres bien 
que n auons mestier d autre rien 
fors de querre e de porchacier 
mecine qui nos ait mestier 
e resaner la mortel plaie 
dont chascun de nos molt s esmaie 
or uos pri me doctrinez 
que des escriptures sauez 
a mei dites por bien estruire 
cum faitement me dei deduire 
en quel guise en semblant 
me contendrai d ore en auant " 
" ma bele mere en ta maison 
fai de ton cors afliccion 
de ieuner de deu prier 
e de tes saumes uersilier 
e si te tien en chastee 
trestoz les iors de ton haee 
la haire uest enpres ton corz 
e les beles pailes de dehors 
les fameilous fai saoler 
les nuz uestir e conreer 
morz seueilir e enterrer 
e les nuz uestir e chaucier 
moines hermites uisiter 
e eiglises faire fonder 
quar quant li iugemenz uendra 
e chascuns sa raison rendra 
e sera fait li parlement 
del bien e del mal ensement 
que ne seit la balance igaus 
mais que li biens traie les maus 
ie menrai autresi mon cors 
si m en irai del regne hors " 
endementresque il ce dit 
toz ses garnimenz ius mist 
puis se uesti de poures dras 
e si se mist de haut en bas 
si cun uers la nuit uint 
onques de rien ne tint 
mais a la lei de mendiant 
s en est alez al coc chantant 
de la chambre ist qui fu sa mere 
e del palaiz qui fu son pere 
molt a grant duel e grant pite 
qui ensi s en uait eissellé 
mais grant confort li a doné 
ce qu il le fait por amor de 
del cuer li issent li sospir 
quar ne se _ pas abstenir 
a grant espleit fuiant s en uait 
la terre regarde qu il lait 
souent li membre de s espose 
qui remaint triste e angoisose 
por son peche e por sa honte 
e por pite qu il a del conte 
hastiuement passa la terre 
dont il osta iadiz la guerre 
qui a toz ses ancessors fu 
e il meismes cuens en fu 
or guerpis tot e si s en fuit 
la o fortune le conduit 
tant a erré que a la mer 
vint al tierz ior uolst la passer 
al port droit uint a l auesprer 
mais nen i puet maison trouer 
fors la maison d un pecheor 
qui molt saueit petit d enor 
gregoires uint al marinant 
si li pria por deu le grant 
que en son ostel le herberiast 
e que fors gesir ne l laissast 
que dex l en rendist guerredon 
consente le en sa maison 
quelz home il _ iert cil li conta 
que il un peneanz esteit 
e por grant mal que fait aueit 
si l estoueit ensi aler 
sa destinee demener 
cil le comence a gaber 
e uers sa feme a regarder 
" hai " fait il " cum il est gras 
e blans e tendres sor les dras 
il n a gaires qu il fu chauciez 
molt a tendres e blans les piez 
bien resemble marchaant 
qu autrui aueir uait espiant 
il ne ierra en ma maison 
par la barbe que ai el menton 
n aureie anuit paiz ne repos 
se il giseit dedenz mon clos " 
gregoires n ot pas cel penser 
de l ostel ist uolst s en aler 
e si li uint forment a gre 
ce qu il l ot si deuilé 
quant la dame l en ueit aler 
si comenca molt a plorer 
" sire " dist ele " n a maison 
a grant piece se ceste non 
e si comence a uesprer 
il ne set mais quel part aler 
quant por deu te fai le reclaim 
fai le gesir sor cel estraim 
delez tes rez le laisse aual 
assez l estuet sofrir grant mal 
ne l deuez pas por uil tenir 
por ce s il uolt espeneir 
son peche e sa forfaiture 
e de pardon est ce dreiture 
que il face bien uolentiers 
e si li est molt granz mestiers 
quant dex li a le bien presté 
que il en face grant bonte " 
tant l a enchaucié sa moiler 
qu il l otreia a herbergier 
ele corut si l apela 
e il uolentiers retorna 
n osa pas uers le fue uenir 
en un angle se uait tapir 
il li fist son lit de rosel 
qui poures fu e sens drapel 
idons s asist gregoires ius 
ne li demande mains ne plus 
apres quant il fu auespré 
e li ostes ot apresté 
e son soper e son mangier 
lors si li pria sa moiler 
que face son oste uenir 
puisque ele le fist retenir 
e si le face o sei soper 
e un petit al feu chaufer 
que dex bon guerredon l en rende 
e tot son cors de mal defende 
e ele li prie docement 
il li otreie si faitement 
ele uait sus si l apela 
l aigue a ses mains li dona 
a pres del feu seir le fist 
vne bele toaille prist 
si l entendi en un bel lue 
bien pres de lui e pres del fue 
a son soper le serui bel 
e del peisson e del gastel 
e li dona de son bon uin 
trestuit razé un mazelin 
gregoires ueit son bel seruise 
e que molt s en est entremise 
del bon corage la mercie 
e si li dit " ma chiere amie 
n ai soing de si faite uiande 
quar mi cors autre me demande 
peneanz sui n est pas raisons 
que gost de uin ne de peissons 
se tu me uous faire bonte 
si me done par charite 
de ton pain d orge un petitet 
e de l eigue en un uaisselet " 
dons le regarde le pecherre 
" hai " fait il " cum es tricherre 
si or n i aueit se tei non 
tu manieroies tot le peisson 
de chief en chief iusqu en l areste 
par les dous oilz de ceste teste 
e si beureies un sestier 
del meilor uin de mon celier " 
gregoires a a son hoste dit 
" trop par auez encor poi dit 
assez sui ie grant masse pire 
que ne uos oi encore dire " 
la dame ueit de son seignor 
que por pitie ne por enor 
neis por deu ne s amesure 
de lui dire si grant laidure 
de son seignor _ la maniere 
bien conois son cors e sa chiere 
e seit que fel est e culuert 
e molt het presse en son ostelet 
" sire " fait ele " ce que monte 
molt en poez auer grant honte 
que tant par amez a tencer 
e poures a contrelier 
gardez dedenz uostre maison 
que ne li diez se bien non 
entruesque uienge a matin 
e puis se tendra son chemin 
quant alez s en _ iert une feiz 
ia puis ici mais ne l uerrez 
s il ne uolt del peisson goster 
que auez de ce a parler 
quant il n en quiert ne n en demande 
en lue de ce autre uiande 
qui uos griet de rien atorner 
ce que uos estusse acheter 
s il ne beit uin que uos en chaut 
quant la fontaine mielz li uaut 
e pluis li uient a son talent 
quant ne uos coste de neient 
sofrez qui il assez en n ait 
e si n en faitez si grant plait 
quant uos en lui ne perdez rien 
consentez le si ferez bien 
demain quant de ci partira 
rien del uostre n en portera " 
li pecherre que qu ele die 
ne _ celer sa felonie 
gregoires s est retorné 
vers lui a de mal cuer parlé 
" sire " fait il " molt me merueil 
que n auez pris autre conseil 
de uostre uie demener 
que longes per pais aler 
fait molt tost resembler truant 
e bien prodome e bien uaillant 
se il meine longes tel uie 
asez est qui en dit la folie 
e nos ueons ades souent 
que ne _ mie longement 
home conuerser 
que ne l estuesse eschaufer 
e resentir al chef del 
del fue la force e la chalor 
de uos est poors ensement 
vos demorez entre la gent 
e uos ueez lur males ueies 
e oez lur gries felonies 
creme est qu a chef de fiee 
vostre corages i enchee 
ia home de si saintisme uie 
ne deust estre d abaie 
mais estre en un hermitage 
o en desert o en boschage " 
gregoires entent e bien l oi 
molt humlement li respondi 
" bien sai que dites uerite 
mais n ai encore lue troué 
qui me seit uenuz en corage 
n abee ne d ermitage 
mais se ie alcun lue seusse 
o toz solz abiter pousse 
e demener en paiz ma uie 
ne queisse autre manentie 
ne ne queisse compaignon 
se deu solement e iei non " 
" hai " fait il " quel ie en sai 
en cele mer un tiel en ai 
la o soleie aler pescher 
dedenz un grantdisme rocher 
ie quit que plus de anz a 
que home ne feme entra 
se ie meismes plus n en sai 
mais que de loing molt l esgardai 
que la roche ensi crusee 
cum une maison bien ouree 
iluec si uos uient en corage 
poez trouer bon hermitage 
e quant lue soltif demandez 
ia mar en serez esgarez 
tost i porrez estre chenuz 
ainzque uos i serez seuz 
ia n ira home parmi la mer 
qui talent ait d iluec torner 
ne par bel tens ne par orage 
qu il ne li auenist damage 
e si uos i pleiseit aler 
menrai uos i parmi la mer 
se dex me uolt ma nef garir 
de mon cors ne poet failir 
un autre chose uos dirai 
ce sachez q unes ferges ai 
se uos uolez bien enferger 
ie l uos otrei a cel mestier " 
gregoires respont " ie l otrei 
sire grez e mercis de mei 
quantque uos dites molt me plaist " 
li ostes l entent si se taist 
longement ont entr elz parlé 
e puis se sont coucher alé 
gregoires ala al 
reposa sei sor le rosel 
ainzqu il dormist molt humlement 
repria deu omnipotent 
priere fist affliccions 
e dist saumes e oreisons 
par matinet quant ior fu cler 
cil ala sa nef aprester 
les ferges auoc sei porta 
e gregoires enpres ala 
de la grant haste que il ot 
quar le pescherre le astot 
les tables qui molt ot gardeez 
a en la maison oblieez 
a la nef uindrent enz entrerent 
en mer s enpeintrent tant siglerent 
que a la roche sont uenu 
o il esteient esmeu 
quant uenu furent al rocher 
n i ot pas fait grant demorer 
mais li pescherres li ferma 
les ferges es piez qu i porta 
quant ce ot fait retrait la clef 
retorner s en uolt a sa nef 
assez pensa qu il en fereit 
e en quel lue la repondreit 
ne la uolst longement porter 
veiant lui la geta en mer 
e puis li dist " ensi estez 
e en ceste roche manez 
tantque la clef seit trouee 
qui ci deuant uos est getee " 
cil est remes sans conpaignie 
forment uers deu s en humilie 
qui le terriene uiande 
o sei nen a ne demande 
merci crier e deu prier 
c estet son deduit e son mangier 
ioste lui en la pierre dure 
ot un petit de troueure 
quant il ploueit l aigue colot 
ce iert trestot quantqu il usot 
se fains o seif le destreigneit 
de ce sa uie sosteneit 
de lui nos reconte l estoire 
ans i fu gregoire 
que onques nuilz home ne l i _ 
neis icil qui mis l i ot 
li pescherres 
une feez ne 
quant li failli sa uesture 
sa chars remes a la freidure 
toz les dras qui il ot porté 
furent si porri e usé 
que ne l poeient sol courir 
ne enuiron son cors tenir 
toz nuz sens dras o bon corage 
sofri le solail e l orage 
comentque il menast sa uie 
de deu prier pas ne s oblie 
que une uie li doinst mener 
que a lui se puisse acorder 
or leirons un poi de gregoire 
si parlerons de l apostoile 
de l apostoile bien sauez 
que molt est grant la dignitez 
garde est de la crestiente 
s a cure soz damede 
lores auint en cel termine 
selonc sa uolente deuine 
que cil apostoiles fina 
grant plaint e grant duel en mena 
tuit li clergie e li autre home 
qui a cel tens ierent a rome 
trist e desconforté esteient 
de lur pastor que il perdeient 
le cors de lui molt enorrerent 
e richement le conreerent 
ensi cum costume esteit 
parsone de son endreit 
e apres son enterrement 
ne demora pas longement 
que tuit li legat s asemblerent 
e le romain clerge manderent 
e les borieis de la cite 
ceux de greignor autorite 
e les euesques d enuiron 
por faire entr eaus election 
de cui apostoile fereient 
sor cui cele cure metreient 
vn legat ilueques aueit 
qui molt religios esteit 
quant il furent tuit asemblé 
cil a premiers a toz parlé 
" seignors " fait il " ueu auez 
l apostoiles est deuiez 
e trespassez de ceste uie 
dex li otreit sa conpaignie 
nos ne poons pas longement 
estre sens bon maintenement 
quar n est pas dreiz que seinte eglise 
seit sens doctor e sens iustise 
vos estes ici asemblé 
en l enor del crestiante 
e querre e eslire pastor 
que dignes seit d itiel enor 
e dex le nos doinst si a faire 
que a bon chief en poissons traire 
que il a sa uolente seit 
que tot gouerne e tot ueit 
granz est li fais que cil auera 
que sor sei la cure en prendra 
quar ce sachez tot ueirement 
si cum dex fu temporaument 
entre ses seinz apostres 
ensement est li maistre nostres 
molt le couient estre predome 
qui est apostoile de rome 
nos qui noms de legat auomes 
ou lue de apostre somes 
il furent e autresi 
somes nos legaz ci 
isi cum dex fu li tressimes 
si est l apostoiles meismes 
desur nos est aposé 
e est en lue de damede 
or uos pri toz e uos requier 
que uos m aidez a deu prier 
faisons ieune e oreison 
e seions en affliccion 
que des por sa pie doucor 
nos tramete itiel pastor 
que son lue poisse maintenir 
e seit dignes de li seruir " 
quant a toz ot ensi parlé 
molt uolentiers l ont craanté 
ieunerent e deu prierent 
e molt humlement li requierent 
que il demonstrance lur face 
qui dignes seit d auer sa grace 
vn ior quant al mostier oroent 
e docement deu apeloent 
vn angele dex lur enueia 
qui ioie lur dist e nonca 
e dist " des uos mande par mei 
veu a uostre bone fei 
quar enuees tost querre 
v seit par mer o seit par terre 
vn peneant sans demorer 
qui gist en un rochel de mer 
e ci l apele om gregoire 
deus uolt que cil seit apostoile 
ans i a esté " 
tant dist e puis s en est alé 
trestuit comunement l oierent 
a damedeu graces rendirent 
eneslepas apareilerent 
par tot le mont cerchent e quierent 
truesqu a un ior si cum deu plot 
qui dreite ueie les menot 
qui tote ior orent alé 
trauaillé e lassé 
que nuiz les prist en un riuage 
mestier aueient del harberiage 
ne poeient maison trouer 
o il poussent osteler 
tant ont partot auironé 
que a la parfin ont troué 
le bordel a un pescheor 
petiz esteit e de mal tor 
a grant peine dedenz entrerent 
icele nuit s i ostelerent 
al pescheor que ie uos dis 
qui ot gregoire el rocher mis 
quant il se furent herbergé 
por soper ont apareilé 
li pescherres en sa maison 
ot molt grant plente de peisson 
que il aueit peché le ior 
choisir lur roua del meilor 
cil ont eslit tot le plus chier 
e le greignor a lur manger 
e l oste prient que l ourist 
e cil de uolente le fist 
ioios esteit ce sachez bien 
entr eauz ostes ne perdreit rien 
le peisson oure puis a gardé 
dedenz l entraille a troué 
la clef des ferges qu il geta 
el fonz de mer la o laissa 
gregoire enfergié el rocher 
dons se comence a merueiller 
bien la conut auques dota 
del crestien se porpensa 
que merueillos peche aueit 
qui en tiel lue laissé l aueit 
or a primes ne dota rien 
des li aueit mostré molt bien 
qu ore li aueit fait trouer 
la clef qu aueit geté en mer 
o mal cuer e o felonie 
por ce qui il ne uoleit mie 
que cil iamais d iluec issist 
miauz uoleit qui il l i morist 
la clef repost puis a asté 
que le manger a conré 
apres mangier quant furent lez 
l oste les a araisonnez 
demande lur dont il uenoient 
o il aloent que queroient 
cil li ont conté maintenant 
qu il quereient un peneant 
qu est en un roche de mer 
mais il ne sieuent o trover 
porceque des a comandé 
qu il seit a rome amené 
e que en facent apostoile 
quant cil oi nomer gregoire 
eneslepas a respondu 
" seignors bien estes auenu 
ne quit que ait ci enuiron 
que ueir en sache se ie non 
ie sols la uerte en sai 
quar ie meismes l i menai 
e deci qu al rocher le mis 
mais ne quit pas qui il or seit uis 
quar plus de anz a 
que onques puis home n i ala 
nes ie qui idons l i laissa 
cele part puis ne retornai 
il i remist toz enfergez 
estreitement par les piez 
la clef des ferges fu getee 
onques puis ne fu trouee 
veue onques puis ne fu 
fors que anuit est auenu 
quant nostre peisson conreai 
la clef en l entraile trouai " 
il lur mostra cil furent le 
enpres ce si li ont prié 
que il les conduie al rocher 
e il li dorront bon luier 
par matinnet a l eniornee 
cil a sa nef apareilee 
entrent dedenz il les mena 
tantque al rocher les arriua 
ainzque sus uousissent monter 
comencerent a apeler 
sauer se il encore uesquist 
o se aucun d eauz respondist 
gregoire qui encore uiueit 
s emerueila qui ce estet 
a lur parole respondi 
e dist itant " ie sui ici " 
cil furent lez sus monterent 
le crestien iluec trouerent 
toz iert chenuz e toz peluz 
e de magrece confonduz 
n auet fors le cuer e les os 
molt en a deu grant los 
conté li ont que il quereient 
cum faitement por lui ueneient 
e qu a rome le desirroient 
quar molt forment le demandoient 
gregoire a ceauz respondi 
quant de rome parler oi 
" seignors " fait il " por deu merci 
e quei m eschanissez ensi 
ce dites que molt me desirent 
romain qui onques ne me uirent 
onques uns solz d eauz ne me uit 
certes merueiles auez dit 
por deu uos pri laissez m ester 
ne uos chaut de mei plus gaber " 
quant ont oi sa uolente 
li uns d eauz a a lui parlé 
e dist " ne uos marissez pas 
ce que nos dimes n est pas gas 
des a mandé tot ueirement 
que seiés garde de sa gent 
vns angels en fist le message 
ne deuez pas uostre corage 
trobler contre sa uolente 
que ueirement uos a mandé 
et par le sien comandement 
vos auons quis de longement 
ce uos disons par uerite 
que por tant uos ont desiré 
tuit cil de rome clerc e lai 
ie le uos di que bien le sai 
que ne poez pas refuser 
sens grant peche de la aler " 
il respont " ia ne me mouerai 
quar la clef de celz ferges n ai 
qui fu en cele mer getee " 
il li ont la clef aportee 
conté li ont cum la trouerent 
les ferges apres li osterent 
volstrent le faire sus leuer 
mais il ne _ sor piez ester 
feibles esteit e sens ualor 
n aueit ne force ne uigor 
entre lur braz suef le pristrent 
tantque dedenz la nef le mistrent 
arieres uienent a maison 
le fue li firent enuiron 
quant receu ot sa uertu 
des tables li est souenu 
qui en la maison oblia 
quant primes al rocher ala 
a ceauz qui mener l en deueient 
dist por nient s en penereient 
que ia d iluec ne partira 
decique les tables aura 
cil ne s en sieuent conseiler 
l oste comencent a prier 
se il onques les ot ueues 
que por deu li fussent rendues 
cil respondi onques n es uit 
molt sont dolent e de petit 
gregoire les roua aler 
la o sis liz fu regarder 
n i aueit chose se fens non 
lonc tens aueit que la maison 
esteit chanié iluec endret 
querent e gardent a espleit 
tant ont le fumer reuersé 
que les tables i ont troué 
beles e blanches come flor 
vnques n i murent color 
sauuement ont esté gardees 
ignelement les ont portees 
e presentees a lur maistre 
lors ne l poust nulz home irastre 
graces a damedeu rendi 
qui tot le sien li rent issi 
a l oste prenent le congie 
tant li donent qu il est tot le 
ensemble o euz lur maistre meinent 
por lui molt grant ioie demeinent 
tant ont erré qu a rome uindrent 
loerent deu e ioie en firent 
gregoire descendi a pie 
si a deu humlement prié 
a damedeu oreison fist 
o lermes o plors e si dist 
" glorios deu de maieste 
que iusque ci m auez gardé 
gardez or mais uostre seruant 
e faites en uostre comant 
donez mei tiel uie tenir 
que seit des or a ton plaisir 
que quant uendra al derein ior 
que li iuste e li pecheor " 
talant ot que a rome ireit 
a l apostoile parlereit 
peccheresse iert a desmesure 
por ce se uoleit prendre cure 
que des pechez 
e par son conseil 
seignors ce fu icele dame 
dont uos auez oi la fame 
qui mere esteit celui gregoire 
que aueient fait apostoile 
ele fu sa tante e sa mere 
fiz fu d une suer e d un frere 
e apres se fu ses mariz 
mais puisque d iluec fu partiz 
parler de lui onques n oi 
ne siet se morz fu o uesqui 
par pardon de cel pecche querre 
s esmuet la dame de sa terre 
e uint a rome quant ele _ 
la o ele l apostoile _ 
cum plus tost _ o lui parla 
humlement merci li cria 
ne l conut pas 
cum faitement 
conois sa colpe e son peche 
e apres l a por deu prié 
qui li doinst tiel penitence 
que seit sa conscience 
quant li apostoiles l entent 
si sospira parfondement 
bien _ que ce sa mere esteit 
que la uerte en oeit 
e que des li ot amenee 
e por lui seit a bien tornee 
" dame " dist il " n auez mais dote 
des uos a mise en bone rote 
des uos a mise en bone ueie 
qui ici endreit 
vostre fiz sui e uos ma mere 
bien sai que des li nostre pere 
nos uolst a bone fin mener 
que nos a fait entretrouer " 
quant la dame entent la parole 
tiel leece a a poi ne uole 
estreitement ses piez li baise 
molt li grieue que plus se taise 
que a trestoz nen a mostree 
la ioie que il a trouee 
de la ioie plore e sospire 
tiel leece a ne siet que dire 
" des biaus sire que deuendrai 
ce est mes fiz que troué ai 
leuerai sus si l baiserai " 
apres redist " pas ne l ferai 
molt sui fole quant ce porpens 
quant sol des piez baiser ai tens 
a mon plaisir sens nule defens 
se ie eusse un poi de sens 
deusse ie estre molt lee 
des tant m auez bien conseilee 
beneis qui m as garie 
que de ioie m as saisie 
quar seies or fins de ma uie 
morz prenge tei de mei enuie " 
la dame ensi dementot 
ses piez teneit si ls enbracot 
cil esteit lez e deu loot 
qui a bien faire l atornot 
encor parla la dame auant 
e dist " deu pere tot poissant 
el tien coment 
m arme e mon cors sire a tei rent 
sire frans hom sers deu uerai 
conseile mei que ie ferai 
ia mais d ici ne partirai 
ne de tei ne m eslongnerai " 
quant li apostoiles l entent 
si la conforte saintement 
si li plaist molt que ore sent 
que de bien faire a bon 
selonc sa bone conscience 
li a enioint penitence 
e mist la en une maison 
dames de religion 
onc ne tint conte de requerre 
rente de pais ne de terre 
de seruir deu a bon corage 
tot leit por lui si que sage 
molt s est puis toz tens entremise 
de seruir deu en tote guise 
faire le bien quant ele _ 
c est li deliz que plus li plot 
des dras de religion prist 
en la maison o il la mist 
tuit li portoent grant enor 
por la crieme e por l amor 
de l apostoile qui l amot 
e qui souent la reuisot 
iluec demeine seinte uie 
ensemble o cele conpaignie 
toz tens puis tantqu ele uesquit 
en icel lue espeneit 
e deserui apres sa mort 
aueir el ciel uerai confort 
e la corone pardurable 
ensemble o uie esperitable 
seignors a itiel fin paruienent 
cil qui a damedeu se tienent 
oi auez de cest seint home 
qui fu apostoiles de rome 
cum il demena seinte uie 
e cum deus li fist aie 
de molt aspre comencement 
auez oi bon finement 
quant fu en terre molt l ama 
des e puis forment l enora 
quant enpres fu fini de sa uie 
l en mena en sa conpaignie 
e est el ciel molt hautement 
coronez pardurablement 
entre les seinz a grant enor 
o les confes est confessor 
en rome ne furent apostoile 
plus beneure de gregoire 
que por les granz biens que il firent 
al ciel corone deseruirent 
e qui furent seint apelé 
gregoire est de grant bonte 
c est uns de ceauz qui chant troua 
seinte eglise molt onora 
il _ forment de l escripture 
si mist s entente e sa cure 
ensement furent apelé 
autre plusor boneure 
qui furent en rome apostole 
seint sont e uiuent en memoire 
or prions deu nostre seignor 
que por sa grace e por l amor 
de seint gregoire son seruant 
a cui deus fist enor tant grant 
que ses pechez li pardona 
e por l amor de lui sauua 
son pere e sa mere ensement 
en gloire pardurablement 
