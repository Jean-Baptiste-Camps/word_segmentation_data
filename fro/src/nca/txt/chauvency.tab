amors est biaus commancemans 
or doint diex que li finemens 
soit ausi biaus en son fenir 
com li commansiers el venir 
dites amen que diex l otroie 
d amors et d armes et de joie 
est ma matiere et de tel gent 
qui sont et bon et bel et gent 
mignot jolif et envoisié 
et en maint loing pais prisié 
et si gentiex est ma matiere 
qu ammei n encoste ne ariere 
ne doit avoir riens qui desplaise 
or vos souffrez soiez a aise 
ne dirai riens qui vos anuit 
a mon pooir hui ne anuit 
ne autre fois diex m en deffande 
qui a moi consillier entende 
tant que vos puisse cest afaire 
a bon chief demener et traire 
et que li bon dient entr eus 
que bien l a fait jaques bretex 
quant li fiex de la virge avoit 
cil qui touz les bienz seit et voit 
mil deus cenz ans et quatre vins 
et cinq je n en sui pas devins 
ainsois le sai de verite 
a la sainte nativite 
la virge mere au roi puissant 
uit jours apres aoust issant 
mon livre a faire commancai 
tout droit a saumes en ausai 
enz el chastel le gentil conte 
henri cui diex destour de honte 
et doint de vie longe espasse 
car c est cil qui les autres passe 
de cortoisie et de largesce 
de franchise et de gentillesce 
gentil proudome a en son cors 
grant bien me fait quant je recors 
de lui lez biens et lez honour 
car j aim de cuer lez bons signors 
le jour de feste nostre dame 
qui puet sauver et cors et arme 
quant li gaite ont le jor corné 
me levai droit a l anjornei 
parmei le bois alai jouer 
pour mes pansees remuer 
faisant d amors deus petis vers 
esgardant le pais divers 
assez pansai si me taisoie 
en mon panser que je faisoie 
choisi un chevalier venant 
un trocons en son point tenant 
d une grosse lance brisie 
a sa maniere desguisie 
le cognu et au desrainier 
si l apele on conrat warnier 
quant il me vit bien me cognut 
tout maintenant qu il m aparsut 
lors commanca a fastroillier 
et le bon fransoiz essillier 
et d un walois tout despannei 
m a dit " bien soiez vos venei 
sire jaquemet volentiers 
diex vos saut sire chevaliers " 
fis je et " a dieu vos commant " 
lors dit en son tyois romant 
" sain mairi ou welz vos aler 
laissiez mi quatre mos parler 
conte moi vos de novelier 
qui sont il devient chevalier 
ou seront il trestout prou 
sire de ce ne sai je preu 
mais qui a chauvenci venroit 
a ceste saint remei tout droit 
la pouroit assez genz trover 
pour ses proesses esprover 
a jouster et au tornoier 
de dancier et d esbenoier 
i avra fait mout et assez 
ainzque li termez soit passez 
dames pucellez i seront 
pour esgarder que cil feront 
qui requierent joie d amour 
or ne faites mie demour 
venez veoir cele grant feste " 
lors commanse a croler la teste 
et respondit faistisement 
" savrai je bien parler romant 
la bon fransoise trestout sai 
moinne je bacheler d ausai 
sa grosse lance en sa main porte 
jousteri fu trestoute morte 
et par la jour dei di je voir 
sire bien le poez savoir " 
et puis li dis a un soul mot 
" je paierai tout vostre escot 
combienqu il me doie couter 
s il ne truevent a cui jouster 
dex aie vos pues bien voir dire 
or conte mi qui fu la sire 
la bel dame et la bel pucel 
et je conte tout la novel 
au roi et a son chevalier 
ci vient trestout li bachelier 
certes biaus sire volentiers 
je vos nomme trestout premiers 
le gentil conte de chini 
et la gentil contesce ausi 
qui sont gent de mout bon afaire 
large et cortois et debonaire 
de haut leus et de haute gens 
cis comanciers est biaus et gens 
par le cors de jaquet c est mon 
au comancier fut bel et bon 
la sont fors chevalier vaillent 
saige et cortois fot il deus tant 
et contesce de grant bontei 
certes vos dites veritei 
millour ne pouroit on trover 
se est legier a esprover 
que lez bons aimme et les mauvais 
vorroit qu il fusent a biauvais 
tant lez heit en sa compaignie 
de touz lez bienz est ensaignie 
par dieu jaquet se fu bien dit 
sire se damediex m ait 
j en ai dit se qu a moi afiert 
a la gentiex contesce i ert 
de la roche et de lucembourc 
dont je ne sai nulle millour 
en touz poinz et en touz endrois 
tant que diex l aimme se est drois 
et s i avra en sa compaigne 
celle qui en touz bienz se baigne 
margot qui tant par est cortoise 
qu entour son cors a une toise 
n a nule riens fors cortoisie 
si est chantans et envoisie 
et yolant sa belle suer 
qui a cortois visaige et cuer 
taillié a faire tous lez biens 
ne je ne sai plus franche riens 
ces deus furent filles blondel 
de lucembourc que tant vi bel 
et tant vaillant que de proesce 
n est nuns qui enver lui s adresse 
et se bien entandez mon conte 
seror germaines cestui conte 
que de proesce le resamble 
conrat garnier que vos em samble 
par nostre dame de paradis 
j escoute volentier tes dis 
qui fu il plus a cel emprinse 
agnes qui est belle a devise 
la damoisele de commarci 
et mahaut d aspremont ausi 
ces deus maintienent bien la guise 
de cortoisie et de franchise 
se dex me saverat cors 
ta parleri fut trestout vours 
mahaut fut un bon damoisel 
agnes de commarci trop bel 
se l averai une souhait 
mi fame fu trestout si fait 
par dieu vos averiez droit 
vostre afaire miex en varoit 
et si vos plaist a escouter 
encor vos voiel avant conter 
de la feste qui i sera 
et quex dames i avera 
ma dame d aspremont i ert 
qui plus belle ne millor quiert 
pour feste et por joie acoillir 
fous est et s i puet bien faillir 
et d ardanne celle contree 
i ert une dame honoree 
de florainvile le chastel 
et avec li un gent jouel 
agnes sa file ce m est vis 
blanche brune clere de vis 
simple comme est uns angelot 
et vos et touz les autres los 
que droit a chauvenci vaigniez 
et que tes gens i amaigniez 
qui puissent endurer lez fais 
des biaus cous qu il i avra fait 
saint mairi jaquet que di vos 
je manrai la mout bien trestous 
et les millor chevalerie 
et la plus bone jousterie 
qui fust en d ausai et de rin 
que vos avez mout bon voisin 
et chevaliers de grant afaire 
por une tel besoigne faire 
preus et vaillains et fors et vitez 
mais se vos onques jor veistes 
belle feste ne mues esree 
bien festoiee et bien juee 
soiés diemange a l ostel 
et le lundi parlerons d el 
toutes jour devant lez berfrois 
verrés mener les grans effrois 
lances brisier chevaus crever 
et les bons des mauvais sevrer 
toute jour menront tel mestier 
le mardi iert a renforcier 
mescredi feste a grant donoi 
et le soir parler del tornoi 
s on puet il iert fais par acort 
et s on ne puet je vos recort 
que li fis d or sera tandus 
et de ceus dedens desfendus 
hardiement et sanz esgart 
et qui a poour si se gart 
qu a mon sen il i avra tel 
qui voroit estre en son ostel 
pour sez espaulez espargnier 
cuidiez le vos conrat warnier 
par le cor de s e bon novel 
sire jaquet ce fu mi bel 
que je vos ai trovez au bos 
vos comte mi toz les bons mos 
de festerie et de la dame 
sire si diex me gart de blasme 
de corrous et de mavistie 
n en sai pas nomer la moitie 
ne la vaillance ne le pris 
sainte mairi ou fust ce pris 
ne l trueve mi en cent pais 
la cours sera bien signoris 
qui pouroit estre conjois 
et de la feste avroit lou pris 
par saint quentin warnier conrat 
se vos estiez a hastat 
vostre maison si venissiez 
ne cuit que rienz i perdissiez 
par saint nichais jaquet g irai 
ma fil ma compaignon manrai 
par foi sire diex vos i maingne 
et a grant joie vos ramagne 
et gart vos cors et vos doint joie 
lors se mist chascunz a la voie 
a saumes m en sui retornez 
ja fu li mangierz atornez 
les tables mises li proudons 
sist au mangier qui mout est bons 
ma table fu jouste lui mise 
et la maisnie bien aprinse 
me menerent tantost seoir 
luezque li cuens me pot veoir 
me demanda don je venoie 
que si matin levez m estoie 
je li ai conté erranment 
la venue et le parlement 
l acointance et le desrainier 
de moi et de conrat warnier 
le faus roumanz et lez faus dis 
assez en a li bon cuens ris 
tout maintenant com ot mangié 
au gentil conte a prinz congie 
mais je vos di par saint germain 
ne m an parti pas wide main 
mout bien me restora ma perde 
cote corset et houce verde 
mouffles et chasperon forrei 
de bon fin vair m a endossei 
a grant joie m en envoia 
uns siens varlet m en convoia 
saumois paissai mes et tout l estre 
briey laissai a la main destre 
a auviller ju une nuit 
a grant joie et a grant desduit 
mes jornees taillai ensi 
que je ving droit a chauvenci 
le diemange de la feste 
grant bruit i ot et grant tempeste 
parmi grainges et par hostex 
qu assez en i avoit de tex 
qui ne savoient ou logier 
si ert ja tans de haubergier 
si tost com en la vile entrai 
bruiant le hiraut encontrai 
en chastel me mena par tout 
ainz n i trovai huissier estout 
tuit me faisoient bien vingnant 
ausiment main a main tenant 
bruians en la feste m a mis 
je li ai dit " bruiant amis 
cestui point tenez de m escole 
nus ne doit aler par karole 
s i n est chevalier ou tex hom 
qu il le puist faire par raison 
si le tient on a vilonnie 
a home de basse lignie 
alons seoir lez sele stache " 
bruiant despoille sa garnaiche 
que d armes estoit painturee 
dalez l estache l a ruee 
assis me sui et il lez moi 
pour ce qu il suet parler a moi 
d armes et de chevalerie 
et cognut la bachelerie 
li ai commencié a enquerre 
qui fu chascunz et de quel terre 
lors me respondit bruiandiaus 
" je cognois grant partie d iaus 
c est la li cuens de lucembourc 
chevaliers preus et plain d onor 
apres son frere walerant 
chevalier preu et compaignant 
gent et cortois et large assez 
bruiant et cil qui est passez 
devant ses dames a main destre 
qui tant est biaus qui puet se estre 
jaquet c est perars de grilli 
a biaute n a il pas failli 
ni a bonte ice sachiez 
il est de touz biens entechiez 
et vez dela le signor d aixe 
le plus cortois que jaimais naixe 
le plus franc et le plus gentil 
et bien saichiez que ce est cil 
qui a toz bons ensaingnemens 
c est la phelipes li flamans 
et florens de hainnaut encoste 
lez lui wautier de hondescoste 
cil autre sont tuit hannuier 
et vez vos la conrat warnier 
qui bel desraine son fransois 
moitiet romans moitiet tiois 
entor lui sont li ausisain 
s i est cuenes de barquehain 
admes de lunenge et ferci 
rogiers de miriessai ausi 
et vers sez dames par deca 
cis chevaliers qui la passa 
c est walerans de fauquemont 
lez lui le signor d aspremont 
renaus de trie est avec aus 
qui est et gros et grans et biaus 
et vez la hanri de briey 
ourri son frere encoste lui 
et vez la de marzei bekart 
andreu d amance et wichart 
c est la li roufous de neuffville 
uns chevaliers qui pou set guile 
si est preus mervilleusement 
mais il li faut plante d argent 
vez ci le conte de chini 
chevaliers de tous biens garni 
vez la girart de loz son frere 
par la foi que je doi mon pere 
il est de trop bone maniere 
ce sont berguignon la deriere 
ce est estenes d oiseler 
et ce est simons de moncler 
li dui frere de saint remei 
et li sires de faucoingni 
encoste eux huguez de negrez 
et miles de ronchanp delez 
vez ci de neufveille guiart 
et de cuminieres colart 
le conte de sansuerre a destre 
jehan de prie a sa senestre 
vez la hue de confilont 
et c est pieres de berfromont 
celui encoste sez maisieres 
apele on jehan de rosieres 
cil la sont de dela la mer 
einglois si font mout a amer 
chevalier preu saige et honeste 
si sont venu veoir la feste 
bruiant se ja diex me garisse 
ne cuit que onques mais veisse 
une feste mout miex aree 
ne gent qui fust mains effraee 
ce poons nons de cler veoir 
chascunz se painne a son pooir 
de mener joie et de servir 
et chascun faire a son plaisir 
je n en voi nelui recreant " 
ensi demorai je seant 
en la dance lez le postel 
jouste le hyraut bruiandel 
tant qu il iert mienuis passee 
et la gent iert auques lassee 
de festier et de chanter 
uns hiraus va en haut monter 
je cuit c on apeloit martin 
" signor " fait il " a le matin 
vos semons tous d alers as chans 
laissiez hui mais ester vos chans 
vez ces dames trop travillies " 
a cest mot sont desparillies 
em chambres vont et en solliers 
escuier courent en seliers 
a porter vin fruit et touailles 
nois menues et grosses jailles 
tantost apres le fruitier 
prendrent congie si vont couchier 
lundi matin de bonne estrainne 
le premier jor de la semainne 
l andemains de la saint remi 
que bacheler sont arammi 
si tost com diex ot jors prestei 
et vallet furent aprestei 
a ces armes aparillier 
ribaut garcons pour atillier 
selles cornues et poitraus 
tel noise mainnent tuit entr aus 
que mervoilles fu a oir 
illuecques peussiez veir 
maint bon destrier sort et bausent 
blanc et gris et noirs et ferrant 
a cez bachelers poursaillir 
qui ne cuidoient pas faillir 
d avoir la jouste premerainne 
et ja estoit tierce hautainne 
et el chastel messe chantee 
et mainte dame avoit montee 
sour les berfrois pour esgarder 
cex qui weullent honor garder 
et mestre cors en aventure 
paient proesse sa droiture 
qui dit a son fil hardement 
" biaus fis alez hardiement 
honor ceu c on li doit paier 
si ne se fait nul esmaier 
amez honor et cremez honte 
se voz volez entrer en conte 
de ceuz qui sont tenu a preu 
o vostre afairez ne vaut preu " 
ansiment set on oiseler 
proesce le boin bacheler 
tant qu il a le mestier aprins 
par coi il puet monter en pris 
sus les berfrois pres des cortils 
estoit montez li cuens gentis 
la contesce de lucembourc 
et mainte dame de valour 
dont je ne puis conte tenir 
lors esgardai et vis venir 
fors dou chastel de chauvenci 
hiraus crient trestout ensi 
come s i fusent forsenei 
dui et dui furent asenei 
cil trompoour et si trompoient 
et ses bachelers amenoient 
d armez si enpapillonnez 
que puis l eure que je fu nez 
ne vi a mon gre tel mervoilles 
uns chevaliers d armes vermoillez 
a cinq annes d or en l escu 
vi devant touz qui sanz escu 
vieut avoir la premiere jouste 
comentqu il soit ne coiqu i couste 
si quiert as autres c on li doigne 
lors oi escrier " chardoigne " 
et puis " vanne " a ces hiraus 
garcons glatir huier ribaus 
chevaus hannir tabour soner 
ne fesist pas bon sermonner 
que trop estoit grans la tempeste 
li chevaliers rue en sa teste 
le hiaume et puis ou pre s alance 
et on li met poing sa lance 
qui corte et grosse et verde estoit 
li chevaliers qui s aprestoit 
contre lui fu devers hainnaut 
adont escrient cis hiraut 
chascunz huia en son latin 
et je crioie " bazentin " 
que je cuida que ce fust cil 
" diable vos fait si soutil " 
dist uns hiraus " en hiraudie 
tais toi mesias dex te maudie 
c est bazentins vos i mentez " 
de ferir fu entalentez 
pour ce que je l clamai mesel 
donné m eust sor le musel 
que je i avoie pou parens 
mais je m alai ferir en rens 
lors vi a destre et a senestre 
deus chevaliers de mout fier estre 
chascunz monté sor grant destriers 
et tinrent le pie en l estrier 
tout ausi roit come une estache 
je di et si vuoil bien c on saiche 
que ferris cuidoit toutevoies 
que li rois li gardat sez oies 
tant estoit de fier contenant 
le cheval broche maintenant 
et il li saut et porprent terre 
l escu encontre son pis serre 
el hiaume enbruns la lance en point 
de corardie n i ot point 
mais grant foison de hardement 
et vint i si hardiement 
esperonnant qu i me sambloit 
que toute la terre trambloit 
et cil qui vint de l autre part 
sans atarger des rans depart 
le chief enclin l iaume lacié 
l escu au col fort enbracié 
la lance en poing le cheval broche 
des esperons taillié a broche 
et cil treslance si s estant 
ausi com foudre qui descent 
el renc qui fu loing et estrois 
et lez dames sor les berfrois 
pour mieus esgarder la besoigne 
ferris li sires de chardoigne 
comme tempeste vint bruiant 
et cil de heface huiant 
a haute vois et d angoisie 
la noise estoit si acoisie 
com s on oit chanter la messe 
quant de ferir vindrent a esse 
l uns pres de l autre et il fu poins 
andoi froiserent jusqu es poins 
si se huterent li vassal 
de cors de pis et de cheval 
qu il se volent par escuelles 
chief et ventrail et les boelles 
ont esmeu et estonné 
bien sambla qu il eut tonné 
del grant escroit a l asambler 
le plus hardi convint trambler 
la n avoit on soig de plaidier 
chascun courut le sien aidier 
au relever fu grans la presse 
mais cis cui li griez maus apresse 
et qui gist en tel garantine 
panse petit a son couvine 
au pie desous les eschaufaus 
oissiez braire cez hiraus 
et glatir sus cez damoisellez 
et a dames et as pucelles 
or disoient com fol et nice 
" femes li cors dieu vos honisce 
quant si se font cil bacheler 
pour vos les iex estanseler 
et voler fors de lors cerviaus 
trop est achatez li reviaus 
de vostre amor qui tant est chiere 
la male paission vos fierre 
or esgardés mavaises femes 
cex qui metent et cors et armes 
pour vos gissent a tel meschief 
qu il ne muevent ne pie ne chief 
hee que n en avez vos pitie 
fames pour la vostre amistie 
metent lor cors a tel dolor 
encor i metent plus do lor 
qu apres lors cors metent la terre 
cis gius lor est tornés a guerre 
touz tans lors estuet travillier 
li jour pener la nuit villier 
et puis languir en desirrant 
en penser et en sopirant 
va a destruction li cors 
ahi fames la male mors 
vos doint prochainement sante 
se vos n avez de cex pitiez 
qui por vos sont a tel destresce 
par biaus samblant et par promesse 
poez les chaitis apaier 
que si biaus cos sevent paier 
et eus geter en la longuaingne 
et vos lor faites tel barguangne 
que pis en valent li dongier 
que male mors ou enragier " 
ainsi li hiraus estoutie 
vers lez dames par sa sotie 
et si dist bien qu il a bon droit 
ja furent li chevaliers droit 
et relevé de pasmison 
gens i avoit a tel foison 
que nuns dire ne le porroit 
touz li mondes i acouroit 
pour esgarder et por veoir 
le grant meschief et le cheoir 
de la jouste qui tant fu ruste 
qu a fol en tient on le plus juste 
mais ferris en ot bon marchie 
quant li cheval l orent marchié 
n ot il mais que brisié le bras 
se je ja tel mestier enbras 
por nul conquest que je i voie 
je puisse entrer en male voies 
s il a bon cop fait se soit siens 
miex l aing pour lui que ce soit miens 
quant ceste joste fu passee 
la gent refu toute amassee 
por veoir l autre jouste apres 
encoste moi et assez pres 
s armoit uns chevaliers gentis 
a toute honor faire ententis 
preus et hardis et envoisiez 
et a l ostel aparilliez 
de toutes bones genz veoir 
en grant destrer le vi seoir 
entalentez de bel cop faire 
hyraus comancent lors a braire 
" faucongni au bon chevalier 
qui ne se veut mie seler 
vez le la ou il s aparoille " 
d autre part vinrent a mervoilles 
cil chevalier de vers ausai 
que ja se metront a l essai 
de faire quanque a preu afiert 
tantost cil de barquesain fiert 
des esperons bel et adroit 
et faucoigniez revient touz droit 
de bien ferir entalentez 
cors et pooir et volentez 
se sont tot troi ensemble mis 
andoi se vienent ademis 
si que chascunz feri en gorge 
as fers qui sont de bone forge 
abatent hyaumes et barbieres 
et li vassal sor lez crupierez 
sont enversé des rutes cous 
puis se regetent sour les cous 
de lor chevaus au revenir 
a painnes se puent tenir 
si sont grevé et estourdi 
et de teste si eslourdi 
qu a poi n alerent jus flatir 
et hyraus prinsent a glatir 
" c est faucoigni c est berquehain " 
chascuns i tesmongne le sain 
et les dames dient entre elles 
que les joustes sont fors et belles 
c est mout bien fait puisqu i lor siet 
combienqu as autres cout ne griet 
petit apres ceste aventure 
une jouste crueuse et dure 
refu tantost apparillie 
de toute pars si attillie 
com pour conquerre honor et pris 
ne se tenoit mie por pris 
li chevaliers devant lez loges 
de coloigne jusqu a limoges 
n ot bacheler de millor taille 
hiaume lacié sor la vantaille 
l escu vermoil a trois aniaus 
d argent au col qui mout fu biaus 
et bien li sist a la senestre 
la grosse lance en el poing destre 
si fu plantez com uns estoz 
sor le cheval qui va plus tost 
assez que je ne vos descri 
et hiraut crient a un cri 
" vianne au bacheler gentil 
vianne a millet de til 
qui est tailliez a touz bienz faire 
et si ne bee a autre afaire 
qu a amander et a valoir " 
tout maintenant vi aparoir 
un chevalier encontre lui 
et certez je ne vi nelui 
d armes plus bel apparillié 
ne furent mie enarzillié 
si parement qui d or estoient 
bendés de guelles apparoient 
a trois coquilletes d argent 
et tant i avenoient gent 
que nul plus bel de lui ne vi 
li chevaliers s amanevi 
la lance en poig l escu enbrase 
el chief del renc pourprent sa plase 
et uns hyraus a un pie tort 
qui a oci maint home a tort 
et blasmé pour le sien avoir 
mist en braire tout son pooir 
" cierques cierques au bon ferci 
haldons haldons ja le feri 
de cinq lanses parmi sa teste " 
ausiment crie comme beste 
li hiraus en son faus patois 
sotins li a dist en sotois 
" tais toi ribaus tu n ies pas dignes 
a parler d armes mais de pignes 
pour escurer ton hannepier 
qui resamble tes en charnier " 
adont s est coresiez coquasse 
de son baston ferré a glase 
li vost donner avant sailli 
quant li pie tors li a failli 
mais sotins l eust mal mené 
entre sez mainz et devoré 
quant li doi justeur s esmurent 
pour paier ce que paier durent 
de la jouste dirai le voir 
que je les vi andeus movoir 
chascun sa lance paumoiant 
lons les rens vinrent costoient 
et quant de pres s entraprochierent 
li uns sor l autre deschargerent 
ausiment com pour tout confondre 
des lances oissiez respondre 
les grans escrois et les grant glas 
et les tronsons et les esclas 
volent amont devers les nues 
et les testes demorent nues 
si c on lez pot de plain veoir 
qui lez cognut si pot savoir 
qui fu miles qui fu fercis 
se de son sen ne fu maris 
hiraut comencent tuit a braire 
et les dames grant joie a faire 
et disoient toutes a fait 
que miles l avoit mout bien fait 
et certes eles disent voir 
tout ce devez croire et savoir 
que plus a celui jor de painne 
c uns autres toute la semainne 
de coi chascunz mout le prisa 
quant seize lances i brisa 
a vint et uit cors de chevaus 
ce fu proesce de vassaus 
la quarte jouste vos devis 
et si cuit bien a mon avis 
que ce fu une des plus rustes 
ne sai se vos ne vos i fustes 
mais par lez deus dont ele fu 
vi je des fers voler le feu 
si com des roches et des hiaumes 
et encor est ensi mes asmes 
que je vos di que il i furent 
et le pour coi loer les durent 
cil qui les virent et je dont 
en dirai se diex bien me doint 
selonc mon sen et a plaisir 
des bons c on ne s en doit taisir 
de bien dire a cex qui bien font 
car li biens pas ne se desfont 
ou il est de prodomme ois 
ainz est amez et conjois 
dont doit on bien des bons bien dire 
que miex en valent et li pire 
aucunne fois i prenent garde 
ce n est nuns biens com loig qu i tarde 
que a la fois ne vaigne en haut 
or vos dirai se dex me saut 
des jousteours ce que j en sai 
cil qui premiers vint a l essai 
estoit si biaus et si mollez 
devant et deriere et en lez 
de chief de cors et de visaige 
que tout le jour n i ot uisaige 
nuns si tres bel a mon samblant 
n avoit mie ronsin amblant 
ains sist en grant destrier d espaigne 
et savez vos quex est s ansaigne 
un escu d or a la crois noire 
et en la crois si com j espoire 
avoit cinq coquilles d argent 
mout se maintient et bel et gent 
li chevaliers de vers bergoingne 
le hiaume ou chief sa lance empoigne 
et va son escu enbrasent 
devant les dames vint passant 
le petit pas mout simplement 
hiraut escrient hautement 
" grilli au fil de bon prodome 
que d illande deci a rome 
doit li renons de lui aler 
grilli au gentil bacheler 
grilli au bacheler grilli " 
tout maintenant avant sailli 
uns chevaliers mais mout est juesnes 
en ardanne l apele on cuenes 
parmi la terre as lamburgis 
n est pas a son destrier sougis 
ainsois le mainne a son plaisir 
le petit pas tout a loisir 
pie en estrier droit come fleche 
ne se deshuie ne ne flege 
mais ausi drois come un tisons 
grans et tailliez come frisons 
de cors samble cuens palazins 
et de la teste sarrazins 
noirs et crespés a les cheviaus 
iqui estoit grans li reviaus 
a sez armes aparillier 
rire et jouer et grasillier 
oissiez dames et pucelles 
et chanter sez chancons novelles 
trompez tantir soner tabors 
flaiot fretel font lors labor 
ribaut huient et garcon braient 
li jousteour plus ne delaient 
cheval saillent et lambel volent 
hyraut parmi les renz parolent 
d armes li uns encontre l autre 
et cuenes vint lance sour fautre 
dedans son hiaume escrient " oure " 
perras de grilli ne demore 
parmi les rens vinrent frapant 
ensi come au mestier apant 
tout droit enmi les dans s ataignent 
de rustes cous si fort se paignent 
que li destrier vont chancelant 
et oies en teste etincelant 
granz escroiz fisent au brisier 
assez se fait chascuns prisier 
le jour de sa grant volente 
hyraus resont entalenté 
a parler d armes et disoit 
chascuns qui son ami prisoit 
' cil doit bien faire par nature 
cis rens apaie sa droiture 
cis est et biaus et bons assez 
cis ne seroit jamais lassez 
de faire honor a son pooir 
cestui doivent dames veoir 
qui est cortois et dous et frans 
et de l espee bien ferans 
jouenes et liez et preuz et riches 
et si n est ni avers ne chiches " 
ensi chascunz le sien tesmoigne 
et d alemaigne et de bergoine 
et quant vinrent au chief des renz 
amis et signors et parens 
i ot assez qui les resurent 
des dames qui as loges furent 
li une a l autre montre au doit 
et bien en qu elle doit 
' esgardez suers quex bacheler 
com bel se set d armes porter 
vois tu com li siet ses escus 
et cis hiaumes d acier agus 
ne veis tu com il tenoit 
droite la lance quant il venoit 
con pou li grevoit a porter 
vois com se set bien deporter 
sor cel destrier et com est drois " 
et dist une autre ' ce est drois 
s il est preus il a bien de coi " 
ensi dient en lor recoi 
celles qui cex metent en oevre 
la ou vaillant honor recuevre 
apres vient la cinquime jouste 
de coi couars faillis ne gouste 
car trop est ruste et resoingnié 
ja hons de mauvaise lignie 
ne se metra a tel mestier 
qui li donroit d or un sestier 
ne por paris n i vouroit estre 
mais cis qui est de bon ancestre 
neis et atrais de toz les tans 
et a de volente cent tans 
en cuer que cors ne puet soufrir 
s il se vieut a mestier offrir 
je le voi la diex le conduie 
et hiraut braient tuit et huie 
' briei briei " a plainne guele 
l escu d or a trois pies de guelle 
porte sans nule autre ansaigne 
chascunne des dames l ansaigne 
et le commande au roi des rois 
la suer au signor des barrois 
qui tant est dame et de bon pris 
a dist ' li dous rois jhesu cris 
cil qui haut siet et qui loig voit 
henri de briei te convoit 
car trop ies chevalierz gentis 
entre toute la gent te pris 
que chascuns le prent a assez " 
a sest mot est outre passés 
li bachelers dont je vos conte 
atant es voz le gentil conte 
de chini loeys de los 
qui doit avoir et pris et los 
de ceste feste et grant honor 
large et cortois et bon d enor 
bon signor et bon compaignon 
le troverent a lor besoing 
li chevalier de cele emprinse 
de coi chascunz le loe et prise 
li gentieus cuens fis de bon pere 
cis qui d onor se vest et pere 
dalez son chevalier estut 
de ce que mestier li estut 
et qu il doit faire l endita 
et mout cortoisement dit a 
' va que saint jorges te consaut " 
tout maintenant li destriers saut 
quant il fu poins des esperons 
dont regarda vers le coron 
dou ren tout droit au chief desoure 
mes iex tornai a si bone eure 
que je vi tout a descovert 
un chevalier d armes couvert 
d or fin a un caintour vermoil 
et si porte par desparoil 
une moleste d or en chief 
hyraut escrient derechief 
' hastat et conradins l anfant " 
ceste hante est en romans 
conradins sist en grant destrier 
atant ez vos conrat wernier 
son pere et li dit ainsi 
' va devant biaus fix vez le ci 
le chevalier qui jouste a toi 
por le cors mon signor dou roi 
ne par saint pierre de coloigne 
se tu ne fais la besoigne 
ne vindre vos mie en maison 
je chascier fors a grant tison 
que vos n entrés dedens le mois " 
ensi fastrouioit son francois 
conrat wernier contre son fil 
et conradins mist l arestil 
de la lance desous l aiselle 
le cheval point et il sautelle 
et dou saillir se mist au cours 
n estoit mie poudrous li cours 
pour ce qu il ot un pou pleu 
li chevaliers s ont esmeu 
ensi com ert fait li acors 
avis est que parmi le cors 
pasast chascunz son adversaire 
dont oissiez crier et braire 
' ha saint jorge aidiez aidiez " 
la fu saint jorge souhaidiez 
et je croi bien que il i fust 
car autrement tournee fust 
la jouste a trop grant damaige 
andoi avoient bon couraige 
de bien venir pour asener 
si rustes cous donne 
qu il defroiserent ce me samble 
chevaus et lances tout ensamble 
et craventerent en un mont 
lors crient tuit ' mors sunt mors sunt 
sire diex com grant mescheance " 
chascunz pour aus veoir s avance 
et je me tras un pou ensus 
ainzqu il fussent relevé sus 
ou je mon cuer mout esclairiez 
car quant il furent repairié 
on disoit amont et aval 
' si dieu plaist il n avront mal " 
et unz hiraus trop plus cortois 
que cil qui ot parlé ainsois 
en va tout droit devant lez dames 
en touz les iex li vont lez larmes 
et toute voie disoit il 
' or esgardez a quel escil 
dames cis chevalier se metent 
terres et cors pour vos endetent 
et or sont en peril de mort 
si m ait diex vos avez tort 
tout est por vos amors conquerre 
or deussiez descendre a terre 
et a vos belles mains polies 
qui sont blanches et delaies 
santir les frons et lor tampliaus 
et essuer de vos cressiaus 
ja ont a tel foison sué 
que li aubers en sont moillié 
dames tout est pour vostre amors 
ne sai a cui faire clamors 
que vos a cui amors atient 
au maint a cex qui lez maitienent 
sanz fausete et sanz boitdie 
d un bel samblant sans vilonnie 
les deussiez reconforter 
pour iaus aidier a deporter 
et seroient plus vaillant 
qu ainz diex ne fit cler si saichant 
qui tant peus bien ensaignier 
en soissante ans un chevalier 
come une dame en quinze jors 
de tele hautesse est amors 
que cil ne set riens refuser 
que par lui wet son sen user 
touz obeist a son commant 
et si poez veoir commant 
par cez deus qui a terre gisent 
qui tant aime amor et prisent 
et honor beent a avoir 
amor pour quoi premierement 
car d amor ont le movement 
de hardement et de proesce 
de cortoisie et de largesce 
que hardemens et cortoisie 
et bonne amors et nete vie 
doivent avoir tuit chevalier 
qui lor cors welent essaucier 
amors qui par souor le prent 
a l ome donne cuer et esprent 
de touz biens et faire et valoir 
d amours ne se puet nuns doloir 
et se il avient c unz hons s dueille 
et bone amours en gre l acueille 
par un seul bien cent maus apaie 
ansiment fait amors sa paie " 
ainsi li hiraus devisoit 
et une dame l escoutoit 
debonaire cortoise et franche 
se diex me doint joie et chevance 
ce fu ma dame d aspremont 
li rois hiraus regarde amont 
quant il ot dit ce que lui plot 
et la dame quant elle pot 
l apelle et dist ' rois ca venez 
de ma demande m asenez " 
li rois maigniens avant sailli 
et la dame demande a li 
' rois qui sont cil qui ont jousté 
a cui la jouste a tant couté 
qui menez sont jusqu a trespas 
se diex n i met prochain respas 
dame ce est henri de briei " 
et la dame li respondi 
' maigniens je cognois bien celui 
et de l autre qui joste a lui 
me dites car je ne le sai 
dame il est de vers ausai 
jouenes anfes fiz de prodome 
qui est li peres dont li nomme 
dame conrat warnier l apelent 
cil qui son non a droit apelent 
et conrardins a non ses fis 
certes il est preus et gentis " 
dit la dame qui mout fu saige 
' et de ces avantures sai je 
conté m a on trois fois ou quatre 
quant il s ala l autrier combatre 
encontre le roi de behaine 
avecques le roi d alemaigne 
que ce fu uns des mieus faisans 
certes il est preus et vaillans 
et li enfes sueit bien le pere 
donques fait il honor la mere " 
dist la dame tout en riant 
ainsi aloient devisant 
la bone dame et li hyraus 
et la grant presse des chevaus 
commeca lor a departir 
et j alai veoir le martir 
d armes qui maint mal a soufert 
et au mestier son cors offert 
tantque c est li vrai crucefis 
dont li hyraus s est si parfis 
quant il vieut d armes commancier 
qu il le prent ou on le doit laissier 
lez une estaiche m ancoitai 
si entendi et escoutai 
un gentil menetrel parler 
henriet l oi apeler 
de loon est ce disoit on 
si ne parloit mie breton 
mais un francois bel net joli 
et si mot furent si poli 
si bien taillié et si a point 
qu il n i avoit ne pou ne point 
de vens qui i fust mal apert 
car il disoit tout en apert 
' mout tant a valoir et desire 
cil qui se livre a tel martire 
mout aimme honor et si crient honte 
cuers qui le cors en tel point donte 
cil qui a char ni os ne vainne 
qui de bien faire ne se painne 
et quant il a le hiaume en chief 
ne redoute mort ne meschief 
ne povrete ne pour prison 
ne feroit une mesprison 
dieu aimme et croit et crient et doute 
sa volentez i est bien toute 
en tel point a son tans usé 
cil qui porte l escu palé 
d or et de guelles or gist la 
signor car vos traiez en la 
laissiez veoir ces deux corsains 
cil qui est plus haitiez et sains 
de conrardin et de hanri 
puent bien avoir le sanc mari 
de la colee qu il a prinse 
qui tel mestier loe ne prise 
je l en aquist toute ma part 
ma chevance gist d autre part " 
tant com autre desduit menoie 
ce que je vi petit m anoie 
a recorder et a retraire 
tout maintenant vi avant traire 
un chevalier cointe a mervoille 
l escu d or a la crois vermoille 
avoit contre son pis tandu 
grant et taillié et estandu 
l avoit diex fait a son devis 
gentis de cuer simples de vis 
bien sambloit chevalier vaillant 
li chevaus rustes et saillant 
par son orgueil va sautelant 
et li riches atour vantelant 
qui de touz point furent gari 
et cil hiraut crient ' prigni 
a robinet de watronville 
qui n amenuise ne avile 
le mestier d armez ainz l onore " 
a cestui mot vi sans demoure 
un autre chevalier devant 
entour ot en un tenant 
des lambourgis une tel route 
qui bien sambloit fierre et estoute 
de celui tas vi desrouter 
tel qui bien fait a redouter 
car il vient vistes comme vens 
robines fu de cex dedens 
apparilliez fu pour deffendre 
ja li verrez escu desfendre 
lances brisier hiaumes fauser 
nuns ne porroit a droit panser 
come il vinret andui trop bel 
hiraus braient come corbel 
pour les plonmes non pour la charz 
onques hanris qui fist l eschars 
n ot de cent pars tel couvoitise 
come uns hiraus quant il s atise 
a panre quant il puet avoir 
mais n en wies or plus dire voir 
miex vient parler des bonz que d ex 
pleust dieu qu il n en fust que dous 
ne ci ne la ne tout par tout 
et si seussent li dui tout 
quanque li autre sevent faire 
encor ne saverient il gaire 
et nonportant ne di je mie 
que li rios de hiraudie 
ne pasast bien s i n en fust tant 
mais ausi bien wet estre avant 
uns hiraus noviaus venus 
com cil qui est pour bon tenus 
passé dis ans ou passé vint 
or vos dirai je qu il avint 
de la jouste qu est commencie 
chascuns s en vint lance baissie 
tex cous se donent au passer 
que les lances on fait froer 
lances brisier cerviaus bolir 
' tex gens ne puent pas faillir " 
dient les dames qui lez voient 
' quant les lances ensi convoient 
ha diex combien " dist uns hiraus 
qui moult estoit et fel et faus 
' puisqu il vos plaist j es taing a fous 
si ne se vont brisier les cous " 
apres nonne solail baisant 
vi chevaliers venir passant 
faucons trois si come je cuit 
hyraus ne furent mie muit 
que maintenant qu i lez chosirent 
braiant des loges se partirent 
et li autre ce demorerent 
cil qui encontre ceus alerent 
lor faisoient tel conjoir 
que trestout ainsi com j oi 
veoir la jouste m avalai 
jus des berfrois et s i alai 
bien les cognu quant je les vi 
cuenz de blanmont voez de vi 
estoit li sires de la rote 
la compaignie cognu toute 
li harnes traient as hostez 
les chevaliers vi touz montez 
tantost alerent veoir la feste 
et uns hiraus iqui s areste 
disant mervoillez toute crues 
' par dieu dames de ces venues 
serons noz tout rangenerei 
et cil fait d armes honorez 
feste se fait tornois aproche " 
ce dist ma dame de la roche 
' diva hiraut jousteront il 
si m ait diex dame nanil 
wimais mais demain si vos paie 
au lonc dou jor journee vraie 
de cuers de cors mille ensamble 
mais tant i a si com moi samble 
que li uns d aus est ja armez 
et en vient ci touz acesmez 
hiaume ou chies la lance em pong " 
tantost pres dou hiraut me joing 
pour escouster baisai la teste 
et la gentil contesce honeste 
li a demendé autre fois 
' hiraus par la foi que me dois 
qui est donques cis qui vient ci 
dame c est raous de baissi 
bons chevaliers cortois et preus 
par dieu hiraus ce est sest prous " 
atant es voz venu aval 
le chevalier sour le cheval 
le hiaume ou chief brun com esmaus 
parei d un fins estroit vermaus 
la blanche face de travers 
et vos tesmoig dedens mes vers 
que ci hiraus crioit ' baisi " 
a l autre lez des renc issi 
uns chevaliers touz aprestez 
el grant destrier estoit montez 
et bien sambloit qu il vosist faire 
chose qu a dames peust plaire 
lez le samblant dont se maintient 
la grosse lance en sa main tient 
si s entreuirent de deus cors 
il n i sonna trompe ne cors 
ains i fist coi come an monstier 
andui se mestent au mestier 
hardiement et tout adroit 
ancor m en sovient orendroit 
qu il se donerent tex corgies 
que vos lez eussiez oiez 
des montaignes et do chastel 
bruiant garniers et wauterel 
oissiez braire haut et cler 
' baisi au gentil bacheler " 
cil autre hiraut d alemaigne 
en aloient criant l ansaigne 
au chevalier en lors laigaige 
mais plus avant ne vos en sai je 
car ne puis mie tant savoir 
ne toz les fais ramentevoir 
ne touz les chevaliers nomer 
pour ce en fas mains a blamer 
se je n es nomme touz a fait 
les anciens qui plus ont fait 
en mestier d armes et vescu 
et qui plus ont porté escu 
de cex doi je le bien retraire 
car j ai partout bon essemplaire 
li bacheler de jouene aaige 
et feront tant s il font que saige 
c on parlera d ex ensement 
en bien et en avensement 
li solaus qui ot prins son tors 
des montaignes et de la tors 
estoit covers si faisoit umbre 
nuns ne porroit dire le nombre 
de la gent qui la fu alee 
jus des berfrois est avalee 
la gentis contesse waillans 
de chini qui tant est seans 
dedens le chastel s en ala 
et l autre contesce avala 
de lucembour qui tant est bone 
que sa bontez et sa persone 
amande et essoigne et ensaigne 
tous cex qui sont en sa compaigne 
dieu ainme et crient et doute et croit 
ne a nul tans ne se recroit 
de quanque bien faire apartient 
en tel meniere se maintient 
et s a tel compaignie o soi 
qui touz jors a et fain et soi 
de faire honor a toutes genz 
lors acoins est et biaus et gens 
car touz jour voelent amender 
et qui me vouroit demander 
qui elles soient ne qui non 
les serours au hardi lion 
car de bien faire chascune art 
et dames de si bone art 
que chascuns l ainme et chascuns dist 
' diex la fist et celi maudist " 
d une autre qui ert en la route 
ensi disoient la gent toute 
lez deus serours qui tant sont bellez 
et debonnaires damoiselles 
a l avaler jus des berfrois 
la ou plus grans fu li effrois 
lors commencierent a chanter 
honi soit qui ja se repentira d amer 
' voire en non dieu " font hannuier 
' bien le devroit batre et huier 
couart faillis mauvais clamer 
qui se repent de bien amer 
puisque d amours seut la science " 
et florens de hainnau commence 
ceste chancon jolie et gaie 
navrez suis pres dou cuer sans plaie 
diex si ne truis qui le fer m en traie 
en cele douce compaignie 
estoit ma dame d aspremont 
dont mainte gent racontei m ont 
c onques dame de jouene aage 
ne fu si bone ne si saige 
et avec toute sa bontei 
i avoit foison de biautei 
douce est et franche et bien le doit 
au poing destre tint par le doit 
sa serourge suer son signor 
cui diex envoit tres grant honor 
mahaut d aspremont la cortoise 
a l autre lez son bras entoise 
agnes de commarci enmainne 
qui n est ne laide ne villaine 
mais jouene et gente et graciouse 
et de chanter si desirrouse 
qu elle chantoit a haute vois 
mar ci va la mignostie par la ou je vois 
au respondre de la chanson 
estoient tuit li bourguignon 
qui sont trop gentil bacheler 
jouer desduire et reveler 
oissiez celle belle gent 
lez uns as autres bel et gent 
sanz vilonnie et sans desroi 
joieusement a bel conroi 
en chauvenci entre la route 
ains ne vi feste mains estoute 
plus cortoise ne plus adroite 
mais a la fin fu trop destroite 
se je m an plain je n en puis mais 
mais je n en quiers parler hui mais 
en loges apres en salles 
et en fueillies grans comme hales 
dresa on tables et tretiaus 
tours et breteches et creniaus 
veissiez plains de gens communes 
c onques je n i oi rancunes 
ne vilain fait bien m en sovient 
lors esgardai et vi mout bien 
routes de dames bien parees 
de bachelers entremellees 
qui s asisent par ses biaus lis 
desa cist cele et cist et cis 
dela contesce de ce conte 
dou mangier ne fas autre conte 
et tant i ot fait a devise 
et de viande et de servise 
pou mangerret assez chanterent 
apres mangier en piez leverent 
tument tables tument tretel 
flaiot tabors fretel 
estoient bien en lor saison 
lors comanca une chanson 
ma dame de chini premiere 
por ce qu estoit chief et baniere 
et raliance de la feste 
qui tant par est riche et honeste 
de chanter chascunz cuers s avance 
mal dehait ait qui ne vient en la dance 
qui dont veist dames venir 
bachelers par les mains tenir 
bel li samblast et bel li fust 
sans contredit et sans refust 
n i a celui qui ne s esjoie 
encore m est il avis que j oie 
symons de monclin qui chanta 
dont vient li maus qui m ocirra 
morel li gentis bachelers 
chanta estenes d oiselers 
avec agnes de cormaci 
' jointes mains douce dame vos pri merci " 
en tel feste et en tel desduit 
furent grans piece de la nuit 
que chascuns plus et plus s esforce 
com de chanter le pris enporte 
tel feste et tel desduit faisoient 
qu a dieu et a ses sains plaisoient 
et pour quoi ne li pleust donques 
que par marie je ne vi onques 
en mon vivant gens si jolie 
ne si joieuse ne si lie 
et quant fu eure de couchier 
si se prisent a embracier 
conge demande conge prenent 
et au demain les joustes prendent 
puis se departent main a main 
couchier se vont jusqu au demain 
demain verrés lances brisier 
chevaus creuers et eslaissier 
mardi tout droit a l ajornant 
au cor de la gaite cornant 
s esvila on par ces hostex 
et trait on fors de touz coustez 
harnois et armes et chevaus 
et la place de bons vasaus 
veissiez de touz sens amplir 
chascuns i voloit acomplir 
son voloir de premier jouster 
mais queque il doie couster 
avra la jouste devant tous 
uns chevaliers fiers et estous 
a un visaige decoupei 
et qui l auroit encourpei 
qui fust maigres et descharnez 
il ne seroit pas bien senez 
qu il a le ventre et le crepon 
droit de la taille a un bouton 
plus grous enmi qu enverz le chies 
et sist en estriers afichiez 
fort et seur vint chevauchent 
ne onques un si gras paisaint 
ne vi a cui il grevast mains 
il tint sa lance entre ses mains 
courte grosse fort et tenable 
l escu d or a la crois de sable 
ot embracié pandu au col 
hyraut ne furent mie fol 
ains escrient ' priny priny " 
l ensaigne au riche duc ferri 
marchis entre les trois roiaumes 
entre moi et bruiant alames 
veir la joste au chevaliers 
ausi gros com uns sas marliers 
le vi seoir sus ses arcons 
et puis batre des esperons 
hardiement et a delivre 
tantost encontre lui se livre 
ne sai quex chevaliers einglois 
et maintenant chai li glois 
li bruis la noise et la tempeste 
chascuns en vint baisant la teste 
hardiement et droit et tost 
autant de gent comme en un ost 
les esgardoient a cel poindre 
qui les veist ambedeus joindre 
et afichier sus ses estriers 
bien li samblast que des destriers 
feist chascuns a son talent 
ne deist mie ' si va lent " 
mais desreés com cers en lande 
l uns ne quiert l autre ne demande 
en rustes cous s entrecontrerent 
hurtent escu bourel froerent 
lances brisierent en astelles 
enversé vinrent sus les selles 
li chevalier outre passerent 
qu il ne bleserent ne quasserent 
mais des grans cous furent chargié 
hyraus ne sont mie enwargié 
chascuns saisi une trompiere 
la male passions les fiere 
qu ades prannent et riens ne done 
et ades mentent et sermonent 
trop volentiers lez esgardoie 
en l esgarder que je faisoie 
voi venir une compaignie 
de chevaliers bien atilie 
pour pou prisier autant de gent 
mout estoient et bel et gent 
entre les autres un en vi 
qui par samblant dist je le vi 
car il est grans et lons et drois 
et en ses armes si adrois 
com s il i fust norris et nez 
ausi com angles enpennez 
estoit armez d armez vermoilles 
a chevrons d or et a mervoilles 
fu de dames le jor prisiez 
uns hiraus d armes batilliez 
va apres lui escriant ' vaus 
vaus a bekart " et li chevaus 
treslance et va dou pie haut 
a l autre lez uenant huant 
ne sai quex chevaliers francois 
si acesmez et si norrois 
que ce n est se mervoille non 
jehan porres avoit a non 
son escu dire ne vos puis 
qu il ne m en sovint onques puis 
mais tant sos de ses paremens 
qu il estoit plus noirs que airemens 
fors tantqu il i ot trois gemelles 
de fin or mout estoient belles 
tout ausiment apparilliez 
sont de son renc destortilliez 
bekars encontre lui s esmuet 
tant com chevaus porter le puet 
se vont a lances encontrer 
a force des destriers outrer 
si que des lances font copiaus 
vos deissiez que deus tonniaus 
a on ensamble entrehurtez 
cil qui sont plain de seurtez 
passent outre sans deshuier 
et hyraus prendent a huier 
' vaus a bekart essillebos 
c est cil qui donne les grans cos 
ensi se seit d armes aidier 
et a l ostel petit plaidier 
s il est qui fait il est qui dist 
et li vanterez se laidist " 
biaus fu li jours solaus luisoit 
ni au jousteur point ne noisoit 
car il lor venoit de travers 
tornai mes iex esgardai vers 
le bon chastel vers monmaidi 
en l esgarder que je voz di 
vi chevauchier par la montaine 
de chevaliers trop grans compaigne 
et de somiers et de garcons 
parti furent en trois parcons 
li un devant lez autres apres 
cil qui furent de moi plus pres 
venoient escriant ' monjoie " 
de tel escri ou trop grant joie 
et demandai a un hurel 
que on apelle wauterel 
' diva wautier qui est ce cil 
par foi " fait il ' li plus gentil 
de la roiaute d alemaigne 
ne cuit que tex en i remaigne 
c est wallerans de fauquemont 
que nature et bon cuers semont 
qu il soit cortois et frans et dous 
s en un roiaume en avoit dous 
touz li pais en vaudroit mieus " 
celle part ai torné mes iex 
la ou je le vi avaler 
et devant les berfrois aler 
chantant joliement ainsi 
' j ai joie ramenee si " 
ainsi passoit devant les dames 
ou grant destrier bien paré d armes 
puis en est a son renc venus 
enqui s est un petit tenus 
quant uns chevaliers loherans 
est maintenant saillis en rens 
et hyraut crient bien et haut 
' or a jehan de mirouaut " 
et apres viennent a l anfant 
qui par proesse se desfant 
ades estoit tex jours reclainz 
li chevaliers saichent lez frainz 
et chevalier saillent com foudre 
par le sablon et par la poudre 
s an vont contre terre estandent 
et les lances par l air volant 
et quant de pres s entraprochierent 
li uns sor l autre deschargerent 
et des lances li trons volerent 
les dames assez en parlerent 
et disoit la gentiex contesce 
de lucembourc que sa promesse 
li avoit bien chascunz paie 
dont fu monjoie resbaudie 
et mout loerent mirouaut 
communement a l escafaut 
les dames et les damoiselles 
' par foi " ce dient les puceles 
' mout a chevalier bel et gent 
en celui a l escu d argent 
qui porte le vermoil lyon 
a la cheue forchie en son 
arsoir le vi bien m en sovient 
tex est qui mieudre ne convient 
en son pais n en autre terre 
bien a deus ans ne fu sanz guerre " 
ainsi furent andui loé 
et li hyraus trop bien loué 
mal enploié fu en non de 
tantost geterent sus lor cous 
les crupieres et puis lez cous 
li jors fu clers et li tans biaus 
pannons bannieres et lambiaus 
veissiez au vant vanteler 
chevaus hannir et freteler 
ferir dou pie coure saillir 
et les chaillours amont sailir 
parmi lez rens a descochier 
ces grosses lances en archier 
devant lez dames des berfrois 
vint chevauchent armez joffrois 
li fis au prodomme vaillant 
el cheval grant ruste et saillant 
d armes vermoilles fu parés 
en l escu si com vos orés 
ot une crois d argent asise 
hyraut braient d estrainge guise 
' au fil dou proudome gentil 
aspremont certes que c est cil 
car cil est bons ce est bien drois 
bon fu ses peres en touz endrois 
bon son taion bon aive 
tuit furent bon jusqu en la laive 
s il est bons il le doit bien estre 
que bon furent tuit si ancestre " 
adont tressaut et cil escrie 
' aspremont sire diex aie " 
li hiraus qui ainsi parla 
a grant desduit passoit par la 
uns chevaliers jones et gens 
esgardez fu de mout de gens 
pour sa simplesse et pour son estre 
hyraut li vont criant a destre 
le petit pas a l alueure 
' sansuerre au bacheler sansuere 
sansuerre a l anfant preu et saige " 
andui muevent de lor estaiche 
quant la jouste fu barguignie 
le hiaume en chief lance enpoignie 
sans arester et sanz plus dire 
mais tout ausi con print a ire 
en uint chascunz vers son paroil 
qu ain puis n i ot autre consoil 
bel furent et bien lor avint 
que de dis joustes ou de vint 
fu de toute la miex prisie 
desor la targe orfrisie 
entre le hiaume et le quartier 
se vont au lances acointier 
si cruelment que tout s elicent 
et se desoivrent et deslicent 
li chevalier bras estandus 
escus overt estriers perdus 
barriaus froez hiaumes brisiez 
les cous au cous forment prisiez 
tuit et toutes lez esgardoient 
et cil hyraus dames parloient 
qui les bons welent esbaudir 
et lez mauvais des touz laidir 
et disoit uns hiraus pelez 
champenois estoit apelez 
' voire en non dieu dames pucelles 
or dirai je bones novelles 
si fait sont cop de bacheler 
cex ci devez vos apeler 
et doner par tres grans solas 
langes et aguilliers et las 
les savoreus baisiers prometre 
par fine amors d amer jor mettre 
et qui se fait des bons clamer 
bien lez devez de cuer amer 
en joie et en deduit esbatre 
et les mauvais fuster et batre 
s il ne welent bon devenir 
laissiez les en lors convenir 
dame et se uns jones hons vient 
a cui li siecles bien n avient 
qui soit a bien faire tailliez 
por dieu vos pri que vos ailliez 
a lui endotriner trestoutes 
ne soiez foles ne estoutes 
mais dites li cortoisement 
dous amis faitez ausiment 
se vos volez notre repaire 
et vos li verrés tantost faire 
car dous chastois et savoreus 
est des dames as amoreus 
quant iex et cuers prent le paage 
de regarder un dous visaige 
adons n est riens qu i ne feist 
que bone dame li deist 
et se sez cuers s ajoint a une 
ainsi comme amors est commune 
n en devez faire nul samblant 
mais geter lez mos en emblant 
de cortoisie et de valour 
pour lui metre en la chalour 
d amer de cuer sans vilonnie 
ensi ferez cortois le nice 
dames honor sera et preus 
se ne l faitez c est grans meschiez 
si en iert vostres li pechiez 
sen plus par un cortois respons 
poez faire les faillis bons 
par dire frere je vos ain 
ferez cortois un foul vilain 
a dame afiert bele parole 
mout aprent on a son escole 
tout tient en dieu et en vos dame 
de retenir honor et blasme 
pour dieu tenez vos au millor 
et si soient fors de guillour 
de tel mestier et de tel plait 
que mauvaitiez a touz desplaist 
nes li mauvais le mauvais heit 
et touz les bons ou il lez seit 
et tout li bon reheent lui 
ainsi n est il bien de nelui 
retenez dame ces chaitiz 
que bel et bon vos est basti 
si avront preu et vos honor 
se sevent tuit grant et menor " 
apres toutes ces avanturez 
et les joustes pesmez et durez 
revint une autre jouste teus 
qu encour ne vos est contee tex 
nuns plus biaus cous ne miex assis 
mains se prisent d un assasis 
cil qui tel cop endure a fare 
mais ill es drois que il bien paire 
la ou il est et si fait il 
car qui cuer a franc et gentil 
au cors en apert la noblesce 
se bon cuer n a fait gentillesce 
et noblece muet de lignaige 
et hautesce vient d eritaige 
gentiex cuers en son droit demainne 
selons raisons cez trois demainne 
car li yy sens le tiers ne valent 
ains amenuisent et avalent 
mout par auroit petit hautesse 
se n est conduite par noblesce 
et noiblesce ne vauroit rien 
s ele n est de gentil marien 
si est a ce tex mes acors 
que gentis cuers fait gentil cors 
si com li philosofe dient 
que trois choses senefient 
en sapience en loiaute 
ensamble debonnairete 
par cez trois poins et par lez fais 
puet et doit estre cors parfais 
et li cuers apelez gentis 
or me covient estre ententis 
de ce que j ai a mainbornir 
et en ma jouste parfournir 
car de tex deus la jouste fais 
dont chascunz est tailliez et fais 
a soutenir et a avoir 
dou premier dirai la maniere 
il est trestouz d autel meniere 
come on devise lanselot 
or ne soit nus qui plus le lot 
a cestui point que c est assez 
bel et briement m en sui passez 
devant les dames droitement 
vint chevauchent mout cointement 
parez d unes armez vermoilles 
et bien assises a mervoilles 
li dui saumont d argent batu 
a son escri s ont enbastu 
hyraut tyois hyraut romans 
tuit servent de lor estrument 
et escrient ' blanmont blanmont " 
et ' balquenbert " ainsi s en vont 
li uns l autre lonc ses menieres 
chantant en l ombre des bannieres 
devant les dames sont passé 
au chief dou renc sont amassé 
son hiaume et sa lance aparoillent 
et les dames mout se mervoillent 
de sa taille et de sa biaute 
et dient c unne roiaute 
li deust diex avoir donnee 
que bien fust en lui assenee 
en sens en honor en largesce 
en loiaute et en prouesce 
quant les dames oit parler 
je m ancoutai lez un piler 
pour escouter qu elles disoient 
et mains divers sens divisoient 
des bachelers les grant bontez 
einsi com diex les a doutez 
si me plot mout et abeli 
mais ma pansee me toli 
uns chevaliers moult avenans 
de ce sui je bien sovenans 
que ses escus d azur estoit 
et li atours que il vestoit 
a une crois d or endentee 
hyraut escrient a la huee 
' gevigni au fil de proudome 
la cui vaillance on renomme 
desa la mer et par dela 
gevigni certes vez le la 
le gent bacheler gracious 
chascunz devroit estre envious 
d estre si fait com on tesmoigne 
li cuens renaus qui tint boloingne 
ne se fist onques mieus paroir 
et sa prouesce va par oir 
par cestui n est point decheue 
mainte proiere a hui eue 
de ces dames qui les esgardent " 
a cestui mot plus ne se tardent 
li bacheler plain de vaillance 
chascunz enmi le renc se lance 
les saus menus et les galos 
es bons escus serrez et fors 
et puis batent des esperons 
ainsi comme uns esmerillons 
que chasce tant apres sa proie 
ne raconter ne vos porroie 
si les faisoit trop bel veir 
et chascun a son per envair 
a grosses lances mal planees 
se paierent ces reboutees 
que jusqu es poins les ont froissies 
seles et armes decroissies 
escuz faussez et desjointiez 
' vez ci or belles acointiez " 
refont ces dames a ces deus 
' si voirement vos ait deus " 
fait uns hiraus fel come wains 
' certes dames c est grans wains 
quant il vos plait et vient em gre 
monter en puent en haut degre 
mat dehait la teste et le coul 
cui il est bel de si fait cous 
lors folie est bien apparens 
quant vos lor serés malparans " 
a estoit pres de nonne basse 
ainsque d enqui me remuasse 
car en bon leu estoie assis 
droit au monter des berfrois sis 
ainsi comme au quart degre 
si me plot mout et vint a gre 
quant je pou bien par tout veoir 
a ma main destre vi seoir 
sor les berfrois solas et joie 
de coi mes cuers mout se resjoie 
et se mantir ne vos en voil 
biaute simplesce et bel acuel 
se gart pour gentil cuer embler 
hardement plain de volente 
cors bien taillié entalenté 
de grans cous recevoir et rendre 
plus que povoirs ne puet estandre 
dont puisque hardemens asamble 
au cuers et cors fremir et tramble 
lors vient et naist et croist en force 
et volentez croist et enforce 
cuers engroisse talans atise 
proesce esprent qui tout justise 
et fait faire mains grans soupirs 
qu ancor ne puet li cors soufrir 
car cuers si grans voloir encharge 
que la chars tranble pour la charge 
et quant li proudons vient au fait 
son avenant et son droit fait 
dont est la chars aseuree 
quant li cuers laisse la pansee 
adont vieut cuers et cors desire 
et charlour monte et si s aire 
dont poez dire que cors puet 
hardiement quanque cuers wet 
ainsi de cez deus avenoit 
que desduis son revel menoit 
sus lez berfrois et vi aval 
estoit hardemens a cheval 
ainsi com vos ai devisé 
de ce m ai je bien avisé 
emmi encoste regardai 
et quant de ce mains me gardai 
si vi venir parmi les chans 
ne sai quex gens mais a lors chans 
sambloient estre d alemaigne 
et venoient crient l ansaigne 
lambour qui tant est redoutee 
de deus freres est renomee 
de hardement et de proesce 
de cortoisie et de largesce 
bien lor a diex a droit parti 
quant de ces quatre sont parti 
diex le wielle maintenir 
et faire a plus grant bien venir 
car il sont jone et riche et preu 
ci i avront mainte gens preu 
et mains damaiges se devient 
que mout de mervelles avient 
li chevaliers dont je paros 
va chevauchent l escu au coul 
d argent et d azur burelé 
a un chief d or fin esmeré 
a un vermoil lyon ranpant 
par la presse vint rompant 
embrochié en son hiame agu 
et ausi joins en son escu 
come faucons a l avaler 
au chief des rens le vi aler 
garcons hyraus le poursiuoient 
et si menuement crioient 
que lors escus estoit sanz somme 
' lambour au fil dou bon prodomme 
blondel signour de lucembour 
lambour au bacheler lambour 
lambour dame sainte marie 
car li soiez hui en aie 
gardez son cors croissiez s onor 
car mout i avons bon signor " 
et cil qui sont de l autre part 
escrient ' amance a wichart 
amance amance deus cenz fois 
amance au bacheler cortois 
wichart qui tant fait a amer 
que lui ne fist onques blasmer " 
je l esgardai mout volentiers 
por ce qu il ert fors et entiers 
com s il fust issuz d une buiste 
fors chevalier et vis et rustes 
a zz en lui qui bien l avise 
et tout ausi com par devise 
estoit seur le destriers plantez 
se de tex gens estoit plantez 
noz n en vauriens pas pis 
de chief de bras de cors de pis 
estoit si biaus a fin souhait 
et s a bon cuer qui tout parfait 
wichars s esmuet walerans broche 
le grant destrier qui pas ne cloche 
ainz va ainsi comme levriere 
andoi vienent par la poudriere 
plus tost que ne destent quaraus 
hiaumes barbieres et borriaus 
font jus flatir et defroeer 
et les haubers parmi troer 
as rustes cous des grosses lances 
tout autresi com dui balances 
li chevalier s en vont branlant 
et li cheval des cous tramblant 
que grant fais ont a soutenir 
jamais ne verrez avenir 
plus cruel jouste sanz abatre 
li hiraus crient trois et quatre 
li uns ' lambour " li autre ' amance " 
et une dame un pou s avance 
et dist qu elle a donné s amour 
a walerant de lucembour 
a une autre dist autretel 
qu elle a donné cuer et chatel 
et ferme amour sans nul depart 
au gentil bacheler wichart 
' or n i a maisque de la croire 
c est touz paié alez en foire " 
dist uns hiraus qui les oi 
' amei seront et conjois 
puisque tant les savez prisier 
bien se doivent les cous brisier " 
belle est la feste et degoissie 
mainte dame bien envoisie 
douce comtesse gracieuse 
mainte pucelle savoreuse 
et bachelers de jone aage 
et chevaliers de grant barnage 
vi celui jor aval ces pres 
li tans est dous et atemprez 
et la champaigne fu grans et belle 
li chastiaus fu en la praelle 
de coi li chevaliers issoient 
entre lez loges s amassoient 
ou lez dames furent logies 
la vi je joustes raplegies 
et fiancier d ambedous pars 
ainzque li gieus soit mais depars 
i verrez vos tant cous ferir 
car au mestier doit aferir 
toute proesce et toute honors 
pour les dames a bon signors 
devant meidi et apres tierce 
qu il cil hiraus escrient ' quierce 
or tost signors la nuis aproche 
qui a rochet sa lance enroche 
que cil de la a granz bracies 
ont grosses lances enrochies 
les dames welent chalongier 
or i para dou revangier 
ou sont bacheler amoreus 
qui les dous baisiers savoreus 
weulent conquerre par prouesce 
orendroit n a mestier peresce " 
ainsi com orandroit braioit 
de chauvenci as chans traioit 
uns chevaliers blans come nois 
a ses armez bien le cognois 
d argent sont a la crois vermoille 
lambiaus i a pour desparelle 
et uns hyraus lors s aparoille 
en la place disant mervoille 
et escriant ' mervoille a joifroi 
cis est hardis et sans effroi 
fors chevaliers et desfandans 
durs et rustes et asaillans 
nest et cortois sanz vilonnie 
larges et plains de cortoisie 
riches de cuer sachiez de voir 
mais il li faut plante d avoir 
damaiges est et li signour 
n i ot mie mout grant honor " 
ainsi li hiraus se demainne 
a l autre chief dou renc amainne 
florent de hainnau par la regne 
un chevalier dever son regne 
son compaingnon de son maisnaige 
bel chevaliers cortois et saiges 
parti des armes de douai 
je vos di ce que veu ai 
l escu vert au chief aneurmei 
l orle de guelle endenté 
c est bauduins de brichecourt 
et uns hiraus cele part court 
criant ' douai " les sauz saillans 
' douai au bacheler vaillans " 
a cest escri li cheval saillent 
des esperons poignant qui taille 
li chevalier les chevaus fierent 
a grosses lances se requierent 
desus les pennes des escus 
se fierent des roches agus 
que des lances li trons brisierent 
damoiselles dames prierent 
dieu qui il les gart de peril 
quant si biaus cous sevent ferir 
ainsi li chevalier se passent 
et li hiraut iqui s amassent 
d une part trois d autre part dous 
escriant ' mervoille au roufous 
le gentil bacheler gaillart 
ja fu il freres espaulaurt 
que diex ait par sa pitie 
qu an lui avoit tant de bonte 
et tant li donna diex de grace 
que s il eut de vie espasse 
venus fust a trop grant honor 
mais il pleust tant a nostre signor 
qu avoir le vout en cestui point " 
ainsi disoit ses mos a point 
li hiraus que tui cil l oent 
le chevalier durement loent 
et s en prient par maintes fois 
les dames desus les berfrois 
quant la chalors dou jors fu grande 
lors veissiés ces rens estandre 
et fremir ceus qui sont entour 
uns chevaliers de bel ators 
joune et leger fort et puissant 
au chief des rans vint chevauchant 
dont chastel estoit repairiez 
d or et guelles fu vairiez 
a un baston d azur mout cointe 
' berfroimont " crient si acointe 
et cil qui entor lui se tinent 
chantant devant lez vienent 
serreement le petit pas 
vous n alez pas joliement si com je fas 
au chief do renc l ont aresté 
si fier comme un lyon cresté 
l escu au col serré au pis 
par lui n iert hui estriers guerpiz 
puis est enmi le renc lanciez 
de l autre part s est avanciez 
uns chevaliers mais je ne sai 
qu il fu ni onques n i pensai 
mais tant vos puis je bien conter 
quant vint as esperont hurter 
hardiement se met en l uevre 
de son escu trop bien se cuevre 
bas le quartier avant la penne 
son compaingnon tot droit asenne 
emmi les dens et ses compaing 
le recut autresi com pains 
dedens un mur fier et despers 
l escu varié au baston pers 
li a enmi lez dens planté 
roches brisiés et deshantez 
lances brisies en cors troncons 
tex fu li escris et li sons 
que de loins le puet on entendre 
' hee diex qui en set nul a vendre " 
dist uns hiraus ' de si fais cous 
mal dehait ait hui li mien cous 
s on les vandoit se marcheant 
n estoient d avoir bien cheant 
tex danrees sont en vandaige 
et qui le donne le randaige 
on doit avoir de poing en paume 
si fais avoir vaut mieus que 
qu i n i afiert point de creance 
mais paiement sans delaiance 
celui cui diex l eur en donne " 
ausiment il hiraus sermone 
et uns autres respont ' biau frere 
foi que doi l arme de mon pere 
on es ven pas mais on le prent 
escuiers cui hardemens esprent 
et en forces de puissant bras 
n i valent riens festez de bras 
de cuer vient et de volente 
encor en voi entalenté 
le chevalier a l escu vair 
qui a jousté a son repair 
et de l aler et dou venir 
bel se seit d armes maintenir 
et puis au tiers et puis au quart " 
a ce mot parole pikart 
' hachet li chevalier 
chiens qui ne trueve qui le base 
tuit vont a lui et il a tous 
bas wardez com il est estous 
ch est uns droit kienz de baquerie 
ba dyable est chou moquerie 
veut il tout vaincre par lui sous 
chertez il n est pas perechous " 
respont un menestrez signor 
' ainsois est desirrans d onor 
et bien i pert a son emprinse " 
ainsi chascunz le loe et prise 
et l escoutai et mis en brief 
s en fis ma jouste courte et brief 
pour une autre plus tout retraire 
car j ai aillors assez affaire 
i ne tarda gaire longement 
quant vi issir mout cointement 
de chauvenci quatre banieres 
par devant escriant ' rozieres " 
garcon vilain varlet hiraut 
bacheler d armes preu et baut 
chevauchoient estroit rangier 
embracant l escu losengié 
devant ex tous vi chevauchier 
un bacheler qui essaucier 
voloit s onnor et sa proesce 
chantant au chief dou renc l adresse 
et cil qui avec lui estoient 
trestuit a une voiz chantoient 
et bel et gai joli et gent 
vez ci le bruit de la vile et la plus mignote gent 
a l esgarder a mis m entente 
et li veoir plus m atalente 
de lui et de son justeour 
et s on m en tient a menteor 
pour les biaus mos que g i ajouste 
ce poise moi et plus me couste 
et toute voie se samble il 
qui voit le chevalier gentil 
entalenté de biau cop faire 
c on n en puet trop de bien retraire 
ne on n en puet a droit mentir 
puisque cuers se vient asentir 
et cors se met en aventure 
et il a volente seure 
de lui deffendre et d assallir 
on le doit en gre recoillir 
et se ses cuers biens ne se prent 
si fait trop mal qui l en reprent 
si con raisons et drois descuevre 
la bone volentez pour l uevre 
est la maivaise ariere mise 
mais li mauvais nelui ne prise 
et li desplaist mout et anuie 
toute riens qui a bien s apuie 
et pour ce ne lairai je point 
a dire ce c an cuer me point 
sans corrous et sans vilonnie 
et puisqu il n i a vilonnie 
et cuers s en puet esleecier 
et cuers valoir et essaucier 
dont i doi je avoir provaige 
s il i a nul cortois mesaige 
car quil bel dit bel doit oir 
et si l en doit on conjoir 
pour resourt que del bien bien die 
et le mal laist par cortoisie 
or oiez dont que je dirai 
coment je vi et remirai 
jehan de rozieres ou vint 
et com cointement li avint 
li hiaumes en son chief laciez 
et li fors escus enbraciez 
et son compaignon autretel 
chascunz a mis cuer et chatel 
en bel venir et en bel faire 
tant com puet des chevaus traire 
se vont ataindre enmi le vis 
siqu au plus cointe fu avis 
que li cieus fust couvers d estoilles 
et li troncons vers les estoiles 
menuement volent en haut 
et li destriers et li vansaut 
passerent outre grant eslais 
as chief des rens estoit li glais 
et li escus et les bannieres 
de berfromont et de rozieres 
mout fu belle celle jornee 
et de tres biaus cous honoree 
de lances de chevaus crever 
de chans baissier et haut lever 
de paroles gentis et franches 
d amors et de douces branches 
entremellees de regars 
dous et plaisans et fait par art 
covertement pour lez felons 
et li rens fu estroit et loins 
tous droit au pie des eschafaus 
vi assez homes et chevaus 
au chief des rans vi chevauchant 
un chevalier preu et saichant 
d or et de gueulles fu bendez 
lambiaus d azur et besantez 
out en sez armez par cointise 
a l autre chief dou renc s atise 
proesce un bacheler vaillant 
le grant destrier va poursallant 
et lez dames le regardoient 
et maintes fois de lui ploroient 
et distrent ' diex qui est or cil 
com a le cors bel et gentil 
droit et bien fait de toute taille 
com bien li siet cele ventaille 
li hiaumes li escus la lance 
veez com li destriers li lance 
desous lui et com il s estent 
je croi qu a touz bien faire s estent 
et qui plus bel requiert tort a 
benoite soit qui le porta 
ne cuit que cil soit ces paraus 
dame " ce respont uns hiraus 
' car me dites li quex c est or 
valles c est cist as armes d or 
a celle bende troncenee 
d argent et d azur est litee 
a deus bastons vermaus encoste 
de hardement a fait son hoste 
que tous lez bons a son oues tire 
ma dame c est renaus de trie 
qui bellibaus nommais sez fis 
et si sui bien certain et fis 
qu il aimme guerres et cembiaus 
c est li plus preus et li plus biaus 
que je cognoisce des francois " 
ensi com je parloie ancois 
que ma raison fu definee 
se sont chascunz lance levee 
puis se metent en abandon 
et s ataignent de tel randon 
de cors et d escus et de pis 
que par samblant sambloit despis 
voire tex cous de hardement 
or couvient despiteeuement 
quant cors puet et orguieul engrainne 
et volentez s i acompaigne 
faire ce qu au mestier afiert 
en tel point li uns l autre fiert 
avis est que chascuns desjoigne 
lors oi escrier ' boloigne " 
celui au baston troncenei 
a bone eure sont tex gens nei 
qu en tel point usent lor jovent 
et uns hiraus crie sovant 
' loz loz loz " fait il ' a gerart 
qui frit de hardement et art 
et de proesce la hardie 
et puis se baigne en cortoisie 
en loiaute et en largesce 
tantostqu il a le hiame ostei 
tex est as chans et a l ostei " 
quant g entemdi cele parole 
mout me sambla de bone escole 
et en mon cuer auques savoie 
c onques en mon vivant n avoie 
hiraus oi plus bel parler 
encoste lui alai ester 
viel le vi et de poil ferrant 
si li ai demandé errant 
dont iert et de quel pais 
' vallet " fait il ' je suis nais 
de hainnau as chevaliers 
je sui apelez mausparliers 
et vos commant jaquet bretiaus 
bien parolent de vos entr iaus 
chevaliers hiraus menetrel 
et je meismes fas autel 
mout vos desiroit a veoir " 
tantost m alai lez lui seoir 
lors dist qu il iert mout mes amis 
a ces paroles li promis 
tout mon servise outreement 
et puis parlasmes longement 
d amors et d armes et d onor 
et qui sont li millor signor 
s en trovames en plusors leus 
et quant il lez os bien esleus 
si me dist par sa loiaute 
qu en trestoute la roiaute 
de france et puis d alemaigne 
n en cognoist un qui si bien maigne 
et trestous bons ensaignemens 
com fait li sires des flammains 
li cuens de flandres voire voir 
diex li doint paradis avoir 
et encor le tient on a millor 
au plus cortois au mains guillor 
qui soit en trestout le pais 
de wicant jusqu a brandis 
je li ai dit ' se diex me saut 
malparliers mout a ci grant saut 
et mout de prodomes i a 
diex aue ave maria " 
cuidiez vos fait il ' je vos mante 
mes cors ait hui male tormente 
s il ne vaut miex au mien cuidier 
c on ne le pouroit souhaidier " 
tantostque cestui mot oi 
de ce qu il dist mout m esjoi 
lors le saisi parmi la main 
ne m anuiast hui ne demain 
sa compaignie ne son estre 
tourné nos somos a senestre 
en un jardin dejouste un prez 
puis parlasmes apres assez 
de flammains et de hannuiers 
de braibencons et de poihiers 
qui mout avoient bien jousté 
assez petit que j oi esté 
que solaus print a abaissier 
et les joustes a relaissier 
tant en fist on celui mardi 
et encor plus que je ne di 
atant descendent des berfrois 
celles qui font les grans effrois 
et les brubans mener au monde 
ce fut la jornee seconde 
douce plaisans fu la vespree 
dames pucelles par la pree 
s en vont joliement jouant 
et bachelers apres siuant 
chascuns enmaigne sa chascunne 
mout est liez cis qui en a une 
plainne d amors et de savoir 
pour biaus respons de lui avoir 
que mout est nobles li deduis 
quant cuers de dame est a ce duis 
qu il seit respondre avenant 
en tel point main a main tenant 
dient sovent lor volente 
d amors et de jolivete 
sanz vilonnie et vilains mos 
et de tout ce bien vanter m os 
qu il est ainsi com je vos conte 
a icest mot chascunne monte 
sus palefrois sus charretis 
qui dont veist entalentis 
ces bachelers de joie faire 
a painnes s en peuent retraire 
bel li semblast s i fust cortois 
chanconnettes et serventois 
s an vont disant et ca et ci 
et li plusours dient ainsi 
a clere vois si c on lez oie 
trai toi arriere fai me voie par ci pascent gens de joie 
ensi s en entrent en chastel 
a teil deduit a tel revel 
que tant estoit plain de solas 
foi que je doi saint nicholas 
j en vi tex dis en une route 
qui donroit alemaigne toute 
pour la piour sans nul nul meschief 
s avroit il fait gentil marchier 
et en achast et en despens 
dont n est mervoilles se je pens 
a raconter la bone vie 
qui fu sans mal sans vilonnie 
sans courous et sans traison 
et sans toute autre mesprison 
atant furent lez tables mises 
et les compaignes furent asises 
de dames et de chevaliers 
en cuisines et en celiers 
fu atornei et sil servirent 
que mout cortoisement le firent 
sans bestanciert et sans riot 
a chascuns met chanté i ot 
d amors qui lez gries maus apaie 
les gentis cuers fait vivre a aise 
et lez felons crever et fondre 
escuier saillent pour respondre 
la ou on chante lez karoles 
en faiz en dis et en paroles 
fu toute joie resbaudie 
menestrel font menestraudie 
de tabors et de vieler 
et li autre de biau parler 
font ses dames a ex entendre 
bacheler vont lor consoil prandre 
dou mestier d armes mainbornir 
pour le mestier d armes fornir 
que mout a bel commancemant 
et dient qu a tornoiement 
ne puent au juedi faillir 
qui dont veist hiraus saillir 
garcons braire hiraut huier 
as hostex vont cil escuier 
haubers et hiames atorner 
escus cuiriés et enarmer 
espees et coutiaus forbir 
crepes et cuevrechiez crepir 
chevaus ferrer massues faire 
chascuns entent a son afaire 
et en chastel ou il entendent 
de chanter de dancier s estendent 
et font mervoilles de lor cors 
grant luminaire as quatre cors 
et en mileu dance a viele 
chevaliers contre damoiselles 
et dames contre bacheler 
et trente lieus d amors parler 
courtoisement et en bon point 
li uns dient que il sont point 
de bone amor en resgardent 
li autre sont chaut et ardant 
de volente et de desir 
si a tel qui ne puet gehir 
la dolor qui au cuer le touche 
ne geter fuer parmi la bouche 
cil par vit a trop grant martire 
car touz jors tent ses cuers et tire 
a sa volante descovrir 
mais il ne puet la bouche ovrir 
ainz pert son san en esgarder 
et commant se pouroit garder 
puisqu amors a amer l ansaingne 
et il voit devant lui l ensaigne 
blanche com nois en la jalee 
de fin vermoil enluminee 
et si monstre si bel samblant 
que tous li va son cuer enblant 
par bel parler et dous ris 
dont seroit li cuers peris 
qui la ne metroit son esgart 
ja diex ne doint que nuns s en part 
qui soit estrait de bone ligne 
et au mauvais nul jor n avigne 
que j ameroie miex mors estre 
que bone amors refust a naistre 
que ja uilains nuns jor n amast 
encois fust il en mer sanz mast 
et sans vaisel en plus parfont 
ainsi dient et ainsi font 
et en hales et en foillies 
et d autre part sont acoillies 
dames pucelles a dancier 
et je n ou cure de tencier 
mas de lor joie m esjoi 
et en chantant chanter oi 
une dame plaisant et sainne 
graille grasse jonette et jointe 
douce plainne de cortoisie 
par le doi tint renaut de trie 
qui n estoit pas mains biaus de li 
il comenca de cuer joli 
a chanter sans trop grant proiere 
ne n il paroit mie a sa chiere 
qu il n eust mie le cuer tourblé 
he tres douce jehannette vos m avez mon cuer emblé 
jehenne d auviler l esgarde 
qui n estoit nice ne couarde 
mais teile com j ai devisé 
un petitet l ai avisé 
le bras estent et puis se torne 
a chanter liement s atorne 
et a commencié sans delai 
onques mais n amai he diex bone estrainne encommencié l ai 
en mon cuer pansai ' se me samble 
dont avenez vos bien ensamble " 
trestuit ont respondu la dame 
et par la foi que je doi m arme 
chascuns la deuroit amer 
qu en li ne sai rienz a blasmer 
et qui ne set se je di voir 
legierement le puet savoir 
s il est cortois et afaitiez 
toust sera de li acointiez 
apres ceste chancon chanta 
une pucele qui tant a 
de sen de biaute de valor 
que je ne sai nulle millor 
ce fu aelis de lupei 
clere blondete sui a mi lassette et si n ai point d ami 
je respondi ' c est grans damaiges 
quant si biaus cors si biaus visaiges 
est sans amors forment m en poise 
car trop par est franche et cortoise 
et bien desert celle c on l aime 
qui en chantant a toz se claimme " 
jehans d oiseler la menoit 
qui cortoisement la tenoit 
en chantant li a respondu 
a clere vois cette chanson 
amez moi blondete amez et je n amerai se vos non 
n ot pas sa chancon bien finee 
c une damoiselle honoree 
et de gentil lignaige astraite 
gente de vis de cors bien faite 
belle en touz poinz et bone ausi 
chanta ceste chanson ensi 
joliement en son retour 
diex donez a mon ami pris d armes joie d amours 
uns chevaliers preus et vaillans 
de hardement chaus et boillans 
hannuiers est floires de ligne 
en riant dist ' bien avigne 
que bien afiert a tel meschine 
qu elle ait ami de bon covine " 
et puis apres me fist proiere 
que li deisse qui elle iere 
de quel gent et de quel contree 
' sire de florehange nee 
fille au prodome au bon signor 
qui en siecle ot mainte honor 
si ai nom hable de boinvile 
elle n i quiert engin ne guille 
en faire feste ce m est vis 
et si li siet bien a devis 
ce que j ai veu an sai " 
a ces paroles comensai 
jofrois d aspremont a chanter 
ai tout mon cuer mis en bien amer 
aelys de la nuevevile 
celle s ocist celle s essille 
de faire feste et d esjoir 
celle se fait a toz oir 
et chantent renvoisiement 
jolietement m en vois jolietement 
tant fu cointe celle asamblee 
qu a cuer m en est joie doublee 
si me parti de touz anuis 
et ja fu pres de mienuis 
aincoisque la gent s en alast 
ne que la feste demourat 
mais lors doubla et crut et vint 
tout ce qu a tel joie covint 
tuit s asisent parmi la sale 
atant hors d une chanbre avale 
une pucelle assez mignote 
de cors bien faite enpure la coute 
douce plaisans a grant mervoille 
et la cote si fu vermoille 
d escarlate a petit clopiaus 
escuier furent par troupiaus 
que volentiers la regardoient 
li uns au autres demandoient 
qui elle est et de quel renon 
' angnes de floranvile a non " 
dient cil qui la cognoissoient 
chevaliers dames sesoient 
perrinnes d aixe violoit 
et trop bel li avenoit 
et la pucele se cointoie 
tantost li saut emmi la voie 
touz escouciez uns garconnes 
pour niant fu uns robines 
tailliez au chief d une citole 
de cuer s envoise et si viole 
et celle dance et fait son tour 
con li bergiere a son paistour 
et huitars s est envoisiez 
et fierement c est degoisiez 
ses gans ot a son dos trossez 
et son chaperon reboussez 
dont il faisoit le bicornet 
la moquerie au robardel 
si bale et dance et huie et tume 
et en riant giete la pume 
puis fiert a terre de sez mains 
mais encor est ce dont del mains 
car quant il la pucelete 
les rains le pis la 
adonc li samble qu i soit rois 
de fin orguel s en va si rois 
qu il ne touche n a ciel n a terre 
petit li est de l autrui gerre 
en son deduit est mout a ase 
au retorner deus fois la baise 
ainsiqu elle fust point avisee 
adont commenca la risee 
et dient tuit par la maison 
que li baisiers fu de saison 
a un valet qui la estoit 
li demandai qui cil estoit 
que joliment s envoise 
et fait la dance robardoise 
il comenca forment a rire 
et puis apres me prist a dire 
' coment ne l connissiez vos point 
naie par dieu en cestui point 
non par amor non par ma vie 
s ai del conoistre grant envie 
car le me ditez biaus douz frere 
cui fis il est et qui ses peres 
jaquet soiez certain et fis 
que elle est file non pas fis 
tu me gabes non fas por voir 
maintenant le porras savoir 
c est jehennete de boinville 
voiz por la teste de saint gile 
com a or ci malcon d argent 
qui ainsi fait muser la gent 
et a ses gieus estudier 
longue piece m a fait cuidier 
que ce fust aucuns demoisiaus 
qui ci feist sez enviaus 
a cest mot saillent escuier 
qui aportent a fruitier 
poires et nuis blanche touaillez 
et vin de biaune par boutoilles 
et quant il orent tuit beu 
levei se sont et esmeu 
a grant joie et a grant deliz 
vont les dames devant les liz 
en la sale a un piler 
sont asamblé li bacheler 
dont i ot mout de grant pris 
a cel consoil ont consoil pris 
d armes et de son grant pardon 
qui sera maintenus par don 
que sans doner n i vaut doner 
la montance de deus tornois 
savoir devez tuit que largesce 
est uns des paremenz proesce 
et cortoisie est li secons 
li tiers est tex dont ie vos cons 
que bien doit estre amonestez 
et qu est ce dont c est honestez 
qui sez trois paremens avroit 
avec proesce bien devroit 
estre honorez si seroit il 
se li signor fussent gentil 
et franc si com il deussent estre 
mais chascuns a un divers mestre 
un mahommet en cui il croit 
par coi s onnors fraint et descroit 
atant me tas si ne di plus 
hontex en sui com nuns hons plus 
car tel i a cui il anuie 
pour ce qu a verite m apuie 
joifrois d aixe premierement 
a comencié le parlement 
et dist ' signors il vos convient 
et bel seroit et bien avient 
c on peust juedi tornoier 
si sont flammain et hannuier 
qui sont venu pour faire d armes 
et nons sommez avec les dames 
qui redesirent le tornoi 
si lor venroit a grant anoi 
et vos a honte si failloit " 
apres ceste raison parloit 
loys de los cuens de chini 
' signor nons seriens honi 
se tornois estoit par nos faillis " 
a cest mot est avant saillis 
henris de blancmont maxcerviaus 
' signor " fait il ' nostre reviaus 
et nostre feste et nostre enprinse 
est bien et bel et a point mise 
et les dames onques ni virent 
tournoi ferir si le desirent 
s on m an croit elles le verront 
nostre honor iert et si savront 
que pour elles font lor ami 
ja ne sera desfait par mi " 
respont joifroi d aspremont 
a cest mot lievent si s en vont 
que li tornois fu acordés 
si ont les rois hiraut mandez 
grehei fildor maigniem huvelle 
cil porchacierent la querelle 
louys de los a pris a dire 
' maigniens " dist il ' sans contredire 
t estuet aler a monmaidi 
ainsi diras con je te di 
que li compaignon de caiens 
mandent salus a ceus de lans 
et le tornoi a ous ensaignés 
jusqu a juedi va et revaignes 
que demain parlerons as iaus 
n i covient lectres ne seaus " 
maigniens s en est tornez atant 
a monmaidi en vient batant 
iqui a trové hannuiers 
lez lambourgis et les riviers 
et les lyons de haut parage 
de lucembour au fier coraige 
et walerant son germain frere 
qui devroit estre emperere 
par largesce et par cortoisie 
et si fu en la compaingnie 
florens de hainnau richement 
pour aler au tornoiement 
et s i iert phelipes de flandres 
cui je ne doi tenir des mendres 
mais des millors et des plus grans 
cil est de toz biens faire engrans 
maigniens est el chastel montez 
ses mesaiges fu tost contez 
' signor " fait il ' nos vos disons 
a tous de par les compaignons 
de la feste qu apres demain 
avra le tornoi a la main 
la besoigne est ensi portraite 
que ja demain n iert feste faite 
ne pour jouster nus hons n i aille 
qu a jousteor feroit il faille 
miex vaut que la jouste remaigne 
que par jouster tel chose avaigne 
que li tornois en vassit pis 
mieus aim d espees le frapis 
de mascues et de tisons 
luitier gesir a ventrillons 
hennir huier chacier fuir 
fumieres de chevaus bruir 
et cors de chevaliers estendre 
qu entour ces jousteor entendre 
et dites vos proposement 
demain avrés le parlement " 
li cuer de lucembour parla 
' maigniens " fait il ' nons irons la 
demain veoir les compaignons 
et je los bien que nons paignons 
diseurs qui le tornoi partissent 
et la besoigne ensi bastissent 
qu il n i ait plus que sermonner 
quant se vanra a l asambler 
que la ne doit nuns barguignier 
mais soi estendre et esloingnier 
et resgarder et apartir 
le tas desrompre et departir 
grans cous doner et resevoir 
chascuns doit faire son devoir 
devant celles por cui on fait 
et mainte honor et mains mesfais 
quant les dames seront montees 
sus les berfrois et aroutees 
pour veoir la bachelerie 
qui la fera chevalerie 
ce sera bien par bon eur 
et si soient tout aseur 
que tel i a qui vient veoir 
ou s amor puet mieus seoir 
si se doit chascuns esvilier 
et eschaudir et travillier 
a faire chose qui puit plaire 
a la tres douce debonaire " 
maingniens respondi ' sire cuens 
je en cuit cognoistre mout de cuens 
que je voroie qu il eussent 
la volente et si eussent 
quant ce venroit au cous ferir 
la painnes et le travail soufrir 
je m en vois a diex vos commant 
si a bien entendu conmant 
vos avez dit " lors fait un saut 
' maigniens " fait li cuens ' diex te saut " 
maigniens de monmaidi se part 
a chauvenci vien si depart 
ses novelles au bachelerz 
