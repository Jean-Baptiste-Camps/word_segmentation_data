qui pres de moi se vaura traire 
zz bel conte m orra retraire 
dont ie me sui tant entremis 
que ie l ai tout en rime mis 
or m entendés ke biens uous viegne 
qu il auint l autrier a compiegne 
en la uille auoit zz bourgois 
qui molt ert sages et courtois 
riches et de molt grant afaire 
et molt vaillans pour honnour faire 
tant au poure comme au riche 
com cil qui n ert auers ne chices 
li bourgois auoit zz biel fil 
qui maint denier mist a escil 
tant comme il fu en sa ioulece 
de sa biaute de sa largeche 
n auoit nul iusqu en biauuisis 
jl auoit zz poure voisin 
qui vne fille auoit molt cointe 
et li valles de li s acointe 
d amours li proia longement 
celle li dist apertement 
que mieus li venroit reposer 
se il ne le veut espouser 
se li plaisoit que il l eust 
a femme si comme il deust 
de che auroit elle grant ioie 
" si aie de men cor ioie " 
fait li valles " con che me plaist " 
maintenant pres de li se trait 
si l enbracha parmi les flans 
qu ele auoit bien fais et blans 
puis s en reuint a sa maison 
si a mis son pere a raison 
si li a cel afaire dit 
mais li peres l a contredit 
qui molt l en blasme et molt l en cose 
" biaus fius " fait il " si faite cose 
vous deueriés vous molt bien taire 
qu ele n est pas de vostre afaire 
ne t i lairoie apaijer 
ne te voeil pas si abaissijer 
comment k il me doie couster 
car ie te uorrai marier 
as millors gens de cest pais 
de ta folie m esbais 
qui tel garche veus espouser 
on te deueroit huer 
se tu iamais ior em parloies " 
li valles voit que ses paroles 
li met ses peres a noient 
ses dires ne li uaut noient 
mais amors forment le iustiche 
dont li valles esprent et atisse 
el cors li met mainte estincele 
jl ne pense fors a la pucele 


tierch ior apres ensi auint 
qu en la uille morir couuint 
la femme a vn autre bourgois 
mais anchois que pasast li mois 
puisque la dame ot esté morte 
li bourgois qui bel se deporte 
par le los de tous ses amis 
a a raison le pere mis 




de la pucele bele et gente 
v chieus auoit mise s entente 
que premiers vous di en mon conte 
et li bourgois dont ie vous conte 
a tant la pucele afianchie 
et tant sa parole bastie 
et el demain si l espousa 
mais au vallet molt anoia 
qui pense a li et iour et nuit 
jl ne voit riens ne li anuit 
molt het le solas de la gent 

et la grant richece qu il a 
jl iure dieu trop s auilla 
quant il onques crei son pere 
sa grant richece trop compere 
lonchement fu el penser 
qu il ne sauoit apenser 
par quoi il n eust nul confort 
jl ot robe d un estainfort 
taint en graine et de vert partie 

a longhes keues coure ciel 
li sercos fu tous a pourfil 
fourrés de penne d equerues 
et li valles sieut estre biaus 
qui ore a le uis taint en paille 
zz iour de son ostel aualle 
son chief afuble d un mantel 
deduisant va par le castel 
ensi comme il faisoit souuent 
pour che aloit entre la gent 
qu il voloit oublier l amour 
la v pensoit et nuit et iour 
jl en uint deuant le maison 
s amie et fu en la saison 
qu il fait chaut si comme en auoust 
qui qu il li gret ne qu il li coust 
engien li couuient a trouuer 
c a s amie puist parler 
molt i entent molt i prent garde 
a tant vne maison esgarde 
a vne vielle cousturiere 
maintenant passe le kieriere 
si s asiet dessous sa fenestre 
celle li enquiert de son estre 
qui molt sauoit de renardie 
et de mainte kunchirie 
et de maint barat molt sauoit 
celui demande qu il auoit 
que si soloit estre envoisiés 
et des autres li plus proisiés 
la uielle auoit a non aubree 
ja ne fust femme tant enserree 
c a sa cordelle ne traisist 
et li valles les li s asist 
si li conta tout mot a mot 
comment celle bourgoise amoit 
qui si estoit pres sa voisine 
" mais se le puis en ma saissine 
auoir et vous m en aidiés 
molt tres grant preu i auerés 
du mien aueriés plus de yy mars 
ainsque li ius soit bien espars " 
cele li dist " n aijés doutanche 
mais soijés ent tout a fianche 
mais que ie aie les deniers " 
et chieus li iure volentiers 
qu il li donra liures quarante 
tout maintenant si li creante 
yy liures li donna 
et celle dist " ia ne saura 
li bourgois si tres pres garder 
que vous ne le puissiés trouuer 
par tans entre vous et la terre 
mais alés tos les deniers querre 
et ie penserai de ceste oeuure " 
et chieus s en tourne vne huche oeuure 
v il auoit deniers asses 
que ses peres auoit amassés 
yy liures ua prendant 
et si s en tourna maintenant 
les deniers entors lui atourne 
iusqu a a aubree ne seiourne 
si li donne yy liures 
mais il n est pas del tout deliures 
qu encor i metra son escot 
" or me prestés zz vert sercot " 
fait aubree deliurement 
et chieus qui son commandement 
vaut faire sans nul contredit 
a fait quanque la vielle a dit 
bien a amours en son destroit 
et celle ploie bien estroit 
le sercot et mist sous s asiele 
puis est saillie de sa siele 
si afuble zz mantel court 
tout ensi uers l ostel s en tourt 
ce fu par zz iour de markie 
que la ville ot bien encharquie 
que li bourgois n ert pas laiens 
" e dieus " fait elle " soit chaiens 
et si vous saut ma bielle dame 
et dius si ait merchi de l ame 








l autre dame qui morte fu 
car onques contre moi ne fu 
de riens que ie li demandaise 
par foi se ie li commandaisse 
a faire vne cose molt grief 
se l fesist elle par mon chief 
dieus la soille elle me fist bien 
dame aubree vous faut il riens 
se riens vous faut dites le nous 
oil dame ie vieng a vous 
vne goute a ma fille el flanc 
si vorroit de vin blanc 
vne seule pintelete 
car la goute molt le deshaite 
et zz seul de vos pains faitis 
mais que che soit li plus petis 
dieu merchi ie sui si honteuse 
mais tant m engoisse le touse 
qu il le me conuient demander 
je ne seuc onques truander 
ains ne m en seuc aidie par m ame 
et vous en arés " fait la dame 
qui ert a priuee maignie 
celle qui molt ert enraisnie 
dales le bourgoisse s asiet 
" ciertes " dist elle " molt me siet 
que i o de uous si grans bien dire 
comment se maintient ore vo sire 
vous fait il souuent bele chiere 
jl auoit l autre molt chere 
l autre auoit molt de son delit 
or voeil ie veoir vostre lit 
dont saurai ie bien apertement 
se tu gis aussi belement 
com faisoit la premiere femme " 
maintenant se lieue la dame 
et la richiaus aubree apres 
en vne cambre illuec apres 
andeus ensamble s en entrerent 
de maintes coses i parlerent 
et aubree le sert de lobes 
la dame li moustre ses robes 
et puis li moustre vne grant couche 
" aubree " dist elle " chi couche 
me sire et ie deles son flanc " 
li lis fu fais d un estrain blanc 
ou il ot grant keute de plume 
et pour ce que on ne s i emplume 
ot desseure vne keute pointe 
aubree ot vne aguille a pointe 
et le del qui estoit d arcal 
a zz fil l atacha aual 
ens el cauech de son sercot 
qu ele desous son brach portoit 
molt l estraint pres de son coste 
mais ainsque la dame ait conté 
ne dite sa parole toute 
dame aubree belement boute 
le sercort par dessous la couche 
et puis a dit " puis pentecouste 
ne vi ie mais si riche lit 
plus aués voir de vo delit 
que n eut li autre bien me membre " 
a tant s en issent de la chambre 
et aubre tous iours sermonne 
la dame maintenant li donne 
plain pot de vin et vne miche 
et de bacon vne grant fliche 
et de pois vne grant potee 
bien est li bourgoisse assotee 
par la uille mais n en set mot 
dame aubree plus tost que pot 


vers son ostel droit s en reuient 
del bourgois dire me couuient 
qui du marchiet vient et repaire 
et s en reuient a son repaire 
et dist que ses chies li doloit 
et pour che que dormir voloit 
entre en se chambre si se couque 
tantost qu il fu sor le couche 
si sent le sercot bocheiier 
puis le commence a pochoiier 
k il ne set qui li grieue 
maintenant le keute souslieue 
si en a trait le sercot fors 
et qui lors le ferist ou cors 
d un coutiel par dessus le flanc 
n en issist il goutes de sanc 
tant fu durement abaubis 
" he las " fait il " con sui trais 
pour celi qui ainc ne m ama " 
lors uient a l uis si le frema 
et puis reuient isnelement 
en sa cambre tout droitement 
maintenant a le sercot pris 
teuls ialousie l en est pris 
qui est pire que maus de dens 
defors le regarde et dedens 
bien sanlle qu il acater le voeille 
jl n a membre qu il ne li duelle 
tant fu plains de courous et d ire 
" las " fait il " que porai ge dire 
de cest sercort bien sai par m ame 
qu il fu au lecheour ma dame 
qu ele anchois ses boins consenti 
k il eust mon coste senti " 
le sercot prinst si le ploia 
sor son lit iut si s apoia 
et pense k il porra faire 
et que plus pense a cel afaire 
et plus li double ses anuis 
ensi fu tant que vint la nuis 
qu il vit les huis clos par les ruees 
lors prent sa femme si le rue 
par le col hors de se maison 
celle qui ne soit l oquoison 
pour zz peu k elle n en est deruee 
a tant estes vous dame aubree 
que de li s en prendoit regart 
" ma bielle fille dieus vous wart " 
fait aubree " que fais tu chi 
ahi dame aubree merchi 
mes maris est irés a moi 
et si ne sai dire pour quoi 
ne ne sai que on li a conté 
faites me viaus tant de bonte 
que venés o moi chies mon pere 
avoi " fait elle " par saint pierre 
ne l vauroie pour nulle cose 
veus tu que tes peres te cose 
jl quideroit tout entresait 
que euisses a ton baron fait 
grant vilonnie de ton cors 
et qu il t eust boutee hors 
qui cuidast qu il t eust trouuee 
et o ton lecheur trouuee 
or est ie quit tes barons iures 
si en sera demain deliures 
mais ie te loc en boine foi 
que tu t en viengnes auoec moi 
car de gens sont ces rues wides 
mieus est emploiés que ne quides 
li pains li vins li chars li pois 
je t es rendrai a double pois 
le guerredon et le seruiche 
jl ert tout fait a ta deuise 
quanque tu uorras demander 
jl ne te faut fors commander 
car tu seras molt bien celee 
dedens ma cambre a recelee 
que ia nus hom n i ti saura 
dessi que tes mari aura 
trespassee toute s iureche " 
maintenant la dame s adreche 
la richiaus aubree l emmaine 
" dame " fait ele " vne semaine 
porrés vous chaiens estre 
que ia nus ne saura vostre estre " 
lors l a semonse de mengier 
mais la dame en a fait dangier 
et dist que ia dieu ne pleust 
que mais mengast ne beust 

puisqu ele a cele honte euee 
et dame aubree s est seue 
erraument de li preechier 
puis l en a fait aler couchier 
en vne cambre illuecques iouste 
sour bel lit et sour bele koute 
et molt ricement l a couuerte 

anchois frema l uis a le clef 
de la maison s en ist souef 
et puis s en va isnelepas 
pour le vallet qui ne dort pas 
ains tourne en son lit 
molt crient que la uille n oublit 
chou k elle li auoit en conuent 
del cuer souspire molt souuent 
jl saut de son lit trestous nus 
si se uiest et si est venus 
a vne fenestre apoijer 
et aubree ki son leuwier 
veut de tout en tout deseruir 
et le vallet ades seruir 
ne tourne a destre ne a senestre 
le vallet trueue a la fenestre 
jl li demande quels nouuiles 
elle li respont " boines et beles 
car i ai t amie ens en mes las 
auoir em pues toutes ton soulas 
jusques a demain cest eure " 
et li valles plus n i demeure 
auoec aubree en est alés 
souef aualle les degres 
or s en vont ambedoi ensamble 
jl n auoit gaires ce me samble 
que la bourgoisse ert endormie 
et cil qui ne le haiot mie 
se descauche et si se despouille 
" dame " fait il " s elle s orguile 
et ele crie que ferai ge 
ouurer voeil par vostre conseil 
car bien m aués rendu mon droit 
je consellera ti a droit " 
fait aubree " va si te couque 
s ele point vers toi se courece 
et elle crie et tu yy tans 
oeuure la robe saut dedens 
maintenant qu ele sentira 
ta besoigne faite sera 
maintenant le ueras taissir 
s em poras faire ton plaisir " 
aubree ua l uis deffrumer 
si laissa ens celi entrer 
qui molt forment le desiroit 
et doucement le goulousoit 
errant en est au lit alés 
deles la dame est coulés 
et molt souef les li adoise 
atant s esvella la bourgoisse 
qui de pauor fu esbahie 
que celi sent s en est saillie 
fors de son lit si l embracha 
si dist " dame tournés de cha 
je sui li uostres dous amis 
cui vous aués en paine mis 
mais tant ai fait dieu merchi 
que toute nue vous tien chi 
dedens ceste cambre enserree 
molt vous auoie desiree 
ciertes " fait ele " riens ne uaut 
que ie criera ia si haut 
que chi sera tantost venue 
toute la gent de ceste rue 
" dame " fait il " noient ne monte 
chi ne voi riens fors vostre honte 
quant les grans gens et les menues 
vous verront les moi toute nue 
et si est plus de mienuit 
dont n i aura nes zz ne quit 
que n aie fait a grant plente 
de vostre cors ma volente 
mieus vous vient ore que soit celee 
a chiaus defors nostre assamblee 
que nus fors nous yy ne le saiche " 
maintenant pres de li le sache 


car n en quier ichi plus parler 
ne vilain mot ne ruis conter 
toute la nuit iurent ensamble 
la bourgoise de pauour tranble 
qu ele crient molt son mari 
qui molt auoit le cuer mari 
de sa femme nient ne sauoit 
en quel lieu elle se gissoit 
mais elle fait bien son soulas 
son ami tient entre ses bras 
li vns deles l autre se trait 
et celle li fait bel atrait 
jcele ioie ensamble font 
pour quoi la asamblé se sont 
ens el demain quant solaus lieue 
et la dame aubree se lieue 
si atorne plus tost que pot 
char de porc et capons en rost 
et des pastes fait venir tost 
c on fait a compiengne faitis 
et les boins gasteles rasis 
lors fait venir priueement 
et du boin vin a son talent 
si les a assis au mengier 
n i ot nul qui fesist dangier 
ains mengerent asses et burent 
et ambedoi en gre rechuirent 
le seruige de dame aubree 
et quant ce uint l autre vespree 
que li solaus en droit se tourne 
et dame aubree lor ratourne 
che qu ele sot qu il lor fu boin 
car elle n i met riens du sien 
celle nuit ront tout lor soulas 
ambedoi gissent bras a bras 
onques de ueiller ne finerent 
tant que les matines sonnerent 
a saint cornille a l abeie 
tantost com la cloque ont oie 
dame aubree si s est leuee 
si s est vestue et atournee 
et vint au lit ou cil gissoient 
qui par amours s entracoloient 
" or sus " fait elle " belle fille 
si en irons a saint cornille 
entre moi et vous au moustier 
des ore mais seroit mestier 
que tes sires a toi s acordast " 
li valles molt s en descordast 
mais ne l ose de riens desdire 
et cele li commence a dire 
" lai moi a mon talent ouurer 
tu i porras bien recouurer 
a t amie encore autre fois 
ja mar en seras en defois 
souuent i tenras ton deduit " 
ambree ot candeilles plus de yy 
dont chascune ot plus d une toisse 
entre la uielle et le bourgoise 
sont issues de lor ostel 
au moustier vont deuant l autel 
nostre dame deuant l ymage 
et la vielle qui molt fu sage 
fait la dame couchier a terre 
et si li dist que de sa guerre 
ne li soit vallissant yy pois 
et aubree a fait yy crois 
des candeilles qu ele portoit 
a vne lampe v feus argoit 
les alume de chief en chief 
l une des crois li mist au chief 
et l autre as pies le tierche a senestre 
le quarte li mist a diestre 
puis vint a li si l aseure 
et dist " soijés toute seure 
et gardés bien comment c auiengne 
ne vous mouués tant que reuiegne 
et soijés chi tant que reuiengne 
dame " dist elle " volentiers " 
ensi la dame se contient 
et aubree sa uoie tient 
vers l ostel le bourgois tout droit 
qui pour sa femme yriés estoit 
qu il ne se sauoit conseillier 
et cele pour li esueillier 
vint a son huis et si le boute 
li bourgois oreille et escoute 
qui tel cose vausist oir 
dont il se puest resioir 
jl se lieue l uis deffruma 
tantost aubree demandast 
tantost qu ele entra laiens 
" et dius " fait elle " soit chaiens 
et si vous doinst ore boine nuit 
biaus dous sire ne vous anuit 
mais atendés zz poi a moi 
vous estes molt faillis ie croi 
je cuit vous soijes negligens 
ne valés mie yy palens 
ains estes molt ensonniés 
he dame aubree a bien vengniés " 
fait li bourgois si s esbahi 
quant il chou dire li oi 
" dont venés vous ore a ceste eure " 
celle respont " plus n i demeure 
je l te dirai tout sans alonge 
anuit songai zz si mal songe 
que de la pauor m esueillai 
viesti moi et aparlai 
car del songe fui esbahi 
au moustier vint a l abeie 
tres deuant l autel nostre dame 
trouuai gissant la vostre femme 
deuant l autel toute esperdue 
trestoute m en sui esperdue 
que ie ne sai que che puet estre 
as pies destre et senestre 
vic candeilles toutes ardans 
jlluec gisoit ta femme adens 
deuant l autel a orison 
molt as fait grande mesproison 
s en sera maudite ta guele 
deuant l autel gist toute seule 
femme que si bele forme a 
de damedieu qui tout forma 
soie sainnie aubree 
toute m en sui desesperee 
si m en vint a grant merueille 
de cel enfant qui ensi veille 
de cel renton qui er fu nee 
or deust sa grant matinee 
caiens dormir en ses courtines 
et tu l envoies as matines 
a matines lasse peccable 
de damedieu l esperitable 
soi ie " fait elle " seignie 
et benoite et parsaingnie 
en veus tu faire papelarde 
maus fus et male flambe l arge 
qui iouene femme ensi envoie " 
ensi aubree le desuoie 
de mal penser qu en son cuer ot 
et se ne fust pour le sercot 
jl n i pensast mais se bien non 
" dame pour dieu et pour son non " 
dist li bourgois " dites vous voir 
venés i si porrés veoir " 
fait la uielle deliurement 
et cil fait son commandement 
n a or talent que plus i gisse 
ambedoi s en vont a l eglisse 
que demouree n i ot point 
cil treuue sa femme en tel point 
com la uielle li a retrait 
maintenant pres de li se traist 
et encontremont si le drece 
et si li dist par yureche 
li auoit faite mesproison 
a tant s en vienent en maison 
et aubree va a la soie 
le vallet treuue toutes voies 
elle li dist " biaus dous amis 
or ne soijés mie abaubis 
ralés a le maison vo pere 
car par le foi que doi saint piere 
vostre sercot raurés ie quit 
ainsque voijés demain le nuit 
dame " fait il " molt grant merchis " 
a tant s est de l ostel partis 
de dame aubree la pichaise 
et li valles qui molt fu aise 
va en maison si s arestut 
car a s amie auoit geut 
et li bourgois vint en maison 
sa famme fait zz candeillon 
et li fait humer tout caut 
bien est dechus par le richaut 
puis se recouque derechief 
la bourgoise keuure son chief 
qui de dormir oit grant talent 
molt li est poi de maltalent 
que ses sires ot a li eut 
car son voloir ot bien eut 
mais ses barons molt bien cuide 
que sa femme ait la tieste wide 
de plourer et de ieuner 
ne que puis finast d aourer 
deuant l autel tout a genous 
et k eust plourét nuit et iour 
ensi dales sa femme iut 
tant que li clers iours aparut 
et li solaus en droit se hauche 
li bourgois se vest et se chauce 
et lait sa femme qui se gist 
maintenant de la maison ist 
sa femme ua querre a mengier 
car tans ert de l aparlier 
si com de maison duit issir 
sa destre main mist a loissir 
si saingne son vis et son cors 
et dame aubree sali hors 
or escoutés de le richiaut 
comme elle a bien trouué flohaut 
aubree s escrie a haute vois 
" yy sous sainte uraie crois 
yy sous dolente caitiue 
or ne quier ie mais que plus viue 
car molt par sui maleureuse 
yy sous lasse dolereuse 






yy sous lasse yy saus 
or venra chaiens li preuos 
s en portera quanque iou ai 
yy sous lasse que ferai 
he dieus aidiés ceste orpheline 
yy sous sainte catherine 
je n ai vaillant zz fust de corre 
et yy sous me couuient querre 
d un sercotiel ki est maluais 
he yy sous sains nicholais 
je vous ferai si lonc sermon 
yy sous huche en zz randon 
sachiés plus de yy fois 
la male uielle demanois 
chou fait elle sachiés pour voir 
pour le bourgois mieus deceuoir 
le penne li trait bien par l uel 
" yy sous " crie par orguel 
" yy sous lasse yy saus 
si n ai mie vaillant yy aus 
com par sui ore mal baillie 
he yy sous sainte marie 
biaus sire dieus v les prenderai 
c est li songe que ie songai " 
quant li bourgois oi aubree 
qui li a vendut la uessee 
et pour uessie et pour lanterne 
je le preudomme point ne ferne 
qui n i entendoit se bien non 
dame aubree mist a raison 
" dites moi se dieus vous ait " 
faites li bourgois qui s esbahist 
" pour quoi demenés si grant duel " 
dist li bourgois " sauoir le voiel " 
dist aubree " ie le vous dirai 
que ia de mot n en mentirai 

pour rekeudre et rapariller 
la fourrure de son sercot 
je li prestai a son escot 
yy deniers ie ne sai ou yy 
je l pris si m en alai esbatre 
atout le sercot recousant 
car zz poi me trouuai pesant 
ensi atoute ma cousture 
m en alai par male auenture 
si faitement de mon ostel 
meskeu m est de mon catel 
car ie ne sai dire par quel mot 
v iou ai laissiét le sercot 
car ie ne sai la ou ie fui 

car ie ne sai nulle autre enseigne 
mais se aucuns ne le m en renseigne 
et on le veut ensi noijer 
je en ferai escumunijer 
au dimanche par matin 
le ferai ie par saint martin 
s en ferai le malichon lire 
pour che le vous di biaus dous sire 
demain deuant l uis du moustier 
jl ne me fust mie mestier 
de recheuoir de si grant perte 
biaus sire or oijés cose aperte 
se dieus me doinst veir noel 
je i laissai pendant mon del 
auoec m aguille vn sercot 
dont ie sui lasse a cel escot 
s ensi rendre le me couuient 
et li valles cascun iour vient 
a mon ostel si me demande 
a rendre yy sous et commande 
yy sous lasse n en ai quatre 
dont me commenche paumes a batre 
et a mener vn duel si fort 
mes cheueus et mes puins detort 
sire com ie par ai grant duel 
je vauroie mourir men voeil 
v ie vauroie estre deruee 
et car me dites dame aubree 
fustes vous piecha a me maison 
oie sire pour l ocoisson 
auoir de uostre pain leuét 
vo femme qui pas ne vous het 
zz molt volentiers m en donna 
car ma fille me demanda 
pour che que ne pooit gouster 
de blanc mengier ni aualer 
oie ie i fui bien me membre 
vo femme trouuai en se cambre 
v illuec pinoit son chief 
et la uinc ie de cief en chief 
estendue vne keute pointe 
ains de mes ieus ne vi plus cointe 
tant i musai illuec iouste 
que ie m endormi sour le coute 
tant que vo femme m esveilla 
qui volentiers m aparilla 
chou que demandé li auoie 
et ie me mis lues a la uoie 
cel iour meisme ensi m avint 
mais ne sai lasse que deuint 
li sercors fors tant que ie sousque 
que ie l embloia en le coute " 
quant li bourgois ot la nouelle 
a grant merueille li fu belle 
mais s il i treuue le del 
jl n ot tel ioie puis noel 
que i aura se il le treuue 
talant a qu il voie l eure 
a tant vers son ostel se trait 
vne huche oeuure si en trait 
le sercot qu il ot couchiét 
et quant il i treuue atachiét 
le del et puis l aguille ensanle 
qui yy mars li donnast emsamble 
n euist pas ioie grignor 
" par dieu " fait il " le creatour 
bien sai me femme n est pas fole 
mais voist souuent a la carole 
a tous iours mais voir l amerai 
a nul iour mais ne l mesquerrai 
je l seruirai car chou est drois 
car ainsi le porte li lois 
de cest sercort dont le mescroie 
et grant mal i souspecenoie 
a ma femme qui simple cose 
que plus est vermeille que rosse 
car bien ai le cose esprouuee 
benoite soit or dame aubree 
que i ai chi trouué sa cousture " 
ensi fu lies de s auenture 
li bourgois et bel se deporte 
a dame aubree si raporte 
le sercot et si li donna 
et li valles bien l esgarda 
qui tout adies fu en agait 
tel ioie en a ne set qu il fait 
que pour vn poi ne muert de ris 
pour le bourgois qu est abaubis 
" tenés " fait li bourgois " aubree 
boine estrine et boine iournee 
or alés tost mandés le vin 
faites le nuit de saint martin 
car vous raués vos yy sous 
sire " ce respont li richiaus 
" vous m aués fait molt boine estrine 
et si m aués mis hors de lime 
du vallet qui estoit molt fols 
qui me demandoit yy sols 
del sercot qui ne vaut que yy " 
ensi du bourgois auint 
qui de sa femme se douta 
ensi aubree deliura 
le bourgois de son mal penser 
que il n i puet nul mal penser 
car du sercot fu il deliures 
et celle ot ses yy liures 
bien ot son loijer deserui 
car tout yy sont a gre serui 
par cest prouerbe voeil conter 
que pau puet on femme trouuer 
qui par son cors faice meffait 
s el par autre femme ne l fait 
car telle ist de se droite voie 
se femme n ert ki le desuoie 
qui nete seroit femme et serine 
ensi chieus essamples define 
de dame aubree de compiengne 
s en dites tout maus li auiengne 
et li et toutes les richiaus 
qui se mellent d estre pies haus 
li bourgois dont ie di l afaire 
qu il ne vesqui puissedi waires 
ains mourut et ala a fin 
et li valles ens en la fin 
par le conseil de iacopins 
prinst le femme com pelerins 
l en couuint aler outremer 
et si l estut bien confesser 
et si le dis tout as preudommes 
pour chou si dissommes 
c ains dieus ne fist li mal auoir 
comme de male femme auoir 
que femmes font et mal et bien 
on n es puet tenir en loijen 
qui boine l a si le maingtienne 
et la mauuaisse son frain tiengne 
