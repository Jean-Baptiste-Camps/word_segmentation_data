or me covient tel chose dire 
dont je vos puisse faire rire 
car je sai bien ce est la pure 
que de sarmon n avez vos cure 
ne de corsaint oir la vie 
de ce ne vos prant nule envie 
mais de tel chose qui vos plaise 
or gart chascuns que il se taisse 
que de bien dire sui en voie 
et toz garniz se diex me voie 
se vos i voliez entendre 
tel chose porriez aprandre 
qui bien feroit a retenir 
si me siaut on a fol tenir 
mais j ai oi dire en escole 
de saige home saige parole 
lons prologes n est preuz a faire 
or dirai ne me voil plus taire 
une branche et un sol gabet 
de celui qui tant set d abet 
c est de renart bien le savez 
et bien oi dire l avez 
de renart ne va nus a destre 
renart fait tout le monde petre 
renart atret renart acole 
renart est mout de male escole 
de lui n a nul coroies ointes 
ja tant ne sera ses acointes 
mout par est sages et boiseus 
renart et si n est pas voisseus 
mais souz le monde n a si sage 
a chief de foiz n aut en folage 
or vos dirai quel mesestance 
avint renart et quel pesance 
l autrier estoit venuz conquere 
sa garison en autre terre 
come cil qui avoit soufrete 
ot grant fain qui mout le dehaite 
s en est tornez a une plaingne 
si con il vint vers une araine 
s en va renart par une brouce 
mout dolenz et mout se degrouce 
qu il ne puet chose controver 
qu il peust mengier a souper 
mais ne voit riens en la pature 
lors se remest en l anbleure 
fors dou bos et vint en l oraille 
arestez est de faim baaille 
grailles maigres et esbahiz 
mout a grant faim en son pais 
d eures en autres s estandaille 
et ses vantres si se mervoille 
et li boel qui sont dedanz 
qu il fait des poes et des danz 
d angoisse gient et de destrece 
et de la faim qui mout le blece 
lors dit qu i fait maves atandre 
ileuc ou len ne puet riens prendre 
a icest mot par un santier 
s en corut un arpant entier 
onques ne vost entrer ou pas 
tantque il vint a un trespas 
si con il ot le col baissié 
si a choisi en un plaissie 
par encoste unes avaines 
une abaie de blans moines 
et une grange par dejoste 
ou renart vost faire une joste 
la granche fu mout bien asise 
li mur furent de roche bise 
mout fort ne vos en mentiron 
et furent clos tout environ 
d un fose dont haute est la rive 
si que ne lor puet riens qui vive 
tolir par force nule chose 
puisque la porte est ferme et close 
plante i ot de norreture 
qu il erent en bone pasture 
mout par estoit grande la grange 
mes a aucuns est mout estrange 
assez i a de tel viande 
con renart li gorpis demande 
gelines chapons soranez 
renart cele part est alez 
parmi la voie a fait un saut 
toz abrivez de faire asaut 
onques ne fu ses frains tenuz 
tantqu il est as chapons venuz 
sor la fouse s est arestez 
de gahaignier toz aprestez 
et de gelines asaillir 
mes il n i pooist avenir 
cort et recort entor la grange 
mais n i trueve porte ne planche 
ne pertuis si s en desconforte 
lors s acroupi devant la porte 
et vit le gichet descouvert 
et le postiz tout aouvert 
cele part vint outre se lance 
or est renart en grant balance 
que s il puent aparcevoir 
que il les voille decevoir 
li moine retendront son gage 
ou li meimes en ostage 
car felon sont a desmesure 
cui chaut tout est en avanture 
or va renart par le porpris 
grant poor a d estre sorpris 
vint as gelines si escoute 
c est veritez que mout se doute 
qui bien set qu il fait musardie 
retornez est par coardie 
grant paor a c on ne le voie 
ist de la cort entre en la voie 
et se conmence a porpanser 
mais besoin fait vielle troter 
et la fains tant le partormente 
ou bel li soit ou se repante 
le refait ariere fichier 
por les gelines acrochier 
or est venuz renart arriere 
en la grange entre par derriere 
si coiement que ne se murent 
les gelines ne aparcurent 
sor un tref en ot yy jugies 
qui a mort estoient jugies 
et cil qui est alez en fuerre 
est montez sor un tas de fuerre 
por les gelines acrochier 
les gelines sentent hochier 
le fuerre si s en tressaillirent 
et en un anglet se tapirent 
et renart cele part s en torne 
s es a prises toutes a orne 
la ou il les vit enenglees 
si les a toutes estranglees 
de deus en fait ses garnons bruire 
et l autre en vora porter cuire 
qant ot mangié si fu a aisse 
de la grange ist par une haise 
et la tierce geline an porte 
mai si con il vint a la porte 
si ot mout grant talant de boivre 
cil qui sot bien la gent decoivre 
un puis avoit enmi la cort 
renart le voit cele part cort 
por sa soif que il vout estaindre 
mais il ne pot a l eve ataindre 
or a renart ce puis trové 
mout par le vit parfont et le 
seignor or escotez merveilles 
dedanz ce puis avoit yy soilles 
qant l une vient et l autre vait 
et renart qui tant a mal fait 
desor le puis s est acoutez 
grainz et marriz et trespansez 
dedanz conmence a regarder 
et son onbre a aboester 
quide que ce soit hermeline 
sa fame qu aime d amor fine 
qui herbergie fust leenz 
renart fu pensis et dolenz 
il li demende par vertu 
" di moi la dedanz que fais tu " 
la voiz dou puis vint contremont 
renart l oi dresce lou front 
il la rapele une autre foiz 
en contremont resort la voiz 
renart l oi mout se mervoille 
si met son pie en une soille 
einz n en sot mot que il avale 
ja i avra evere male 
qant il fu en l eve cheuz 
lors sot bien qu il fu deceuz 
or est renart en male frape 
maufe l ont mis en cele trape 
acotez est a une pierre 
assez vousist miauz estre en biere 
li chaitis suefre la hachie 
mout sovent a sa pel moillie 
or est a aise de peschier 
nus ne l en porroit eslaicier 
ne prise yy botons son sens 
seignor il avint en cel tens 
et a cel tens et a cele eure 
que isengrin tot sanz demeure 
s en issi d une mout grant lande 
que querre li couvint viende 
que la fains l engoise forment 
tornez s en est irieement 
devant la maison as randuz 
les granz galoz i est venuz 
le pais trova mout gasté 
" ci coversent " dist il " maufe 
que len n i puet trover viande 
ne chose nule qu en demende " 
tornez s en est tot le passet 
corant en vint vers le gichet 
par devent la randacion 
s en est venuz le grant troton 
le puis trova enmi la voie 
ou renart li rous s esbenoie 
desor le puis s est arestez 
grainz et marriz et trespansez 
dedanz conmence a esgarder 
et son onbre a aboester 
com plus i fu plus esgarda 
tot ensint con renart entra 
quida ce fust dame hersant 
qui herbergiee fust leanz 
et que renart fust avec lui 
sachiez pas ne li enbeli 
et dist " mout par sui escharniz 
de ma fame vis et honiz 
que renart li rous m a fors traite 
et caienz l a a soi atrete 
mout par est or traitres lerres 
qant ainsi decoit sa comere 
si ne me puis de lui garder 
mais se je l pooie atraper 
si faitement m en vengeroie 
que james crieme n en avroie " 
puis a oullé par grant vertu 
a son onbre dist " qui es tu 
pute orde vis pute provee 
o renart t ai ici trovee " 
si a hulé une autre foiz 
contremont resorti la voiz 
quequ isengrin se dementoit 
et renart trestoz coiz estoit 
et le laissa assez huler 
puis si l en pris a apeler 
" qui es te diex qui m aparole 
ja tien ge ca dedanz m escole 
qui es tu va " dist ysangrin 
" ja sui ge vostre bon voisin 
qui fu jadis vostre conpere 
plus m amiez que vostre frere 
mais len m apele feu renart 
qui tout savoit d angin et d art " 
dist isengrin " c est mes conforz 
des quant ies tu renart dont morz " 
et il li respont " des l autrier 
nus hom ne s en doit merveillier 
se je sui morz que tuit morront 
trestuit cil qui en vie sont 
parmi la mort les covandra 
passer au jor que dieu plaira 
or m a amé tant nostre sire 
qu i m a gité de cest martire 
je vos pri biauz conpere douz 
que me pardoigniez les courouz 
que l autrier eustes vers moi " 
dist isengrin " et je l otroi 
or vos soient tuit pardoné 
conpere et ci et devant de 
mais de vostre mort sui dolanz " 
dist renart " et j en sui joienz 
joianz en ies vere par foi 
biauz conpere di moi por coi 
que li miens cors gist en la biere 
chies ermeline en sa taisniere 
et m ame est en paradis mise 
devant les piez jesu asisse 
conpere j ai ce que je voil 
je n oi onques cure d orgoill 
se tu ies ou resne terrestre 
je sui en paradis celestre 
caienz sont les gaaigneries 
li bois li plain les praieries 
ceenz a riche pecunaille 
ceenz puez veoir mainte aumaille 
et bues et vaches et moutons 
espreviers ostors et faucons " 
isangrin jure saint cevestre 
que il vodroit la dedanz estre 
dist renart " ce laissiez ester 
cienz ne puet il nus entrer 
paradis est esperitieus 
mes n est mie a toz conmuneuz 
mout ai esté toujorz trichierres 
fel et traitres et bolierres 
de ta fame m as mescreu 
par dieu et par sa grant vertu 
ainz ne li fis descovenue 
n onques par moi ne fu foutue 
tu diz que tes fiuz avoutrai 
onques par dieu ne l me panssai 
par cel saignor qui me fist né 
or t en dirai la verite " 
dist isengrin " je vos en croi 
ge l vos pardoin par bone foi 
mais faites moi leenz entrer " 
et dist renart " laisiez ester 
n avons cure ceenz de noise 
la pooez veoir cele poise " 
seignor or escutez mervoille 
a son doit li mostre la saille 
renart set bien son sen despandre 
que por voir li a fait entendre 
poises sont de bien et de mal 
" par dieu le pere esperital 
diex si par est issi puissenz 
que qant li biens est si pesanz 
si s en avale ca dejus 
et touz li maus reva lassus 
mais hom s il n a confesse prise 
ne porroit ja a nule guise 
ci avaler je le te di 
as tu tes pechiez resjehi 
oil " fait il " a un viez lievre 
et a dame hersent la chievre 
mout bien et mout tres saintement 
conpere plus hastivement 
me faites lai dedanz entrer " 
renart conmence a regarder 
" or vos estuet donc dieu proier 
et mout simplement gracier 
que il vos face voir pardon 
de voz pechiez remission 
ensi i porriez entrer " 
isengrin n i vost demorer 
son cul torna vers orient 
et sa teste vers ocidant 
et conmenca fort a huler 
et durement a orgener 
renart qui fait mainte mervoille 
estoit aval en l autre soille 
qui ou puis estoit avalee 
ce fu par pute destinee 
que renart est dedanz couchiez 
par tans iert isengrin iriez 
dist isengrin " j ai dieu proié 
et je " dist renart " mercié 
isengrin voi tu ces mervoilles 
que devant toi ardent chandoiles 
jhesu te fera voir pardon 
et mout gente remission " 
isengrin l ot adont estrive 
au sael abatre de rive 
il jont les piez si sailli enz 
isengrin fu li plus pesenz 
si s en avale contreval 
or escoutez le batestal 
el puis se sont entre encontré 
isengrin l a araisoné 
" renart biau frere ou va tu " 
et renart li a respondu 
" n en faites ja chiere ne frume 
bien vos en dirai la costume 
quant li uns va li autres vient 
c est la costume qui avient 
ge vois en paradis laisus 
tu vas ou puis d enfer la jus 
de deaubles sui eschapez 
et tu t en revas a maufez 
par dieu le pere esperitable 
ici conversent li doiable " 
desque renart vint a la terre 
mout s esbaudit de faire guerre 
isengrin est en male trape 
se il fust pris devant halape 
ne fust il pas si adolez 
que qant ou puis fu avalez 
seignor or oiez des randuz 
con il perdirent lor vertuz 
les feves furent trop salees 
qu il orent mengies crevees 
li sergenz furent parecous 
qui d eve furent soufretous 
mais il avint dou celerier 
celui qui gardoit le mengier 
cil ot sa force recovree 
et puis s en vint la matinee 
si menoit un asne espanois 
et conpaignons jusques a yy 
au puis en vienent le troton 
trestuit li yy conpaignon 
l asne acoillent a la polie 
qui de trere pas ne s oublie 
li randu le vont menacent 
et li asnes va fort traient 
li leus par grande mesestance 
estoit ou puis plus d une lence 
li seaus est jus avalez 
qant l asne fu si adolez 
que il ne pot n avant n ariere 
n ot pas le cuer que il le fiere 
qant un randuz s est apoiez 
qui est desus le puis couchiez 
si prant dedanz a esgarder 
et isengrin a aviser 
dist as autres " que faiste vos 
par dieu le pere glorious 
ce est uns lous que vos traiez " 
este les vous toz esmaiez 
si s en corurent vers meson 
grant aleure le troton 
mais la polie ont atachie 
isengrin suefre grant hachie 
li frere apelent les serganz 
par tans iert isengrin dolenz 
li abes prist une macue 
qui mout estoit grant et cornue 
et li priors un chandelier 
il n i remest moine ou mostier 
qui ne portast baton ou pel 
tuit sont issu de lor ostel 
au puis empranent a venir 
si aprestent de bien ferir 
l asne font traire par vertu 
si li aident tant qu il fu sus 
tant que li seaus vint a rive 
isengrin n atant nule trive 
un saut a fait mout avenant 
et li gaignon le vont suivent 
qui li descirent son plicon 
amont en volent li flocon 
et li randu l ont entrapé 
qui mout durement l ont frapé 
li uns le fiert parmi les rains 
isengrin est en males mains 
sovent li ont la pel percie 
isengrin soufre la hacie 
iluec s est yy foiz pasmez 
mout par est grainz et adolez 
tant qu il est couchiez sor le bort 
il fait samblant que il soit mort 
atant este vos le prior 
qui dex ostroit grant desonor 
i mist la main a son coutel 
si en voloit panre la pel 
toz estoit pres de l acorer 
qant l abes dist " laissiez ester 
assez ont sa pel despecie 
et souferte a mortel hachie 
il ne fera mes point de guerre 
apaisie en est la terre 
tornons nos en laissiez ester " 
isengrin n a talant d uller 
chascuns randuz a pris son pel 
si s en revindrent a l ostel 
isengrin voit n i a nelui 
qui a soufert mout grant anui 
fuient s en va a grant hachie 
que il a la crope brisie 
en un grant bois en est venuz 
mais tant fu ses crepons batuz 
qu il ne se puet resvertuer 
devant lui vit son fil aler 
qui li demenda entreset 
" biau pere qui vos a ce fait 
biauz fiuz renart qui m a trai 
par dieu le voir qui ne menti 
en un puis me fist trebuchier 
james ne me porrai aidier " 
qant cil l oi mout s en aire 
dieu jure qui soufri martire 
se il as mains le puet tenir 
il li fera ses jeus puir 
" se l puis tenir je l vos plevis 
il ne m estordra mie vis 
que devant moi fouti me mere 
si conpissa moi et mon frere 
si l en rendrai grant guerredon 
ja n en avra se la mort non " 
atant s en reva en sa terre 
et fait mires mander et querre 
qui de lui sont tout entremis 
atant li ont vitaille quis 
que porchacie ont et trovee 
qu il a sa force recovree 
isengrin est gariz et forz 
se dant renart passe les porz 
s isengrins le trove en sa marche 
sachiez il li fera domache 
seignor oi avez maint conte 
que maint conteor vos raconte 
coment paris ravi elainne 
les max qu el en ot et la paine 
de tristant dont la chievre fist 
qui assez belement en dist 
et fables et chancons de geste 
romanz dou lin et de la beste 
maint autre en content par la terre 
mais onques n oistes la guerre 
qui mout fu dure de grant fin 
entre renart et isengrin 
qui mout dura et mout fu dure 
des yy vasaus ce est la pure 
onques ne s entramerent jor 
mainte bataille et maint estor 
ot entr aus yy c en est la voire 
des or comencerai l estoire 
or oiez s il ne vos anuist 
je vos conterai par deduit 
conment il vindrent en avant 
si con je l ai trové lisant 
qui fu renart et isengrin 
je trovai ja en un escrin 
un livre aucupre avoit non 
la trovoi ge mainte raison 
et de renart et d autre chose 
dont len doit bien parler et ose 
a une grant letre vermoille 
trovoi une mout grant mervoille 
se je ne la trovasse ou livre 
je tenisse celui a ivre 
qui dite eust tele aventure 
mais len doit croire l escriture 
a desanor muert a bon droit 
qui n aime livre ne ne croit 
acupres dist en cele letre 
bien ait de dieu qui l i sot metre 
come diex ot de paradis 
et adam et evain fors mis 
por ce qu il orent trespassé 
ce qu il lor avoit conmandé 
pitie l en prist si lor dona 
une verge si lor mostra 
qant il de rien mestier avroient 
de cele verge en mer ferroient 
adams tint la verge en sa main 
en mer feri devant evain 
si tost con en la mer feri 
une berbiz fors en issi 
ce dist adam " dame prenez 
ceste berbiz si la gardez 
tant vos donra lait et fromache 
assez i avrons compenage " 
eve en son cuer se porpansoit 
que s ele une encor en avoit 
plus bele estroit la conpaignie 
ele a la verge tost saisie 
en la mer fiert mout roidement 
uns leus en saut la berbiz prent 
grant aleure et granz galoz 
s en va li leus corent as bos 
qant eve vit qu ele a perdue 
sa brebiz s ele n a aiue 
brait et crie forment " ha ha " 
adam la verge reprisse a 
en la mer fier par maltalant 
un chien en saut hastivement 
qant vit le leu si laisse corre 
por la berbiz qu il vost rescorre 
il li resqueut mout a enviz 
la laissa li leus la berbiz 
si feroit il encor demain 
s i le tenoit n a bois n a plain 
por ce que mesfaiz ot li leus 
au bois s en foui tout honteus 
adans ot son chien et sa beste 
si en fait grant joie et grant feste 
selonc la santance dou livre 
ses deus baistes ne porent vivre 
ne durer mie longement 
s eles n estoient avec gent 
ne savrez beste porpenser 
miauz ne s em puisse conserrer 
toutes les foiz c adens feri 
en la mer que beste en issi 
cele beste si retenoient 
quel que el ert si l aprivoisoient 
celes que eve en fist issir 
ne pot il onques retenir 
si tost con de la mer issoient 
apres le leu au bois aloient 
les adam bien aprivesoient 
les evain asauvagisoient 
entre les autres en issi 
li gorpis si asauvagi 
rous ot le poil conme renarz 
mout par fu cointes et gaingnarz 
par son sens toutes decevoit 
les bestes qantqu il en trovoit 
icil gorpis vos senefie 
renart qui tant sot de minstrie 
tot cil qui sont d anging et d art 
sunt mes tuit apelez renart 
por renart et por son gorpil 
mout par sorent et cil et cil 
se renart sot gent conchier 
li gorpi bestes engingnier 
mout par furent bien d un lingnage 
et d unes meurs et d un corage 
tot ensement de l autre part 
isengrin li oncles renart 
fu ce sachiez mout fort roberre 
et par nuit et par jor fort lerre 
icelui leu senefia 
qui les berbiz adam roba 
tot cil qui sorent bien rober 
et par nuit et par jor embler 
sont bien a droit dist ysengrin 
cist furent bien endui d un lin 
et d un panse et d un corage 
larron furent tuit d un aage 
et isengrin apele lon 
le leu par iceste acoison 
dame hersant resenefie 
la leuve qui si est haie 
qui si par est aigre d anbler 
bien puet cele hersent senbler 
cele hersent la lentilleuse 
qui fame ert isengrin espeuse 
la gorpille le senefie 
car mout set d art et de murtrie 
se l une iert mestre aberesse 
et l autre mestre lecharesse 
mout furent bien les yy d un cuer 
l une fu l autre ce cuit suer 
por richout la fame renart 
por le grant engin et por l art 
est la gorpille richeut dite 
se l une est chate l autre est mite 
mout a ci bone conpaignie 
et l une et l autre senefie 
cist yy sont bien asanblé 
einz ne furent mes tel trové 
se isengrin est mestre lerre 
ausi est li rous forz roberre 
si richeuz est abaiaresse 
la gorpille est fort lecharesse 
por ce qu erent si d un train 
estoit renart nies isengrin 
por ce que si bien s entramoient 
et qu ansanble sovent aloient 
li leus dou gorpil fait neveu 
et li gorpiz oncles dou leu 
si faitement con je vos di 
sont entr aus parant et ami 
ne s apartienent autrement 
se mes bons livres ne me ment 
por ce que li gorpis disoit 
qant il avec le lou aloit 
" biaus oncles que volez vos faire " 
le voloit a s amor atraire 
li lous disoit par amor fine 
au gorpil vers qui n ot haine 
par amistie s entrapeloient 
oncles neveu qant se voioient 
a renart puet len bien aprandre 
grant sen qui bien i viaut entendre 
car cil renart vos senefie 
caus qui sont plain de felonie 
qui ne finent de l agaitier 
con puissent autrui engingnier 
ne ja li fel liez ne sera 
le jor qu autrui n engingnera 
a l engingnier li sont onni 
privé ou estrange ou ami 
ja un seul n en esparnera 
ja si chier ami ne sera 
et avec cele felonie 
a il le cuer tout plain d envie 
et envie est cele racine 
ou tout li mal prenent orine 
avec felonie et envie 
escharsetez est lor amie 
et escharsetez est tel chose 
que toz tens ait la borse close 
escharsetez est une vice 
qui forment aime avarice 
avarice a le mont sorpris 
cil est clamez dolanz chaitis 
se rante n a se il n usure 
or ai parlé outre mesure 
car cil qui les granz rantes ont 
ce sont cil qui maint maus en font 
mout en puet len vilmen parler 
mais je n ai soing de plus conter 
une riens vos voil acointier 
ne vos devez esmerveillier 
se li leus en cest mien traitie 
qui de renart est conmencié 
se om l enparole d autrui 
con vos porrez oir ancui 
de dant renart et d isangrin 
car ce content nostre voisin 
que une anesce parla ja 
que un profete chevaucha 
balaam l oi apeler 
por ce le sai ainsi nomer 
balaac un rois l out mené 
tant li out promis et doné 
par maltalent et par grant ire 
tout le pueple israel maudire 
nostre sires n ou vost soufrir 
son enge fist devant venir 
a une bien tranchant espee 
a la voie celui veee 
cil point l asne de l aguillon 
par derriere sor le crepon 
des esperons le destraignoit 
et dou chevestre le feroit 
l ane n osoit avant aler 
par force l escovint parler 
et diex le vost qu ele parla 
et le profete raconta 
" diva " fait il " laise m ester 
diex ne me laisse avant aler " 
cil diex s i li vient a plaisir 
puet encore bien consentir 
a parler les bestes sauvages 
et les usuriers faire larges 
or avez bien oi atant 
conment sont venu en avant 
renart et isengrins li leus 
or redevez oir des deus 
si vos conterai de lor vie 
ce que j en sai une partie 
toz malades plains de raoncle 
vint renart un jor a son oncle 
dist isengrin " biaus nies q as tu 
mout te voi ore confondu " 
ce dist renart " malades sui 
voire cheles mangas tu hui 
naie sire n en ai talent 
levez moi sus dame hersent 
fates une petite haste 
de yy roignons et d une rate " 
renart si se tut toz enbrons 
pansa qu il eust faiz bacons 
un pestitet leva la teste 
yy bacons vit pandre a la feste 
en sorient as bacons dit 
" mout par est fous qui la vos mist 
ahi biaus oncles ysangrin 
ja sont il tant malves voisin 
tes puet la voz bacons veoir 
qui en vora sa part avoir 
isnelement les despandez 
dites c on les vos a enblez " 
dist isengrin " n en goutera 
tez com je cuit qui le savra " 
dont commenca renart a rirre 
" ne l porrez " dist il " escondire 
tes hom vos en porroit rover " 
dist isengrin " laissiez ester 
je n ai frere neve ne niece 
qui j en donasse une piece " 
por lui le dist et por son pere 
et por sa fame et por sa mere 
ne demora mie grantmant 
que renart vint tout coiement 
en sa maison qant il dormi 
sus el feste la descouvri 
par tel vertu i seut ses cors 
les yy bacons en sacha fors 
en sa maison les emporta 
et par pieces les despeca 
en son lit les mist en l estraim 
isengrin s est levez par main 
il vit sa meson descoverte 
et de ses yy bacons la perte 
" ahi " dist il " dame hersent 
conchié somes laidement " 
ele saut sus conme desvee 
toute nue et eschevelee 
" diex " dist ele " qui a ce fait 
ci a estout domage et lait " 
ne le sevent sor qui souchier 
n a entr aus deus que corrocier 
conme ce vint apres mengier 
renart s en vint esbenoier 
en sa maison mout lieement 
son oncle trueve mout dolent 
" oncles " dit il " que avez vos 
pensis vos voi et corrocous 
biauz fiuz " fait il " bien sai de coi 
perdu sont mi bacon tuit troi 
s en ai au cuer corrouz et ire 
oncles " dit il " or devez dire 
se vos dites aval la rue 
que cele char aiez perdue 
puis ne vos en rovera mie 
paranz amis n ami n amie 
biaux nies " fait il " por voir te di 
perduz les ai ce poise mi " 
renart respont " or n oi tal 
tez se plaint n a mie de mal 
bien sai qu en sauz les avez mis 
por voz paranz por voz amis 
diva " fait il " es tu gabere 
foi que tu doiz l ame ton pere 
et ne croiz tu ce que je di 
toz tens dites " dist renart " si 
renart " ce dist dame hersant 
" je cuit vos estes hor dou sens 
se nos n es eusions perduz 
ja esconduiz n en fust randuz 
dame " dist il " je le sai bien 
que mout savez d art et d angien 
nequedant tant i a de perte 
voz meson avez descoverte 
or dites par la en sont trait 
par dieu renart si sont il fait " 
respont renart " ce devez dire 
renart n en ai talant de rire 
ce poise moi qu il sont perdu 
grant domage i avons eu " 
atant renart s an vait joiant 
et cil remedrent tuit dolant 
ce fu des anfances renart 
tant aprist puis d angin et d art 
que il en fist puis meint ennui 
et a son oncle et a autrui 
puis avint chose que renarz 
qui tant est plains de males arz 
et qui mout set de mainte guile 
s en vint treant a une vile 
la vile si ert en un bois 
mout i ot gelines et cois 
ennes malarz et gars et oues 
et mes sires coutenz des noes 
uns vilains qui mout iert garniz 
manoit mout pres dou plaissaiz 
plantaive estoit sa maisons 
de gelines et de chapons 
bien avoit garni son ostel 
assez i ot et un et el 
car salee bacons et fliches 
de ce estoit li vilains riches 
mout par estoit bien herbergiez 
tout entor estoit li plaissiez 
assez i ot pomes et poires 
et d autre part sont les chastoires 
cest cortil fu mout tres bien clous 
de pieus de chesne aguz et grous 
bien fu fermez d aubes espines 
laienz avoit mis ses gelines 
danz coutenz por la forteresce 
et renart cele part s adresce 
tout coiement le col baissié 
entra la soif et le plaissie 
mout fu renart en grant porchaz 
mais la force des espinaz 
li destorbe mout son afaire 
si qu il n en set a quel cheif traire 
ne puet muer ne puet tapir 
n a geline ne puet venir 
acroupiz est enmi la voie 
mout se defripe mout coloie 
porpanse soi que se il saut 
que se il chiet auques de haut 
et il est veuz des gelines 
ficheront soi par les espines 
si porroit estre tout sopris 
einzqu il eust auques conquis 
mout par en est en grant esfroi 
des gelines veut trere o soi 
que devant lui vont pasturant 
et renart va le col baissant 
ou recor de la soif choisit 
un pal froisié dedanz se mist 
la ou li paliz fu desclous 
avoit li vilains plantez chous 
renart i vint outre s en passe 
cheoir se laisse en une masse 
por ce que les genz ne le voient 
mais les gelines s en esfroient 
qui bien l ont veu en souhaite 
chascune d ele s en deshaite 
qant sire chantecles li quois 
en une sente lez le bois 
entre deus pieus rala arriere 
s estoit mis en une poudriere 
mout fierement lor vint devant 
la plume ou pie le col tendant 
si demande par quel raison 
eles fuioient en maison 
pinte respont qui plus savoit 
cele qui les grous eus ponoit 
qui pres dou coc juchoit a destre 
si li a raconté son estre 
et dist " paor avons eue 
de quoi avez chose veue 
oil et quoi beste sauvage 
qui tost nos puet faire domage 
se tost ne voidons le porpris 
ce est naienz je l vos plevis " 
ce dist li cois " n aiez paor 
mais saiez ci tout aseur " 
dist pinte " par ma foi je l vi 
et loiaument le vos afi 
que je le vi tout a estrous 
et conment le veistes vous 
conment je vi la soif branler 
et si vi bien le col crouler 
ou cil gisoit qui est repous 
qui tost demageroit les noz 
tais sote " ce respont li cos 
" ja renart n avra si dur os 
que ceenz s ost mucier ne metre 
ne s en oseroit entremestre 
nostre paliz n est pas si viez 
ja par renart soit despeciez 
trives avez je l vos ostroi 
que par la foi que je vos doi 
je ne sai putais ne gorpil 
qui ossat entrer ou cortil 
n est se gas non tornez arriere " 
atant se trait en sa poudriere 
mais il n est mie aseurez 
sovent regarde de toz lez 
mout se contient seurement 
mais il ne set qu a l oil li pent 
il se dostast d aucune chose 
mais la cort est si bien enclose 
riens ne douta si fist que fous 
l un oil ouvert et l autre clous 
l un pie cranpi et l autre droit 
s est apoiez delez un toit 
la ou li cos est apoiez 
come cil qui iert anoiez 
et de chanter et de voillier 
si commenca a sonmeillier 
ou someillier que il faisoit 
et el dormir qui li plaisoit 
conmenca li cos a songier 
ne m en tenez a mencongier 
que il songa ce est la voire 
trover le poez en l estoire 
que il venoit ne sai quel chose 
qui iert dedanz la cort enclose 
qui li venoit enmi le vis 
einsi con li estoit avis 
si en avoit mout grant fricon 
et tenoit un rous pelicon 
dont les geules estoient d os 
si li vestoit a force ou dous 
mout fu chanteclers en grant paine 
del songe qui si le demaine 
entrementiersque il sonmoille 
et dou pelicon s emervoille 
que la chevesce iert en travers 
et qu il le vestoit a envers 
estroit estoit en la chevesce 
si qu il avoit si grant destrece 
que de paor s est esveilliez 
mes de ce s est plus mervoilliez 
que blans estoit desoz le ventre 
et que par la chevesce i entre 
si que la teste iert en la faille 
et la qeue en la chevecaille 
por le songe est tressailliz 
que bien cuide estre malballiz 
por l avision qu a veue 
dont il a grant paor eue 
esvoilliez s est et esperiz 
et dist li cois " sainz esperiz 
garis hui mon cors de prison 
et met a sauve garison " 
lors s en trone grant aleure 
con cil qui pas ne s asegure 
et vint corent vers les gelines 
qui estoient soz les espines 
dusqu a eles ne se recroit 
pintain apele ou mout se croit 
a une part l a apelee 
" pintain n i a mestier celee 
mout sui dolenz et esmarriz 
grant paor ai d estre traiz 
d oisel ou de beste sauvage 
qui tost me puet faire domage 
avoi " dist pintain " biax duz sire 
ce ne devriez vos pas dire 
mal faites qui vos esmaiez 
si vous dirai ca vous traiez 
par trestoz les sainz que len prie 
vos resamblez le chien qui crie 
ainzque la pierre soit cheue 
dom auez tel paor eue 
or me dites que vos avez 
coi " fait li cois " vos ne savez 
orainz songai un songe estrange 
delez le trou de cele greinge 
vi une avision mout male 
par coi vos me veez mout pale 
tout le conte vos conterai 
que ja ne vos en mentirai 
savriez m en vos conseillier 
avis me fu ou sonmeillier 
que ne se quel beste venoit 
qui un rous pelicon portoit 
bien fait sanz cisel et sans force 
se l me fesoit vestir a force 
d ous estoit faite l orleure 
toute blanche mes mout iert dure 
defors avoit le poil torné 
le pelicon si atorné 
par la chevecaille vestoie 
mais mout petit i arestoie 
le pelicon vesti einsi 
et puis apres le desvesti 
por la ceue qui ert deseure 
lors m esveillai a icele eure 
ca sui venuz desconseilliez 
pinte ne vos en merveilliez 
se li cors me fremist et tranble 
mais dites moi que vos en sanble 
mout sui por le songe grevez 
par cele foi que me devez 
savez vos que il senefie " 
pinte respont ou mout se fie 
" dit m avez " fait ele " le songe 
mais se dieu plaist ce iert menconge 
neporquant si vos voil respondre 
que bien vos en savrai despondre 
cele chose que veiez 
ou someillier que fesiez 
qui le rous pelicon portoit 
qui einsi vos desconfortoit 
c ert le gorpil sachiez de voir 
bien le poez aparcevoir 
au pelicon qui rous estoit 
et que par force vos vestoit 
les goles d os c ierent les danz 
a coi il vos metra dedanz 
la chevesce qui n estoit droite 
qui si estoit male et estroite 
ce est la goule de la beste 
qui vos estraindra cele teste 
par ileuques i enterroiz 
sanz faille que vos le verrez 
lor sera le qeue deseure 
ainsi iert se diex me sequeure 
ne vos guerra argent ne ors 
li peus qui ert tornez defors 
c est voir que toujorz porte enverse 
la pel quant il plus pluet et verse 
or avez oi sanz faillance 
dou songe la senefience 
tot seurement le vos di 
que ainzque soit pasez midi 
vos avandra ce est la voire 
mais se vos me voliez croirre 
nos retornerions arriere 
que il est muciez par derriere 
en cest buison por decevoir 
por nos trair je l sai de voir " 
qant il ot oi le respons 
que pinte li avoit espons 
" pinte " fait il " mout par ies fole 
que tu maintiens itel parole 
qui diz que je serai sorpris 
et que la beste est ou porpris 
qui par force me conquerra 
dahez at yy qui querra 
ne m as dist riens ou ge me teigne 
je ne croi mie mal me vaingne 
ja n avrai mal par itel songe 
sire " fait ele " diex le doingne 
mais s ainsi n est con vos ai dist 
je vos ostroi sanz contredist 
que ne soie mes vostre amie 
bele " fait il " ce n i a mie 
a fable est li songes tornez " 
a cest mot s en estoit tornez 
a la poudriere essoillilier 
si reconmence a gratillier 
ne doute que gorpil s i mete 
mais renart qui le siecle abete 
si tost con il oi la noise 
baisse la teste si s acoise 
d une pierre a fait orillier 
si conmence a someillier 
tantqu eles sont aseurez 
mout fu sages et atanprez 
et veziez a grant merveille 
et qant il voit que cil somoille 
a lui s aprouche sanz demeure 
renart qui tot le mont aqeure 
et qui mout sot de maves tors 
passe avant bailement sanz cors 
s en va renart le col baissant 
se chantecler par atant tant 
que il le puisse as danz tenir 
il li fera son jeu puir 
qant renart choisi chantecler 
et il le vost as danz conbrer 
renart failli qui est engres 
et chantecler saut en travers 
choisi renart bien le conut 
desor un fumier s arestut 
qant renart vit qu il ot falli 
forment se tint a malbailli 
dont se conmence a porpanser 
conment il porra chantecler 
engingnier s il ne se remue 
dont a sa voie bien perdue 
" dant chanteclers " ce dist renart 
" ne fuiez pas n aiez regart 
mout par sui liez qant tu ies sainz 
que tu ies mes cousins germains " 
chantecler lors s aseura 
de la joie un sonet chanta 
et dist renart " biaus douz cousins 
menbre vos mes de chanteclins 
ton bon pere qui t engendra 
onques nus cois si ne chanta 
tele voiz ot et si clers ton 
que d une liue l oist on 
mout par chantoit a douce alaine 
les yy euz clous la voiz ot saine 
d une liuee len l ooit 
qant il chantoit et refraignoit " 
dist chantecler " renart cousin 
vos me volez traire a enging 
certes " ce dist renart " non voil 
mais or chantez si clingniez l oil 
d une char somes et d un sanc 
miauz voudroie estre d un pie mens 
que vos eusiez marrement 
car je vos taing a mon parent " 
dist chantecler " pas ne vos croi 
traiez vos donc ensus de moi 
et je dirai une chancon 
n avrai cousin ci environ 
qui bien n entende mon fauset " 
lors s en surit mout renardet 
" or dont en haut sire cousins 
je savrai bien se chanteclins 
mes oncles s i vos fu noient " 
lors enconmence hautement 
lors chanta chantecler un vers 
un oil ot clous et l autre overt 
car mout forment cremoit renart 
sovent regarde cele part 
" ce " dit renart " ne fait neant 
chanteclins chantoit autrement 
a un lonc trait a ieuz clingniez 
lon l oist bien de yy plaissiez " 
chantecles quide que voir die 
lors lait aler la melodie 
les iauz clingniez par grant air 
lors ne vost plus renart soufrir 
par dedesus un roige chol 
le prant renart parmi le col 
fuient s en va et fait grant joie 
de ce qu il a encontré proie 
la bone fame dou mesnil 
ot l uis ouvert de son cortil 
voit le gorpil en ses chous courre 
cort apres por son coc rescorre 
" haro " escrie a plaine goule 
li vilain erent a la coule 
qant il oient que cele brait 
si se sont tuit cele part trait 
il escrient " voi le gorpil " 
or est chanteclers en peril 
s il ne reset engin et art 
" coment " fait il " sire renart 
dont n oez vos que il vos dient 
cil vilain conment vos escrient 
coutanz vos siut plus que le pas 
qar li lanciez un de voz gas 
a l isue de cele porte 
qant il dira renart l enporte 
maugre vostre ce poez dire 
ja ne l porrez miauz desconfire " 
n est si sages qui ne foloit 
renart qui tot le mont decoit 
fu deceuz a cele foiz 
il lor cria a haute voiz 
" maugre vos en iert il portez " 
li cois qui toz iert amortez 
qant il santi lachier la bouche 
bati les eles si s en touche 
et vint volent sor un pomier 
et renart fu soz un perier 
grains et marriz et trespansez 
dou coc qui li est eschapez 
chanteclers a gité un ris 
" renart " fait il " que vos est vis 
de cest siecle que vos en senble " 
li lechierres fremist et tranble 
si li a dit par felonie 
" la bouche " fait il " soit honie 
qui s entremest de noise faire 
a cele eure q el se doit taire 
si soit " fait li cois " con je voil 
la male goute li criet l oil 
qui s entremet de sonmoillier 
a l eure que il doit veillier 
cousins renart " dist chantecler 
" nus ne se doit en vos fier 
dahez ait vostre cousinage 
torner me dut a grant domage 
renart traitre alez vos en 
se vos estes ci longement 
vos i perdrez vostre gonele " 
renart qui mout sot de favele 
ne vost plus dire atant s en torne 
ne repose ne se segorne 
baisoinneus est s a le cuer vain 
par une broce lez un plain 
fuient s en va toute une sente 
mout fu dolanz mout se demente 
dou coc qui li est eschapez 
mout fu dolenz et trespansez 
quequ il se plaint de la losange 
atant es vos une mesange 
sor la branche d un chesne crues 
ou il avoit repout ses oues 
renart la voit si la salue 
" conmere bien saiez venue 
car descendez si me baisiez 
renart " fait ele " or vos taissiez 
voirement estes mes conperes 
se vos ne feusiez si lierres 
car vos avez fait mainte guiche 
a maint oisel a mainte biche 
c on ne s en set a coi tenir 
et que quidez vos devenir 
maufe vos ont si deserté 
c on ne vos puet panre en verte 
dame " ce respont li gorpiz 
" si voirement con vostre fiuz 
est mes fillaus en droit bautesme 
onques sanblant n en fis ne esme 
de riens qui vos deust desplaire 
sachiez por coi je ne l doi faire 
droiz est que nos le vos disons 
or a danz nobles li lion 
novelement la pes juree 
se diex plaist qui avra duree 
par sa terre l a fait jurer 
et a ses barons afier 
qui soit gardee et maintenue 
s en sont mout lie la gent menue 
car or charront par plusors terres 
plaiz et noises et mortes guerres 
et les bestes granz et petites 
la merci dieu seront bien quites " 
la mesange respont atant 
" por coi m alez vos or gabant 
mes autre ples querez d autrui 
que moi ne besserez vos hui 
ne ja por riens que vos diez 
li baissiers n en iert ostroiez " 
qant renart voit que sa comere 
ne viaut pas croire son conpere 
" dame " fait il " or m escoutez 
por ce que vos ne me creez 
les iauz clingniez vos baiserai 
par foi " fait ele " ge l ferai 
or clingniez donc " cil a clingné 
et la mesange a enpoignié 
plain son poing de mousse et de foille 
n a talant que baissier le voille 
les guernons li conmence a terdre 
et qant renart la quide aerdre 
si ne trueve se foille non 
qui li refu mise ou guernon 
la mesange li escria 
" ahi renart quel pes ci a 
tost eussiez la pes enfrete 
se ne me fuse arriere traite 
mal l a juree vostre sire " 
renart li commenca a rire 
si li a gité un abai 
" certes " fait il " je me gabai 
ce fis ge por vos paor faire 
mais qui chaut tout soit a refaire 
je reclingnerai autre foiz 
or dont " fait ele " ce est droiz " 
cil clingne qui mout sot de bole 
cele li vint pres de la goule 
volent mes el n entra pas anz 
et renart a gité les danz 
panre la cuide mes il faut 
" renart " fait ele " ce que vaut 
ce n iert que ja croire vos doie 
en quel maniere vos querroie 
se je vos croi li maus feus m arde " 
renart respont " trop ies couarde 
ce fi ge por toi esmaier 
ensi vos voloie essoier 
car certes je n i entent mie 
ne traison ne felonie 
mais or revenez autre foiz 
tierce foie c est li droiz 
par non de sainte charite 
par bien et par estaublete 
bele comere ca venez 
par cele foi que me devez 
et que vos devez mon filloil 
que j oi chanter sus cel tilluel 
si refaisomes ceste acorde 
cuidiez vos donc que je vos morde " 
or a renart auques la borde 
mais cele fait oroille sorde 
qui siet sus la branche dou chaisne 
queque renart si se deresne 
atant es vos les vaneors 
les broconniers les chaceors 
qui sor lui se sont enbatu 
et qant renart a ce veu 
forment s en est esmerveilliez 
de fouir s est apareilliez 
quequ i s acesme de l aler 
li uns s escrie a avaler 
" vez le gorpil vez le gorpil " 
or est renart en grant peril 
il dresce la qeue en l arcon 
car mout doute mors de gaingnon 
sonent greles et monnuiaus 
renart voir trouse ses paniaus 
que grant paor ot de sa vie 
et la mesange li escrie 
" renart cist bans est tout brisiez 
ce est la pes que disiez 
ou fuiez vos car retornez " 
renart fu cointes et senez 
si li a traite une menconge 
quequ il parole si s esloingne 
" dame les trives sont jurees 
et plevies et afiees 
et la pais est dou tot en tout 
mais n ou set on mie par tout 
ce sont chael qui si nos mainent 
que la pais que li baron tienent 
n ont pas encore aseuree 
si conme li per l ont juree 
cist n ierent mie encor si sage 
au jor que lor pere et lor ayve 
jurerent la pais a tenir 
que len les i feist venir 
certes or estes mout mauves 
quidez vos qu il fraignent la pais 
car retornez si me baisiez 
je n en sui mie ore aaissiez " 
ce dist renart li desloiaus 
atant s en torne les granz sauz 
renart s enfuit ne vost plus dire 
parmi le bois trestout a tire 
come cil qui sot les travers 
atant este vos un convers 
qui yy viautres encheanez 
avoit lez la voie amenez 
li garz qui suit renart premiers 
qant il choisi les liemiers 
voit le convers si li escrie 
" deslie va les chiens deslie " 
renart l oi si soupira 
n est merveilles s i s esmaia 
bien set que il est mal venuz 
se il puet estre retenuz 
paor a de perdre l escorce 
se plus n i vaut engin que force 
mout doute perdre sa gonele 
se mout ne li vaut sa favele 
li convers qui d autre part muse 
et renart qui pas ne rause 
ne puet mucier ne puet saillir 
ne nule part ne puet ganchir 
retorne soi a une guise 
ez vos le convert qui l avise 
devant lui vient toz airiez 
" a a cuiverz n i garirez 
sire " fait il " por dieu ne dites 
vos estes preudom et ermites 
ne devrioiz a nul endroit 
a nul home tolir son droit 
s or estoie ci arestez 
ne par voz chiens point destorbez 
sor vos en seroit li pechiez 
et j en seroie corrociez 
car miens en seroit li domages 
nos corromes ja ci as gages 
entre moi et ceste chienaille 
mout grant chose a en la fermaille " 
cil se porpense qu il dist bien 
a dieu et a saint julien 
l a commendé si s en retorne 
et renart qui pas ne sejorne 
ra esperoné son cheval 
par unes broces lez un val 
s an va fuiant par une plaine 
li criz qui apres lui engraingne 
le fist aler plus que le pas 
a une voie a un trespas 
a un grant fouse tressailli 
ileuques l ont li chien guerpi 
n en sevent mes ne ven ne voie 
et renart qui bien se desvoie 
n i atent per ne conpaignon 
car mout doute mors de gaignon 
n est mervoille s il est lassez 
car le jor ot coru assez 
si a eu mauves eur 
mais qui chaut or est a seur 
assez a grant travail eu 
de ce dont li est mescheu 
de qantqu il s estoit entremis 
mout menace ses anemis 
quequ il se plaint de s aventure 
qui si li vient et pesme et dure 
et de la fain qui si l argue 
garde si vit une viez rue 
tiebert le chat qui se deduist 
sanz compaignie et sanz conduit 
i li a dit par felonie 
" tiebert je ne vos salu mie 
ja mar venrés la u je soie 
car par mon cief je vos ferroie 
volentiers se j en avoie aisse " 
tiebert couvient que il se taisse 
car renart est mout corrociez 
et cil se rest vers lui dreciez 
tout sinplement et sanz grant noise 
" certes sire " fait il " moi poise 
que vos iestes vers moi iriez " 
renart fu mout voir enpiriez 
de geuner et de mal traire 
n a or cure de noise feire 
qu il ot mout jeuné le jor 
et tibert fu en grant sejor 
s ot les geurnons viauz et chenuz 
et les danz menuz et aguz 
et mout grant ongles por grater 
se renart le voloit mater 
je quit qu il se vodroit desfendre 
mais renart n ou viaut mie enprendre 
les moz retorne en autre guise 
" tiebert " fait il " je ai enprise 
guerre mout durement amere 
vers isengrin vostre conpere 
j ai retenu maint sodoier 
et vos en voil ge mout proier 
o moi remenez en soudees 
et einzque soient acordees 
les trives entre moi et lui 
li avrai ge fait grant anui " 
tieberz li chaz fait mout grant joie 
de ce que dant renart li proie 
si li a retorné le vis 
" tenez " fait il " ge vos plevis 
que ja nul jor ne vos faudrai 
et que volentiers asaudrai 
dant isengrin qui m a mal fait 
sovent et en dit et en fait " 
or l a renart tant amusé 
qu entr aus deus se sont acordé 
endui s en vont par foi plevie 
renart qui fu de male vie 
n ou laisa onques a hair 
ainz se paine de lui trair 
en ce a mis toute s entente 
il garde en une estroite sante 
si a choisi en une orniere 
entre le bois et la charriere 
un broion de chaisne fandu 
c uns vilains i avoit tendu 
il fu recuiz si s en eschive 
mais dant tiebert mie n eschive 
s il le puet ou broion atraire 
il li fera un mal jor traire 
par bele gengle l a sorpris 
" tiebert " fait il " de ce vos pris 
que vos estes et preuz et biaus 
et vostre chevaus est iniaus 
mostrez moi conment il set corre 
par ceste voie a mout grant porre 
corez toute ceste santele 
la voie i est auques plus bele " 
tiebert li chaz est eschaufez 
et renart est uns vis maufez 
qui le viaut a folie joindre 
tiebert s aparoille de poindre 
cort et recort les sauz menuz 
tant qu il est au broion venuz 
qant il le vit si parcut bien 
que renart i entent engien 
mais il n en fait senblant ne chiere 
en eschivent se trait arriere 
ensus se trait bien demi pie 
et renart l a bien espié 
" tiebert " fait il " n est pas engins 
vostre chevaus est trop eschis 
a refaire est or repoingniez " 
il s est un petit esloingniez 
et lait corre col estandu 
tant qu il a le braion veu 
ne ganchi onques ainz tressaut 
renart qui a veu le saut 
" tiebert " fait il " ne sai que dire 
vostre chevaus est assez pire 
et por vendre en est mains vaillanz 
de ce qu est eschis et saillanz " 
tiebert li chaz forment s escuse 
de ce que dant renart l encuse 
forment a son cors engrangniez 
et maint estor reconmencié 
quequ il s esforce ez vos atant 
yy matins qu i vienent batant 
renart voient s ont abaié 
endui se sont mout esmaié 
par la sante s en vont fuient 
li uns va a l autre apaient 
tant qu il vindrent ou lieu tot droit 
ou li broions tanduz estoiz 
tiebert le fierz dou pie destre 
renart chai enz dou pie destre 
tiebert passe outre qu il n i touche 
renart escrie a plaine bouche 
" renart renart viauz est li chaz 
petit vaut ci vostre barat 
vos estes herbergiez ennuit 
encontre vezie recuit " 
or est renart en male frape 
car li chien le tienent en trape 
et li vilains venoit apres 
lieve la hache si va pres 
a poi renart n est estetiez 
mais li cous estoit arestez 
sor le broion si l a fendu 
et cil a son pie estandu 
a soi le trait mout fu bleciez 
fuiant s en va joienz et liez 
dolanz de ce qu il est qassez 
et liez de ce qu il n est tuez 
mout tost se rest mis a la fuie 
et li vilains escrie et huie 
qui mout se tient a enginié 
li chien ont lor cors engreingnié 
si conmencerent a glatir 
einz renart ne s osa tapir 
tant qu il ot tout le bois passé 
illuec furent li chien lassé 
recreant sont torné arriere 
renart torne une grant poudriere 
s an va fuiant et mout s esmaie 
forment li cuit et diaut la ploie 
ne set li las que faire puisse 
a poi qu il n a perdu la cuisse 
en la piege qui fu froisiee 
grant paor ot de la coingnie 
dont li vilains le vout ocire 
que d un que d el a grant hachie 
tornez s en est a mout grant paine 
si con aventure l enmaine 
renart qui mout set de treslue 
et qui avoit grant fain eue 
se met baaillant au frapier 
si con il queroit le sentier 
einz n en sot mot tibert li chaz 
tant que il se vit en ses laz 
renart le voit si li fremie 
toute la char de lecherie 
grant talant a de lui baillier 
et si se revodroit vengier 
de ce qu el broion le bouta 
mais ja senblent ne l en fera 
que il li voille se bien non 
lors l a mis renart a raison 
" tibert " fait il " quel venz vos guie " 
et tibert se met a la fuie 
" avoi tibert " ce dit renart 
" ne fuiez pas n aiez regart 
arestez si parlez a moi 
sovaingne vos de vostre foi 
que quidiez vos que je vos face 
ne doutez pas ja dieu ne place 
que ja nul jor ma foi vos mente 
je n entrase hui en ceste sante 
se ne vos cuidasse encontrer 
que ma foi voloie aquiter 
dant tibert de la vostre foi 
n iestes vos mie en tel esfroi " 
tibert retorne si s areste 
vers renart a torné la teste 
et va ses ongles aguisant 
bien s apareille par senblant 
que forment se voille desfandre 
se renart li viaut le doi tendre 
mais renart qui de faim baaille 
n a cure de faire bataille 
tot autre chose a empansé 
mout a tibert aseuré 
" tibert " fait il " estrangement 
a en cest siecle male gent 
li uns ne viaut a l autre aidier 
chascuns se paine d angingnier 
len ne trueve mie loiaute 
en nul home de mere né 
et se il est chose provee 
que sil en porte sa colee 
qui s entremest d autre engingnier 
ge l vos di por un sermonier 
c est nostre conpere isengrins 
qui de novel a ordre pris 
n a encor gaires qu il cuida 
tel engingnier qui l engingna 
por ce ne voil estre traitres 
que tuit en ont males merites 
de losengier ne de tort faire 
ne voi ge nul a bon chief traire 
mauchief praingnent li traitor 
que il n avront nul jor m amor 
de tant me sui aparceuz 
que il est viz et mal venuz 
qui de riens ne se puet aidier 
tost m eustes guerpi l autrier 
dont veites ma dure mort 
et neporquant si ai ge tort 
que certes qu i vos en pesa 
honiz soit qui le mesquerra 
mais neporquant en loiaute 
me connoissiez la verite 
n eustes vos grant marrement 
qant me veistes a torment 
et je fui cheuz ou broion 
ou me destraintrent li gaingnon 
et li vilains avoit hauciee 
por moi estestier la congniee 
bien me cuida a mort livrer 
mais il n i sot preu asener 
encor por ge sor moi ma pel " 
tibert respont " ce m est mout bel 
de ce sui " dist renart " tout cert 
que pot ce estre dant tibert 
vos m i botates tout de gre 
mais or vos soit tout pardoné 
je ne l di pas par felonie 
certes vos ne l deussiez mie 
ne quit que nus le poist faire 
ne fait mie ore a retraire " 
tibert s escuse molement 
que vers lui corpable se sent 
mais renart ou il voille ou non 
l escondit par grant traison 
tibert ne set que il li die 
renart derechiez li afie 
foi a porter d ore en avent 
et tibert refai son creant 
bien ont la chose confermee 
mais n avra pas longe duree 
ja renart voir ne li tendra 
ne tibert plus fox ne sera 
que il n i ait merel mestrait 
se il voit chose qui lui plaist 
endui s en tornent une sente 
n i a celui qui son cuer sante 
que fain avoient fort et dure 
mais par mervoilleuse avanture 
une grant andoille ont trovee 
lez le chemin en une aree 
renart l a premerains saisie 
et tibert a dit " diex aie 
biax conpoinz renart g i ai part 
et conment dont " ce dist renart 
" qui vos en viaut tolir partie 
ne vos ai ge ma foi plevie " 
tibert mout poi s i aseure 
en ce que dant renart li gure 
" compoinz " dist il " qar le menjons 
avoi " dist renart " non ferons 
se ici nos arestions 
ja en pes n i demorrions 
porter la nos covient avant " 
ce dit tibert " et je creant " 
qant voit que autre ne puet estre 
renart fu de l andoille maistre 
par le mileu as danz l estraint 
que de chascune part l enpaint 
la droite moitie igaument 
ne li viaut partir autrement 
qant tibert vit que il l enporte 
mout durement s en desconforte 
un poi s est de lui aprimez 
dist tibert " or voi malvaistiez 
conment portez vos cele endoille 
ne veez vos con ele soille 
par la poure la trainez 
et as voz danz la debavez 
toz li cuers m en va ondoient 
mais une chose vos creant 
s ainsi la portez longement 
je la vos lairai quitement 
mout la portasse ore autrement " 
ce dit renart " et vos conment 
mostre le ca si le venrois " 
ce dist tibert " or est il drois 
que ja la vos doie alegier 
car vos la veistes premier " 
renart ne li quiert ce veer 
et si se prent a porpenser 
que s il estoit auques chargiez 
tant seroit il plus tost plaissiez 
et miauz le porroit il reprendre 
por ce li fait l endoille prandre 
tibert ne fu pas petit liez 
l endoille prent com afaistiez 
l un des chies en met en sa bouche 
puis la balence si l atoiche 
desor son dous conme senez 
puis s en est vers renart tornez 
" compoinz " fait il " si porterez 
l endoille qant vos la ravrez 
car ele a la poudre n atouche 
ne je ne la soil en ma bouche 
ne la port pas vilainement 
mout vaut un poi d afaistement 
mais ainsi or nos en irons 
tantque a ce tertre vanrons 
ou ge voi cele croiz fichie 
la soit nostre endoille mengie 
ne sai que vaut la portisons 
mais ileuc nos en delivrons 
la ne poons nos riens cremir 
que de par tot verrons venir 
icaus qui nos porront mal faire 
por ce nos i fait il bon traire " 
renart de tot ce n eust cure 
mais tibert mout grant aleure 
se met devant lui ou chemin 
onques de corre ne prist fin 
tant qu il est a la croiz venuz 
renart en est mout irascuz 
qu il se parcut de la voidie 
a plaine boche li escrie 
" conpoinz " dist il " quar m atendez 
renart " dist il " ne vos doutez 
ja n i avra riens se bien non 
mais suivez moi a esperon " 
tiebert ne fu mie a aprandre 
bien sot monter et bien descendre 
as ongles a la croit se prent 
si ronpe sus mout vistement 
desor un des braz s est asis 
renart fu dolenz et pansis 
car de voir set que moqué l a 
" tibert " fait il " ce que sera 
n est riens " dist tibert " se bien non 
mais montez sus si mengeron 
se seroit " dist renart " grant mal 
mais vos tibert venez aval 
vos deusiez mout bien savoir 
qui ceste endoille doit avoir 
que c est chose saintefiee 
si ne doit pas estre mengiee 
desor croiz non ou sor mostier 
mout la doit lon bien essaucier " 
ce dit renart " or n i a plus 
gitez en donques ma part jus " 
tibert respont " mervoilles dites 
pires iestes que nus erites 
qui me rovez chose giter 
que len ne doit desonorer 
par foi je n avrai tant beu 
que a la terre le vos ru 
mout enpireroie ma foi 
ce est saintime chose en loi 
andoille a non bien le savez 
conter l avez oi asez 
or vos dirai que vos feroiz 
vos souferrez or ceste foiz 
et je vos en doing ci le don 
la premiere que troveron 
que ele iert vostre sanz faintie 
ja mar m en donroiz une mie 
tibert tibert " ce dist renart 
" tu cherras encor en mes laz 
seviaus qar m en gités un poi 
mervoilles " ce dit tibert " oi 
ne poez vos dont tant atandre 
c as poinz nos en viengne une tendre 
qui sera vostre sanz doutence 
n iestes pas de bone atenence " 
tibert a laissié le plaidier 
si aquieut l endoille a mengier 
qant renart vit qu il la menjue 
si li troble auques la veue 
" renart " fait tibert " mout sui liez 
qant vos plorez por voz pechiez 
diex qui connoist ta repantence 
vos en avrez la penitence " 
ce dit renart " or n i a plus 
mais tu venras encor ca jus 
a tot le moins quant avras soif 
t en covendra venir par moi 
ne savez pas " ce dit tiberz 
" come diex m est amis aperz 
encor a tel crues delez moi 
qui m estaindra mout bien ma soi 
n a encor gaires que il plut 
et de l eve assez i estut 
ou plus o mains d une jalaie 
que j en bevrai conme la maie 
toutes voies " ce dist renart 
" vendrez vos jus ou tost ou tart 
ce n iert " ce dit tibert " des mois 
si sera " dist renart " ainzcois 
que yy anz soient trespassé 
et quar l eussiez vos juré " 
et dist renart " je jur le siege 
tantque je t avrai en mon piege 
or serez " dist tibert " daiaubles 
se cist serement n iert estables 
mais a la croiz qar l afiez 
si sera donc miauz afiez " 
ce dit renart " et je l afi 
que ja ne me movroi d ici 
tantque li termes soit venuz 
si en esterai mieuz creuz 
assez en avez " dist il " fait 
mais d une chose me desheit 
et si en ai mout grant pitie 
que vos n avez encor mangié 
et yy anz devez jeuner 
porrez vos dont tant endurer 
ne vos en poez resortir 
le sairement covient tenir 
et la foi que plevie avez " 
ce dist renart " vos ne tamez " 
tibert respont " et je m en tes 
certes je n en parlere mes 
taire m en doi et si est droiz 
mais gardés que ne vos mouvoiz " 
tibert se taist et si menjue 
renart fremie et si tressue 
de lecherie et de fine ire 
queque il iert en cel martire 
si oit tel chose qui l esmaie 
car uns chaiaus de loing l abaie 
qui en avoit sentu la trace 
or li covient guerpir la place 
se il ne viaut laissier la pel 
que tuit sivoient li chael 
a celui qui avoit la queste 
li venierres ilec s areste 
as chiens parole s es semont 
et renart garde contremont 
" tibert " dist il " qu es ce que j oi 
atandez " dist tibert " un poi 
et si ne vos remuez mie 
c est une douce melodie 
par ci trespasse une conpaingne 
qui vient parmi ceste chanpaingne 
par cez buisons par ces espines 
vont chantant messes et matines 
apres por les morz chanteront 
et ceste croiz aoreront 
or si vos i covient a estre 
ausi futes vos jadis prestre " 
renart qui set que ce sont chien 
si parcut ce n iert mie bien 
maistre se veut au desarer 
qant tibert vit qu il est levez 
" renart " fait il " por quel mestier 
vos voi ge si apareillier 
que ce est que vos volez faire 
je me voil " fait il " ensus traire 
ensus por dieu et vos conment 
sovaingne vos dou sairement 
et de la foi qui est plevie 
par certes vos n en irez mie 
estez ileuc je le conment 
par dieu se vos alez avant 
vos en rendroiz ce est la pure 
en la cort noble la droiture 
que la serez vos apelez 
de ce dont vos vos parjurez 
et de plus que de foi mentie 
si doublera la felonie 
yy anz est li sieges jurez 
par foi pleviz et afiez 
con mauves vos en deduiez 
qant au premier jor en fuiez 
mout par sont bien de moi li chien 
se vos ja les doutez de rien 
ainzque faiisiez tel outrage 
donroie ge por vos mon gage 
et vers aus trives en prendroie " 
renart le laist si va sa voie 
li chien qui l ont aparceu 
se sont apres lui esmeu 
mais por noient que le pais 
sot si renart que ja n iert pris 
bien s en eschapa sanz morsure 
mout menace tibert et jure 
o lui se vodra acoupler 
se james le puet encontrer 
esfondree est vers lui la guerre 
ne viaut mes trives ne pes querre 
tierberz li chaz dont je ai dist 
doute renart assez petit 
ne quiert avoir trives ne pes 
ez vos yy prestres a eslais 
qui en aloient au saint sane 
li uns ot une viez balcane 
et li autres ot desoz soi 
un souef anblant palefroi 
cil a l ige a tiebert choisi 
" conpoinz " dist il " estez ici 
quel beste es ce que je voi la 
cuiverz " dist li autres " esta 
c est un merveilleus chaputois 
ha diex con je seroie rois 
se le pooie as mains tenir 
a mon chief por le froit couvrir 
por ce que il bone pel a 
bon chapel et grant i avra 
certes bon mestier en avroie 
diex nos amena ceste voie 
qui bien savoit le grant mestier 
or en ferai apareillier 
tout a vostre los un chapel 
et por agencier le plus bel 
me sui porpansez d une rien 
se vos loez que ce soit bien 
que je voil la qeue laissier 
por le chapel agrandoier 
et por mon col covrir derriere 
veez con est granz et pleniere " 
dist li autres " or oi biau plait 
por amor dieu q ai ge mesfait 
ai mesfait en nule baillie 
que doie perdre ma partie " 
ce dit li autres " non avez 
mes sires turgiz ne savez 
con je an ai mout grant mestier 
por ce sou me devez laissier 
laissier " fait il " por quel servise 
quel bonte ai ge de vos prise 
por quel chose por quels merites 
la vos lairoie ce me dites 
a mal eur " ce dist frangiers 
" toz jorz este vos meneviers 
ja mar dou vostre i avra rien 
or soit partie je l voil bien 
mais d itent sui ge esbahiz 
conment il doit estre partiz 
je le sai mout bien par ma foi 
ja mar en soiez en esfroi 
que se fere en volez chapel 
si en faisons prisier la pel 
et de la moitie le vaillant 
faites en apres mon creant " 
dist rufrangiers " faison le bien 
le chat vol ge tot quite mien 
et nos alons a sane ensenble 
et si mengerons ce me sanble 
que ce ne poons nos veer 
qu il ne nos coivaingne escoter 
por moi et por vos paierai 
par tot vos en aquiterai 
et vos m afiez loiaument 
que vos ne l ferez autrement 
mais la pel quite me lairoiz 
ne james rien n i clameroiz 
honte ait qui vee " dist turgiz 
" tenez sire je vos plevis 
et loiaument le vos afi 
bien est " dist rufrangiers " issi 
mais li quez de nos le prandra " 
ce dit turgiz " qui il sera 
je n i claim rien ne riens ne i ai 
ne ja ne m en entremetrai 
ne par moi n i avrez aie 
por ce ne remenra il mie " 
dist rufrangiers " que il est miens 
or vos en covaigne donc bien " 
rufrangiers de la croiz aproche 
que riens plus au cuer ne li touche 
fors tiebert le chat traire a soi 
mais trop ot petit palefroi 
si n i pot ataindre en seant 
sor la teste monte en estant 
qant tiebert vit qu il est dreciez 
par mal talent s est hericiez 
escopi l a enmi le vis 
puis done un saut se l fiert des gris 
la face a esgratinee 
jus l abati teste levee 
si que le haterel derriere 
en chei jus en la charriere 
par poi qu il n est escervelez 
yy foies s estoit pasmez 
li prestes jut en paumaisons 
et tiebert chai es arcons 
qui voidié erent dou provoire 
et li chevaus s en torne en erre 
qui avoit esté esfraez 
tant fuit par chans et par arez 
s a tant erré qu il vint tot droit 
a l ostel dont tornez estoit 
et la fame au provoire estoit 
enmi sa cort ou buchetoit 
ne vit pas le cheval venir 
et il vint enz de grant air 
qu i l a gitee sor l eschine 
tel cop li done en la poitrine 
bleciee fu si ot paor 
qant ele ne vit son saignor 
en la sele ou i siaut seir 
vit dant tiebert desus cropir 
bien cuida ce fusent deauble 
li chevaus sailli en l estable 
et dant tiebert toujorz en son 
qui bien conoissoit la meson 
mout li estoit bien avenu 
que ne l ont mort et retenu 
le cheval laissa estraier 
puis s en est alés onbroier 
li prestres qui jut contre terre 
ne sot son palefroi ou querre 
son conpaignon apele a soi 
" amenez moi mon palefroi 
biaus conpoinz car le m ensaigniez 
este vos " dist torgiz " bleciez 
bleciez " dist il " ainz sui tuez 
ne fu pas chaz einz fu maufez 
qui nos a fait ceste envaie 
deaubles fu n en doutez mie 
ice sai ge de verite 
que nos somes enfentomé 
ne ja de cest en n en itrons 
ce sachiez que nos n i muirons 
ne sui pas a seur de moi 
qant j ai perdu mon palefroi " 
lors conmenca une kyriele 
sa credo et sa miserele 
paternoster sa letanie 
et sire turgi li aie 
sovent gardoient s ou veissent 
ainzqu a la voie se meissent 
tiebert et le cheval ensenble 
mais n en virent point ce me sanble 
qant il ne l voient si s en vont 
chascuns fait croiz enmi son front 
or est li sanes respitiez 
que rufrengiers est mout bleciez 
a son ostel en est venuz 
mout fu dolenz et irascuz 
sa fame li a demendé 
" quel venz vos maine et quel orez 
pechiez " dist il " et enconbrier 
j encontrai hui un aversier 
entre moi et mon conpaignon 
seignor torgiz de lonc buison 
qui nos a toz enfentomez 
a poine en sui vif eschapez " 
branche v 
or vos redirai d isengrin 
qui se remist en son chemin 
car il s en voloit reperier 
qant il s ala esbenoier 
les berbis oit ou chanp beller 
cele part emprent a aler 
si con il fu dou bois issuz 
deus moutons a es chans veuz 
l un fu belins l autre bernart 
mout les amoit sire tieharz 
au chief dou chanp s esbeneoient 
et de lor cornes se hurtoient 
quequ il fesoient lor mellee 
lor bergiere s en iert alee 
li bergiers les ot oubliez 
iluec s en ierent outre alez 
li vilains qui mout par sot peu 
la male garde pest le leu 
se entre bernart et belin 
ne se gardent voir d isangrin 
se cil ne sont et sage et cointe 
mar i fu faite ceste painte 
belins si fu li plus coarz 
premierement parla bernarz 
" bien vaigniez vos biau sire lous 
je ne vos salu mie endous 
ja beste ne saluerai 
puisque je mangier la vodroi 
sire isengrin nos savons bien 
que nos somes enbedui tien 
et que endous nos mengeras 
de quele eure que tu vodras 
mais se toi plest par ta franchise 
primes nos fai tant de servise 
entre nos yy met acordence 
se l tenra len a grant vallance 
car il dist que cist chans est siens 
et je redi que il est miens 
sire se vos le partiez 
et el chanp bien nos meissiez 
si que g en eusse ma part 
et l autre en donisiez bernart 
dont poez faire voz plaisir 
de nos yy et vostre desir " 
dist isengrin " mout volentiers 
or me dites conment premiers 
sire saiez a la foriere 
chascuns de nos se traie arriere 
ci devant vos venrons corent 
cil qui plus tost venra avent 
de tant con il plus tost corra 
la greingnor part ou chanp avra " 
dist isengrin " et je l otroi 
or vos traiez ensus de moi 
belins ira de ca a destre 
et bernart ira a senestre " 
belins estoit li plus iniaus 
q il estoit li plus joveniaus 
mais bernart estoit plus senez 
por ce qu il estoit li ainz nez 
comunement sont esloingnié 
si con li lous l a deresnié 
il lor a dist " saignor movez 
faites le mieuz que vos savez " 
belins se muet de grant ravine 
qant vint au leu ses cornes cline 
par grant vertu fiert ysengrin 
si qu i le giete tout sovin 
tout estandu de l autre par 
au relever es vos bernart 
qui le fiert en l autre coste 
devers belin le ra gité 
yy costes li ont brisié 
a bien petit l ont mort laissié 
puis si s en tornent a itent 
de loing le vont escharnisent 
il se pame plus de yy foiz 
si est engoiseus et destroiz 
li sens li saut par grant randon 
parmi le nes et a foison 
qant il fu zz poi acoisiez 
de paumaison est reperiez 
" ha las " dist il " dolenz chaitis 
con sui maleurez tout dis 
la costume ai a l esprevier 
qui l aloe va tant chacier 
que il la prant par tost voler 
et puis si l en relaist aler 
li vif daiauble li saignor 
m avoient fait partiseor 
et que devoit a moi tenir 
de terre doner et partir " 
ceste branche est bone et petite 
et bien faite s ele est bien dite 
branche vi 
ge vos voil uns vers comencier 
mais je vos criem mout anoier 
se vos volez je me tairai 
et se vos plaist je vos dirai 
conment avint a isengrin 
qui se leva un main matin 
dame hersent l ot bien gardé 
et de ses dolors respassé 
or iert toz gras et revelous 
fel et hardiz et orgaillos 
grant aleure s en aloit 
parmi ce bois ou il estoit 
enmi sa voie a encontré 
un vilain qui avoit trové 
un bacon qui estoit cheuz 
de la charreste a yy reclus 
il le tenoit devers la hart 
isengrin vint de l autre part 
" ou vas " dist il " esta ileuc 
a qoi " fait il " par foi poreuc 
ou as tu ce bacon enblé 
par foi " fait il " ainz l ai trové 
trové dont i avrai ge part 
d outre en outre jusqu a la hart " 
dist li vilains " en moie foi 
sire isengrin et je l otroi " 
aconpaignié sont li baron 
am poi d eure por le bacon 
entrementresque il parloient 
et que il departir voloient 
este vos maintenant un ors 
qui lor est venuz de plain cors 
si com il fu ileuc venuz 
sor le bacon s est arestuz 
" et qui est cist bacons danz lous 
sire " dist il " c est a nos dous 
je voil " dist il " ma part avoir 
par amistie non par pooir " 
dist li vilains " et je l otroi " 
ce dist li lous " et je par foi 
or en soiom domques tuit troi 
compaignon et par bone foi 
seignor " fait il " vostre merci 
conquis m avez a vostre ami 
or le metez ci sor mon dos 
je l enporterai en cest bos 
car tez porroit ici venir 
qui tost le nos voroit tolir " 
atant li ont sor le dous mis 
ou bois se sont arriere mis 
sor l erbe gitent le bacon 
s en parolent li conpaignon 
conment il soit partiz a droit 
li ors qui plus sages estoit 
lor dist que n i est arestez 
" seignor " dist il " quar me creez 
se mon consoil croire volez 
ja voir de riens ne mesferez 
anuit mes le laison pandant 
a cest fol que veez si grant 
et le matin ci revenron 
et trestuit noz cus monterron 
et cil qui graingnor cul avra 
le bacon tot en portera " 
ce dit li leus " et je l otroi 
et je " fait li vilains " par foi " 
le bacon ont en haut levé 
et puis s en sont tuit troi alé 
li bons hom vint en sa maison 
ou l atendent si enfancon 
" ou estes vos " dist il " dame ame 
je sui ci sire " dist sa fame 
" por coi avés tant demoré 
suer " dist il " qar je ai trové 
un bon bacon enz en cest bois 
einz de mes iaulz ne vi si grais 
mais nos some troi conpaingnon 
sez comment nos le partirom 
le matin irons la tuit troi 
si monterrons noz cus tuit troi 
qui graingnor cul porra montrer 
le bacon en porra porter " 
seignor fame est et fole et sage 
et mout est fole de corage 
fole est qant ne se set partir 
d une chose qu a en desir 
et sage est car qant en li rueve 
tost a trovee une contrueve 
et verite dist por menconge 
s ele en a mestier et besoigne 
ce nos dient cil fol musart 
" plus que deables a zz art " 
mais je di ce en ma partie 
que sage et fole est par maistrie 
mout fu sages cil qui ce dist 
et qui en son sonet le mist 
" selonc les eures et le tens 
a bien mestier folie et sens " 
mout est fenme de parfont sans 
et ceste prist mout bon porpans 
si a raconté son saignor 
que se il vient demain au jor 
que ses garnemenz vestira 
et por le bacon s en ira 
" et se ce vient au cul mostrer 
grant fandace porroi mostrer " 
li vilains l ot et puis s en rit 
" par dieu " fait il " mout bien as dit " 
qant vint au jor levez se sont 
et par le bois endui s en vont 
mout bien li ensaigna la voie 
jusqu a l aistre parmi l erboie 
et quant el i est parvenue 
por le vilain l ont coneue 
li dui baron qui l atandoient 
desoz le fou ou il estoient 
il li ont dit " sire vilain 
damedieu vos doint hui bon main " 
primes parla patou li ours 
" seignor " fait il " ja est granz jorz 
faites tost ce que me devez 
sire isengrin vo cul mostrez 
sire " dist il " mout volentiers 
or me dites conment premiers 
son cors estent on par devent 
puis par derriere en estupant " 
lieve sa qeue le cul bee 
jusques leanz dedanz l antree 
li puet on veoir es boiaus 
tant par est larges li tuiaus 
" sire isengrin " ce dit patus 
" mout est voz cus granz et estouz 
vilains " fait il " or estupez 
le vostre cul remosterrez " 
cele a ses braies avalees 
qui les avoit au cul fermees 
ele a fait large enforcheure 
por bien mostrer cele nature 
son chief mist bas por estuper 
cil la prenent a regarder 
tant s en est patus merveilliez 
de son pie destre s est saigniez 
" dame " dist le leu 
" a ce cul devisent tuit treu 
se ice la est trestout cus 
a icestui ne se prant nus " 
ce li a respondu li leus 
" par foi " dist il " g i voi tent treus " 
ce dist patus " garde de pres 
se del veoir es si engres 
je n i ai soing d aboester 
ne m i estuet point alumer " 
cele lor dist " or escoutez 
mes cus est touz acostumez 
sovent de son col afichier 
por ce l ai ge tout tens plus chier " 
ce dist patus " isengrin fui te 
alons nos an clamons li quite 
bons hom " fait il " pren le bacon 
et si l en porte en ta maison " 
ele si fist et lieve sus 
de ceste branche n i a plus 
