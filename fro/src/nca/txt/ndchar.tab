a l aide de dieu nostre pere 
et de sa tres beneoite mere 
la haute dame honoree 
dame et roine coronee 
sur totes les autres raines 
qui donne aus infers medicines 
les desconseilliés reconforte 
qui est dou ciel la mestre porte 
par quoy len entre en paradis 
les miracles qu el fit jadis 
quant len fist a chartres s eglise 
ou especial chambre a prise 
son mestre estage et son manoir 
ou il li plest plus a manoir 
car si comme el nous revela 
dame de chartres s apela 
la tres haute dame seintime 
voil metre en roumans et en rime 
et dou latin en francois treire 
afinque puisse pleire 
et que l entendent la gent laie 
et la grace de la dame aie 
qui est envers dieu gracieuse 
et est la pierre precieuse 
qui toutes vertuz enlumine 
et qui est l estoile marine 
qui garde de peril en mer 
tel dame feit bien a amer 
honorer servir et loer 
a le se fet bon avoer 
car bien garde ses avoez 
des miracles qu el fist oez 
quel merite et quel guerredon 
el donna a cels qui le don 
li firent l onneur le servise 
par quoy fu refaicte s eglise 
la ou dom dame se clama 
la dame que dieu tant ama 

a l entree de ma matire 
premierement vous vodroy dire 
en quel leu et comment avint 
que dame de chartres se tint 
cele qui seur toutes est dame 
il avint jadis qu une fame 
d une ville lez sessons nee 
estoit qui avoit non gondree 
et theodorus son mari 
qui puis fu tristes et marri 
quant a sa fame mesavint 
d un vilein mal qui li avint 
quer tele fu sa destinee 
que dou seint feu fut alumee 
dom li martir ardant alument 
qui a seint leu fort acoustument 
en la crote a chartres venir 
la ou la dame fet fenir 
dedenz nuef jorz la maladie 
ou soit a mort ou soit a vie 
einsint par devine jostise 
fu gondree de feu esprise 
que si fort la fist 
que le nes ovec 
li ardi ice virent meint 
si que cuir ne char n i remeint 
einz perdi tout par ce torment 
le nes et la levre ensement 
cele desus qui au nes touche 
si qu il apperoit de la bouche 
par dehors quant il ot dedens 
et les gencives et les dens 
et par devant et par desrierres 
tretout au dens messelieres 
qui aparurent toutes nues 
de char et de cuir desvestues 
n encor le feu pas ne cessoit 
qui nul hore ne la lessoit 
einz li porprenoit ja le vis 
si malade com vous devis 
a sessons a l iglise ala 
molt se porchace qui mal a 
la vint ou la dame est servie 
por querre de son mal aie 
moult l apela moult la pria 
merci tendrement li cria 
que par pitie la visitast 
et de sa doleur la gitast 
et regardast cele chaitive 
qui ne vossist pas estre vive 
ainzcois vossist melz estre morte 
la haute dame qui conforte 
les egarés les esmaiez 
et avoie les desvoiez 
la dame de misericorde 
qui a dieu acorde 
la dame la digne pucele 
oi les prieres de cele 
qui s ert venue a le compleindre 
fist le feu morir et esteindre 
dom cele ert si griement ateinte 
la maladie fu esteinte 
mes toutesvois remeint la trace 
quar li feus li fist sus la face 
dom leidement ert effacee 
et vileinement domachee 
fet li ot le mal tel domage 
que deffeite fu dou visage 
quar baulevre ne nes n avoit 
ne estapir ne se savoit 
ne ne s ousoit au gens monstrer 
horrible estoit a encontrer 
car tretuit cil qui l encontraient 
de sa voie se destornaient 
meulz se voloient desvoier 
de leur voie que la voier 
tant ert leide et espoventable 
et si sachés que fiens d estable 
ne puest tant a desmesure 
com ele fesoit de l arsure 
qui li avoit ars le viaire 
a nullui ne poeit mes pleire 
sa demorance ne son estre 
nus ne poeit pres de le estre 
car l esgarder et le sentir 
fesoit a tous les cuers mentir 
si qu a vomir les convenoit 
du mal qui au cuer leur venoit 
chacun l accuilli en haine 
el n ot ne voisin ne voisine 
qui son voisine ne despleust 
et qui pas souffrir la peust 
si se porpensa la dampnee 
qu el s en iret la dom est nee 
entre ses gens et ses amis 
savoir se nature eust mis 
en eus et amor et pitie 
qu el trovast en eus amitie 
au moins par raison de lignage 
que il amassent son estage 
et qu il li feissent servise 
mes ne trova point de franchise 
en euls quant elle i fu alee 
et un poy entr eus demoree 
ne quel s i fussent gens estrange 
chascun la dechace et estrange 
chacun la fuit chacun l eschive 
dolente claime et cheitive 
quant ses parens l ont enhaie 
ou el cuidoit trover aie 
voirs est plus sunt parens amis 
quant ses parens treve anemis 
ne set mes a cui puisse pleire 
son estage ne son repeire 
son cuer li a lors consoillé 
que prendroit d un drapel moillé 
por couvrir le mal de son vis 
einsint li estoit bien avis 
que des suens seroit melz sofferte 
quant sa face seroit couverte 
ne lor feroit sa vision 
si grant abhominacion 
quant ot ce fest riens ne valut 
c onques por ce riens ne chalut 
aus parens d ele que devant 
lors se vet elle apercevant 
qu en parens n a nulle fiance 
en dieu doit len mestre esperance 
et en la tres douce raine 
la cui henor est enterigne 
qui est de vray amor fontaine 
veine et fausse est amor humaine 
mes qui dieu et sa mere apele 
son ami a et sa querele 
dieu et sa mere apela 
gondree et sa querele a 
a la douce dame mostree 
' dame trop vous ai obliee 
de la bonte que m avez fete 
qui par tot doit estre retreite 
por voir grant bonte me feistes 
quant la maladie esteinsistes 
qui tot m aloit le vis ardant 
ou ge sui moult poy regardant 
quant puis ne vous ay feit servise 
ne en vostre moustier requise 
et pas ne vous ay merciee 
dou mal dom ge sui desliee 
et si dure oncore la plaie 
mes parens en cui me fiaie 
m ont dechaciee et relenquie 
dame geu requier vostre aie 
dame s en vous conseil ne truis 
en nul autre trover ne l puis 
dame en vostre conseil me met 
demein matin ce vous promet 
iray car il m en est mestier 
a soissons en vostre moutier 
illec vous iray aourer 
demein plus n i voill demorer 
et une chandelle ferai 
qu en l enneur de vos offerrai 
qu a greigneur ne puis ge soffire 
qu a une chandelle de cire " 
quant ainsi se fu dementee 
la nuit vint si s ala gondree 
couchier et li autre si firent 
par la maison tuit s endormirent 
quant un somme se fu dormie 
lors s esveilla tote estormie 
de sa promesse remembrable 
qu elle pensoit a feire estable 
et mist sa main desus sa chere 
et tasta avant et arriere 
le drapel senti avalé 
qui ert de leu en autre alé 
arriere en son leu le vost mestre 
mais tant ne s en sot entremestre 
qu puest en nulle maniere 
mestre le drapelet arriere 
les gens de leians appela 
esveillez par son appel a 
et leur dist que il se levassent 
et chandelle li alumassent 
que se hatassent de venir 
aidier a son drapel tenir 
mes ja seit ce qu el les eveille 
il li ont feit la sorde oreille 
car por ce nul ne se leva 
et celle a qui moult greva 
remist sa main dessus son vis 
si senti ce li fu avis 
quant elle volt le drapel prendre 
desous ses dois char mole et tendre 
et en verite senti elle 
char neuve freiche et novelle 
en la levre et ou nes ensemble 
qui toute a l autre char resemble 
forsc um petit plus reluiseit 
c ert avis a cui l avisoit 
lors s escria com esbahie 
" aide dieu sainte marie 
a douz dieux douce dame aie 
il m est avis que sui garie " 
treis fois la dame raclama 
la haute dame tant ama 
que devant le vint en present 
celle la vit apertement 
si dist ' dame que ge voi ci 
ge vous rent et gre et merci 
de ce que par vous sui sanee 
ma tres douce dame honnoree 
que porre ge a la gent dire 
qui m a gité hors dou martire " 
et la dame li respondi 
' la dame de chartres ce di 
t a garie ce puez savoir " 
par ce poez entendre a voir 
qu elle a si com nos lison 
a chartres sa mestre meson 
la douce mere dieu en terre 
a chartres la doit len requerre 
comme en sa chambre especial 
et comme en son pales roial 
ou len la sert comme raine 
a cui tretot li mont encline 
a chartres est sa metre iglise 
qui si noblement est assise 
que la dame tient souz sa main 
et tout chartres et tout chartein 
la dame lors esvanoi 
et cele qui moult s esjoi 
remeint en son lit toute coie 
cil de leiens qui oi orent 
les paroles plus tout qu i porent 
se leverent et alumerent 
et droit au lit gondree alerent 
et virent le miracle apert 
et le nes de char recouvert 
ainsint ot recouvree sa perte 
com devant fu saine et esperte 
et riens ne li failli por voir 
ains ot ele dut avoir 
dou miracle se merveillerent 
dieu et sa mere mercierent 
ainsint grant joie i ot menee 
com celle fust resuscitee 
l endemein matin a grant joie 
tot droit a soissons la cite 
ou ell a son veu aquité 
car elle offri une chandelle 
devant l ymage a la pucelle 
en qui le fiz dieu descendi 
a la dame graces rendi 
qui sa sante li ot rendue 
toutes les gens qui l ont veue 
l aviserent et la quenurent 
et de toutes pars acorurent 
et nes et bouche li besoient 
ceulz qui eschever la soloient 
oie avés la verite 
comment de chartres la cite 
la mere dieu s apela dame 
qui d autres dames est la gemme 
cil qui le latin en traita 
dom johan le romans treit a 
en son livre dit et 
qu a voire sot ceste bosoigne 
avant et empres l aventure 
que g ei mise en ceste escriture 

autre miracle au livre lui 
qui concordant est a celui 
que je vos ai dit en romans 
un valet fu d entor seize anz 
ja son non ne vos soit celés 
estoit apelés 
cil com preuz et sage 
dun un paisant d un vilage 
s aloua a ses ovres feire 
le vilein fel de pute afeire 
qui ert vuis de bien et de grace 
un jor de feste seinte agace 
commanda au valet aler 
es chans le chaume arrasteller 
li vallez pris son rastel a 
es chans le chaume arastella 
si comme il li ert commandé 
dou vilein qui n avoit en de 
n en ses seinz point de reverance 
dusques a midi avoit en ce 
li valles toute jor ovré 
n avoit pas repos recovré 
lassez fu si vost repos querre 
si gita son rastel a terre 
dom longuement ot laboré 
n ot guieres einsint demoré 
qu il vit soudement nestre un feu 
ne sot don vint ne de quel leu 
mes le feu au rastel se prist 
d ou le rastel forment esprist 
quant cil voit son rastel espris 
dou feu durement est surpris 
car esbahiseur le surprent 
son rastel arrere reprent 
o la main le prist a esteindre 
qu ainsint cuidoit le feu esteindre 
en treiant sa main sus la flambe 
mes mentenant la main efflambe 
car le feu si pres le surprent 
que l ardeur a la mein se prent 
la douleur sent le rastel lesse 
et de crier en haut ne cesse 
au primier mot qui li eissi 
de la bouche cria einsi 
" haz dame de chartres marie 
douce pucelle aie aie 
aydiez moi dame de chartres 
ne me vaut oignement ne platres 
se ne m aidiez douce dame 
a vous commant mon cors et m ame " 
en criant si se dementoit 
com cil qui grant douleur sentoit 
de l ardeur qui la mein li art 
et vileins de chacune part 
qui le cri dou vallet oirent 
des chans et des villes saillirent 
au cri dou vallet tretuit corent 
entalentés qu il le secorent 
mes a noient se puet attendre 
en charbon torné et en cendre 
le rastel a la terre voient 
et la mein ardoir lor s esmoient 
et se seignent de la merveille 
chacun s esbahi et merveille 
li vales refu esbahi 
de la doulor s esvanoi 
ainsint com fust en paumaison 
perdi le sen et la reson 
et une pueur de l arsure 
eisi si grant a desmesure 
la vertu par meint jor perdirent 
meinz de ceuls qui la sentirent 
que par lonc tens mengier ne porent 
por la grant douleur qu a cuer orent 
li paisant qui au cri vindrent 
benoiet entre leur braz tindrent 
si l emportent en sa meson 
por lui firent meinte oraison 
cil de la ville en leur iglise 
et meinte chandelle i ont mise 
por lui a l autel nostre dame 
en toute la ville n ot ame 
qui por lui ne feist proiere 
en tel doleur en tel maniere 
fu li vallez dou semadi 
dusques il vint au mescredi 
icelui jor a l ajornee 
deus dames de grant renomee 
de grand biaute si com ge lui 
vit dedevant lui 
mes l une ert greigneur et plus bele 
requenut bien celle 
que c estoit la dame de grace 
et l autre si ert sainte agace 
qui la haute dame priet 
por lui et moult li soupliet 
et si disoit ' dame c est cist 
por qui ge vos pri qui ci gist 
que tel mal soeffre et tel tanpeste 
por ce qu il ovroit a ma feste 
dame qui estes piteable 
cil pechie dom se rent coupable 
li soit ce vos pri pardonnez 
et sainte dame li donnez 
se il vos plest par ma priere 
aide li donnés dame chiere 
et li envoiés garison 
aider li devés par reson 
en vous dame tant se fia 
qu au premier cri que il cria 
reclama la dame de chartres 
les enchartrez gitez des chartres 
les enfers dame visitez 
de ceste chartre le gitez " 
et la dame pleinne de grace 
si respondi a sainte esgace 
" le vallet por qui me priés 
tantost com se senti bleciez 
que doit qu a m iglise n ala 
a chartres ou vet qui mal a 
por garir de sa maladie 
illec doin aus enfers aie 
en ma mestre iglise 
me deust il avoir requise 
illec oi ge les pechieurs 
qui de leur pechies font clameurs " 
et sainte esgace respondi 
' ma douce dame ge vous di 
que a chartres vous requerra 
tantost com de son mal guerra " 
trestouz ces dis ot entendu 
le vallet si a respondu 
" dame seur toutes autres dames 
garir me poez ci amés 
s ou voulez de ma maladie 
et me poez donner aie 
valet " fet elle " voir as dit 
mais or va tost sanz contredit 
a chartres ou sui ennoree 
illec vieu ge estre aouree 
et par tens si de toi jorras 
qu aler seinement i porras 
dame " fet cil ' en vos me met 
g irei ce vous veu et promet 
a l ainsque ge onques porrei 
de l aler point ne demorrei " 
enpres ces dis s esvanoirent 
les dames et se departirent 
et leur boneicons lesserent 
au vallet et si le seignerent 
et cil tantost se senti sein 
et de sa pense et sa mein 
recut il ensemble sante 
de son veu fere entalenté 
un de ses voisins de sa rue 
qui ceste aventure ot seue 
et la chose qui li avint 
o toute sa charreste vint 
la ou cil en son lit gesoit 
qui la demore despleisoit 
et li a fet tele bonte 
qu en sa charreste l a monté 
et tout droit a chartres le porte 
de la cite passa la porte 
devant l iglise descendi 
enz entra et graces rendi 
a dieu et a sa douce mere 
qui de douleur aspre et amere 
par sa grant douceur le gita 
einsi de son veu s aquita 

qui veult conter ou rimoier 
ne doit pas son sen emploier 
a conter mensonges ne fables 
n est pas tel contes profitables 
mes en voire estoire treitier 
qui puet valleir et profitier 
doit len bien mettre poine et cure 
boen fet lere voire escripture 
bien doit estre chose amembree 
qui sus verite est fondee 
car de voire chouse conter 
puet len en pris et lous monter 
por ai esleu tel matire 
que ge voill treitier et escrire 
ou il n a riens fors verite 
par le tesmoign d antiquite 
cil qui fist en latin le livre 
dit qu o ses iaulz vit a delivre 
les miracles certeinement 
que dieu ovra apertement 
a l enneur de sa douce mere 
a cui il est et fiz et pere 
en chartres en sa mestre iglise 
puisqu elle fu dou feu esprise 
et arse et tornee en cendre 
si com empres porrois entendre 
cil qui ce mist en escriture 
vit les miracles et l arsure 
bien doit li homs estre creuz 
de ce qu o ses eaulz ot veuz 
cil qui le latin en escrit 
vit quantqu il mist en son escrit 
donques en fest il bien a croire 
que ce qu il dit est chouse voire 
par lonc tens a esté teu 
li livres qui n ert pas seu 
ne il n estoit pas en memoire 
car il ert enclous en l aumoire 
ou tresor de l iglise a chartres 
ou il a moult lestres et chartres 
previleges de seignories 
et livres de toutes clergies 
qui melz vallent qu argent ne qu or 
en une huche en ce tresor 
fu trové par quaiers li livres 
qu en prise plus que d or mil livres 
ne que richesces ne qu avoir 
trové fu ce devez savoir 
au tens a l esveque mahe 
a cui il a moult agreé 
que cest oevre fut commenciee 
et achevee et avanciee 
et dou latin en roumans mise 
et de la laie gent aprise 
qui le latin mie n entendent 
li loi par droit au clers s atendent 
qu i leur exposent l escriture 
qui leur est a entendre ocure 
por ce voil ge m entente mestre 
que ge leur expose la lestre 
et les miracles leur apreigne 
parfere me doint ceste ouvraigne 
cil dieu qui par mort ot victoire 
a sa loenge et a sa gloire 
et de sa mere glorieuse 
qui porta la fleur precieuse 
qui aporta le fruit de vie 
des deux requier force et aie 
qu il me doignent poair et sen 
de parfeire ceste oevre amen 
puisque dieux incarnacion 
prist por nostre redempcion 
puis celui tens en l an milieme 
et joint le nombre de vintiesme 
la voille de la nostre dame 
en septembre o grant diffame 
par la volente jhesu crist 
celle nuit si com truis escrist 
ou livre fet d autorite 
a chartres prist en la cite 
un feu qui ne fu pas a geus 
car trop fu grant et domageus 
la ville ardi dou feu esprise 
dom arse fu toute l iglise 
dom il fu merveilleus domage 
n i remest voste n autre estage 
tres et soulives confundi 
l ardeur dou feu le plon fundi 
trebuchierent murs et mesieres 
briserent cloches et verrieres 
tretout torna a decepline 
ou par arson ou par ruine 
moult fu grant douleur dou veoir 
telle iglise ardoir et cheoir 
la douce dame debonneire 
sauva dou feu son seintuaire 
qui autre seintuaire passe 
sa sainte chemise en la chasse 
fu en une crote portee 
qui delez l autel est fondee 
que li encien i fonderent 
qui sages et providenz erent 
la fu la sainte chasse mise 
ou est cele seinte chemise 
que la haute dame vestoit 
quant dedens son ventre estoit 
enclous le filz dieu jhesu crit 
et truis encor ou livre escrit 
par le tesmoign d antiquite 
qui tesmoigne por verite 
ainz meesmes l enfantement 
la dame ce seint vestement 
avoit vestu celui meismes 
si haut si precieus si seintimes 
quant le filz dieu enfanta 
domques di ge qu a l enfant a 
touchié celle seinte chemise 
croire le devez sans faintise 
que la chemise ce me semble 
toucha a l un et l autre ensemble 
donc c est arguement necessaire 
que c est le plus haut saintuaire 
qu en nul leu puise estre trovez 
par miracles est esprouvez 
par droit doit donc estre creu 
qu en terre a ce leu esleu 
la dame et que sus touz l ayme 
et dame de chartres se clayme 
quant ell i a tresor si chier 
donc je puis por voir afichier 
et prouver par droite raison 
que c est sa plus mestre maison 
et sa chambre plus deliteuse 
quant sa chemise precieuse 
i a mise la dame en garde 
ce leu par droit en honeur garde 
et la cite a honoree 
quant el s en tient dame clamee 
reperier voil a ma matire 
einsy com m avés oi dire 
fu l iglise arse et esbrasee 
or convint qu el fust amendee 
ou failloit moult grant coustement 
qu il convint dusqu au fondement 
tretout abatre et depecier 
et oevre noveille drecier 
et l eglise fere nouvelle 
quar einsi le voust la pucelle 
qui dou leu a la seignorie 
et nuit et jor i est servie 
par celui feu dom nos lisons 
perdirent muebles et mesons 
cil de la ville clerc et lei 
si comme en l escrit trové l ei 
et leur avoirs et leur richesces 
dom leur cuers furent en detresces 
moult se doulurent de leur pertes 
mes ne fu pas douleur a certes 
envers la douleur de l iglise 
qui si ert destruite et maumise 
celui domage tant pleignoient 
que leur domages oblioient 
nul son domage ne reproche 
car grant doulour au cuer leur toche 
de leur iglise qui ert arse 
quant ne virent la sainte chasse 
lors par fuerent il esperdu 
plus que de quantqu orent perdu 
dou leur ne de leur mancion 
l arson et la destrucion 
pristrent a regreter et plaindre 
de l iglise dom estoit graindre 
domages que de leur avoirs 
il n est mie sens ne savoirs 
d estre trop dolent pour avoir 
qu en puet recovrer et ravoir 
mes d iglise et de saintuaire 
dom la perte doit moult desplaire 
car perte de tele maniere 
n est pas a recouvrer ligiere 
car celle perte fort plaignoient 
et cler et lai et si disoient 
" ha dieux ceste desconvenue 
est par nos peschies avenue 
quant la haute virge real 
sa mestre sale especial 
a perdue par nous pechiez 
dom nous estions entechiez 
conquis avons par nous meffez 
que li sainz vessiaus est deffez 
ou le haut seintuaire estoit 
qui desconfortez confortoit 
c ert la gloire et la dignite 
et l enneur de nostre cite 
la lumiere et le miroer 
de chartres et dou terroer 
et de toute la region 
coment si troublés vivrion 
certez se sages estien 
james a pais ne vivrien 
quant le vessel si precieus 
si vaillant et si glorieus 
si noble pierre precieuse 
qui de sa presence joieuse 
nostre cite enluminoit 
et en sa virtu la tenoit 
puisqu avon perdu tel tresor 
qui valoit plus qu argent ne qu or 
james n iert ne leus ne mestier 
que nous refassien le moutier 
puisque est periz le saintuaire 
ne nous porroit soair ne plaire 
aussi ce n est mie resons 
que nous refacien nous maysons 
mais en releisson la cite 
qui a perdu sa dignite 
et l enneur et la seignorie 
par quoi el estoit embellie " 
ainsint fesoient leur compleinte 
qui prochienement fu esteinte 
car dieu leur donna adjutoire 
c un legat de par l apostoire 
sages clers et de grant renon 
qui mestre meilleur avoit non 
si comme le livre le nomme 
et si ert cardinal de romme 
ert a chartres presentement 
et le feu et l esbrasement 
o ses propres ialz ot veu 
dom il estoit plus esmeu 
a mestre conseil en l afeire 
comme de l iglise refeire 
l esveque et les clers a semons 
preschement a feit et sermons 
et meinte parole retreite 
comment l iglise fust refeite 
et dist " biaus seigneurs par venchance 
de dieu est ceste 
avenue moult aspre et dure 
iceste grant mesaventure 
est par vous pichiez avenue 
quant votre iglise avez perdue 
en jeunes et en oroisons 
devon estre qu or est sesons 
que nos soion en penitance 
c est une chose qui avance 
a commencier toute oevre humeine 
et a perfection la meine 
prion dieu et sa chiere mere 
que la leur sainte aie apere 
que puisse estre 
l iglise qui est domagiee 
bien veez la necessite 
ne convient treire autorite 
ne vos longuement sermonner 
boene essample devez donner 
au lais de commencier ceste oevre 
bon loier atant qui bien oevre 
en tel oevre redefier 
convient les borses deslier 
et voidier poches et sacons 
por loer ovriers et macons 
qui bien et tout ovrer 
por ceste perte recovrer 
nus ne s en doit arriere treire 
ainz doit chacun por cest afeire 
abandonner et mueble et rente 
et argent et vessellemente 
por achever ceste besoigne 
tretoute abandonner besoigne " 
quant li legat ot sarmonné 
lors furent tuit abandonné 
et li evesques et li chanoine 
sans alonge querre n aloigne 
eidier i efforcieement 
et s otroierent bonnement 
que il mestroient volentiers 
dusqu a trois ans tretous entiers 
de leur rentes bien grant parties 
mesqu i retenissent leur vies 
a ce tretuit se consentirent 
et si com promistrent le firent 
empres cel establissement 
ne demora pas longuement 
qu a un jor de sollempnite 
tout le pueple de la cite 
fist assembler mestre meilleurs 
en la place non pas ailleurs 
ou l iglise avoit esté 
moult les a bien amonesté 
comme clerc bien fondé en lestre 
de bien et de largement mestre 
de leur biens et de leur chatex 
a fere un monstier que ja tex 
ne puisse estre trové ou monde 
si que la vierge pure et monde 
soit illec dignement servie 
quant dou leu cleime seignorie 
il est bien et droit et reson 
qu en li face riche meson 
quant la gent enssemble ert toute 
la sainte chasse de la croute 
fut hors mise et aportee 
la ou dou pueple ert l asemblee 
li evesques et le deien 
l un premier l autre darrien 
en leur cous en haut la portoient 
grant devocion i avoient 
quant celle seinte chasse virent 
cleir et lei se il s esjoirent 
ce ne fet pas a demander 
len ne leur seust commander 
chose qui ja fust contredite 
ne porroit pas estre descrite 
la grant joie que tretuit firent 
a dieu grez et graces rendirent 
et a la glorieuse dame 
qui leur avoit sauvé la gemme 
et la gloire de leur cite 
le mireour de verite 
et le haut tresor precieus 
qui les a fez liez et joieus 
tout a terre s agenoillerent 
de joie et pitie plorerent 
et loerent o vois joieuse 
dieu et sa mere glorieuse 
qui la seinte chasse ennoree 
avoient dou feu delivree 
lors pristrent trestuit a promestre 
dou leur agent donner et mestre 
en feire riche iglise et noble 
clers et borjois et rente et mueble 
abandonerent en aie 
chascun selonc sa menantie 
a trespasser ne refet pas 
n il n est pas droit que j ou trepas 
un miracle qui autres passe 
qui avint quant la sainte chasse 
fu portee aval en la crote 
que l iglise ert esprise tote 
n avoit leu qui ne fust espris 
de feu si furent si surpris 
cil qui la chasse aval porterent 
que l uis de fer sus aus fermerent 
car il ne arrere 
retorner en nulle maniere 
deux jors ou trais la aval furent 
c onques n i mengerent ne burent 
car la dame les soustenoit 
dom leur sostenance venoit 
et li haut rois de majeste 
qui sauva par sa poeste 
trois jors entiers de la semaine 
jonas ou ventre de la balaine 
les trois enfans de la forneise 
c onques n i sentirent meseise 
noe en l arche et sa meinaiee 
qu ou deluge ne fu naiee 
et daniel o les lions 
icil dieu que glorifions 
et bien devon glorefier 
qui se lessa crucifier 
por nous pechiez par sa franchise 
cels qui avoient fet servise 
a sa mere sauva de mort 
que ne furent grevé ne mort 
a l eissue ne a l entree 
ne de chaleur ne de fumee 
ne de jeuner la aval 
n orent il onc ne mort ne mal 
si cuidoit len certenement 
que il fussent mort a torment 
et a martire et douleur 
ou de fumee ou de chaleur 
ou d estre trop aval tenus 
mes onques ne fu grevé nus 
car la dame et son chier fil 
les garderent de tot peril 
de l uis de fer n obli ge mie 
c onques n y maumist huisserie 
tres ardans cheoient d amont 
quarriaus et pierres en un mont 
sus l uis de la crote chairent 
mes onques riens ne li meffirent 
onques por riens qui cheu fust 
por fes de pierre ne de fust 
ne fu ne 
ne de plon boillant 
qui fondoit desus a granz goutez 
fermeures ne furent routes 
ne gon cassé ne vertevelle 
car tot est en la garde a celle 
qui toz pecheeurs sauve et garde 
que seint johan prist en sa garde 
si com est ci devant treitié 
liez et joieus sein et heitié 
cil qui estoient de par de 
que nostre dame avoit gardé 
dedens la crote et soutenu 
furent entre la gent venu 
et durement se merveillerent 
cil qui les virent qui cuiderent 
qu il fussent mort sans nulle dote 
quant il essirent de la crote 
cels que dieux avoit visité 
se il fussent resuscité 
il ni eust pas greigneur joie 
chacun de pitie en 
nus ne se tenist de plorer 
dieux et nostre dame a orer 
en pristrent et a gracier 
et dou miracle a mercier 
qu avoient a leur ialz veu 
qui ne doit pas estre teu 
empres le deul et la tristeice 
revint le pueple en grant leesse 
et quant furent lie et joieus 
lors furent forment curieus 
refeire l iglise arrieres 
mes quant les murs et les mesieres 
et le pie qui la soustenoit 
furent cheu il convenoit 
qu ne fu pas rapareilliee 
mes tout de noef edefiee 
a commencier l oevre se pristrent 
et quantqu il fu mestier i quistrent 
chars firent charpenter et feire 
por les pierres porter et treire 
qu il en ert bosoing et mestiers 
li meneterex de mestiers 
de treire au chars si s esmovoient 
tretoz les jors et si treioient 
tuit de bon gre et volentiers 
len quist macons et charpentiers 
por ouvrer de pierre et de fust 
mes ja riens soffisant ne fust 
n aide que li lei feissent 
se dusqu a trois ans n i meissent 
l evesque et li clers en aie 
de leur rentes une partie 
bien largement bien convenant 
si com ge vos ai dit devant 
quant ces trois ans furent passez 
ne porent pas paier assez 
li mestre de l oevre aus ouvriers 
car ja faillaient les deniers 
si qu il n avoient que despendre 
n il ne savoient mes ou prendre 
deniers ne ce qu il despendoient 
dom moult desconfortés estoient 
uns ne sai qui lors s escria 
ge ne sai s il 
' ne soiez pas d ouvrer lenniers 
einz faudront borses que deniers 
de dieu sera tost avanciee 
cest oevre qui est commenciee " 
ne sai que plus die sans doute 
humaine aide y failli toute 
de par dieu convint que venist 
aide qui le soustenist 
la haute dame glorieuse 
qui voloit avoir merveilleuse 
iglise et haute et longue et lee 
si que sa per ne fust trovee 
son douz fils pria doucement 
que miracles apertement 
en son iglise a chartres feist 
que touz li puesples le veist 
si que de toutes pars venissent 
gens qui offerendes tant feissent 
que achevee fust s iglise 
qui estoit a feire emprise 
li rois des rois li touspoissans 
fu a sa mere obeissans 
doucement oi ses prieres 
miracles de meintes manieres 
fist por sa mere apertement 
mes un en fist premierement 
tel ne fu oi ne veu 
qui ne doit pas estre teu 
car les autres passe et seurmonte 
si com vos orrois en mon conte 
ou perche estoit en un vilage 
uns enfans de petit aage 
parliers et enjoez estoit 
si com l aage l aportoit 
ce que voyeit ne savoit taire 
ce poeit a pluseur despleire 
un jor par aventure avint 
qu en l outel ou l enfant ert vint 
un chevallier fel et cruels 
et sur tous autres hainels 
en l outel ot une pucelle 
fille au seigneur plesant et belle 
que le chevalier apela 
et a conseil a le parla 
puis l acola et la besa 
ne a celle pas n en pesa 
li enfant tout ce regarda 
dom nul d aus dels ne se garda 
de l enfant ne se pristrent garde 
la pucelle qui fu coarde 
et com une fame cremeteuse 
ne fu pas liee ne joieuse 
quant elle se fu aperceue 
que li enfant l avoit veue 
car a jangleeur le savoit 
et por ce grant poor avoit 
ne le dist a son pere 
et que sa folie compere 
ces deus choses moult redotoit 
son pere qui cruel estoit 
et l enfant qui ert jangleeur 
bien sot suens en ert le peeur 
se son pere le sot savoir 
lors dist au chevalier a voir 
' cist fes ne sera pas teu 
car cil mau gars nos a veu 
qui est janglieres mesdisans " 
le chevalier vet atisans 
par ses dis a folie feire 
o ce qu i n ert mie deboneire 
et dist ' a las je sui honnie 
si mon pere set ma folie 
bien sei que cil gars li dira 
et mon pere me honnira 
quant la parole aura oie " 
li chevalier li dist ' amie 
teisiez bon conseil i metrai 
de cest euvre m entremetrai " 
li chevaliers plein de malice 
li enfant qui esteit geune et nice 
trest loing de gent a une part 
com cil qui ert plein de mal art 
tant le decut le fel pervers 
que il le fist couchier envers 
et li dist que les ialz cloist 
et cil dou tout li obeist 
qui de mal ne se gardoit mie 
puis li fist le fel tel boidie 
la bouche ouvrir la langue treire 
come traitre deputaire 
si li trencha par felonnie 
de la langue une grant partie 
que james parler ne peust 
si de dieu vertu n i eust 
a dieu pleiseit ceste aventure 
ainsint comme dist l escriture 
de l avougle nés sans veue 
que la de fust veue 
la parole ot einsint perdue 
li enfent et la langue mue 
et quant ensi fu 
tout droit a chartres s en foi 
la demora de corrouz plein 
et huis en huis querant son pein 
comme povre et comme orphelin 
de lange et chemise de lin 
n ert vestus se povrement non 
ne ne poeit dire son nom 
ne comment li ert avenu 
mes de sa langue ot retenu 
la partie qui fu trenchiee 
qu il moult avoit bien estoiee 
a cels la monstreit en espiart 
qui demandoient dom il iart 
et comment il estoit muet 
de chartres ne se remuet 
ains demorait nuit et jor 
a tous jorz i ot fet sejor 
puisque dou perche fu meu 
de touz estoit ja queneu 
clers et borjois le quenoissoient 
qui moult volentiers volsissoient 
toute s aventure savoir 
mes n en poet dire le voir 
enpres la pasque au tiers jor 
l enfant n i fit plus de sejor 
qu a l iglise orer n alast 
ja soit ce que pas ne parlast 
devant l autel s agenoilla 
de lermes sa face moilla 
dou cuer avoit contriction 
et en orer devocion 
le boen pense au cuer pleisoit 
mes la langue si se tesoit 
la douce dame de pitie 
li demostra grant amitie 
car la parole li rendi 
l enfant endeus les meins tendi 
la bouche ouvri a dieu loer 
et a sa mere saluer 
et parla en telle maniere 
qu il n avoit la langue entiere 
ce fut oeuvre contre nature 
et vertu c est verite pure 
qu i parla ausint droitement 
com s eut entier son estrument 
moult i ot de gent qui le virent 
et parler droitement l oirent 
pelerin et gent de la vile 
qui bien sorent que n ert pas guille 
car entr aus l avoient veu 
par lonc tens et bien queneu 
quant ce miracle fut seus 
le pueple fu touz esmeus 
de la cite tuit acorurent 
et tuit cil qui l enfant conurent 
de joie et de pitie plorerent 
la douce dame mercierent 
por qui dieu en l enfant ovra 
que sa parole recovra 
entour l enfant ot moult grant presse 
chacun le porsuit et empresse 
len le prist et en haut leva 
por la presse qui le greva 
si fu porté dehors le cuer 
et mis sus un degre despuer 
ne sei de chesne ou de pin 
pres de la chasse seint lebin 
les le tronc ou len met a l euvre 
oés com damedex bien oeuvre 
l enfant a l euvre en haut cria 
les gens a offrir envia 
et tuit cil qui crier l oirent 
plus en offrirent 
ainsi fu l enfant une piece 
que il li failleit une piece 
de la langue et parleit bien droit 
contre reison et contre droit 
le jor de pentecoste empres 
qui de la paque est assez pres 
la douce dame debonneire 
qui voloit la chose parfeire 
crut le miracle et eclardi 
qu elle avoit fet le mardi 
d empres la paque en cel enfant 
si com oi avez devant 
et en celle meismes iglise 
voians tuit cil qui au servise 
estoient cel jor assemblé 
fist le miracle estre doublé 
a icel jor et a celle eure 
que li seinz esperis desore 
ses doze apostres envoia 
li haus peres qui nos cria 
en langues de feu embrasees 
et leur langues renouvelees 
fist parler en noveax langages 
por aler en terres sauvages 
preescher son non et sa gloire 
en la semblence et en memoire 
dou fet que fist a ses apostres 
li haus rois touspoissans qui nostres 
criator est et nostre pere 
fist par l essaucement sa mere 
que la langue a l effant trenchiee 
en celui jor rentheringnee 
fu de char novelle et entiere 
en tel point et telle maniere 
com elle avoit onques esté 
ce fit le roy de majeste 
por se qu en la foi plus fors saient 
cil qui en ses grans vertux craient 
et li autre tuit par contraire 
qui ne voailent prisier ne craire 
dieu ne miracle qu il voiaient 
honte et confusion en aient 
si com sont juif et erege 
qui en faucete ont leur siege 
dieu ne ne sa poissance 
si morrunt en leur mescreance 
a l enfant dom vos ei conté 
fist chacun servise et bonte 
en l enneur dieu l ennora 
a chartres dou tout demora 
ou il ot aquis grant renon 
en livre ne truis pas son non 
mes j oi dire a tel qui l ot 
veu qu il avoit non guillot 
a tous reconta s aventure 
si comme el est en escripture 
puisque cest fet fu avenu 
miracles sovent et menu 
fist la haute dame en s iglise 
si com li livres le devise 
les sors oir les mux parler 
les orz voair les tors aler 
fist la dame par sa bonte 
et fist de meinte enfermete 
les enfers voianz tous guerir 
s iglise voloit seignorir 
ainsi la dame seignorie 
car a tous ceuls donnoit aie 
qui la requeroient a chartres 
et li prisonnier qui es chartres 
estoient lié et enclous 
derompaient et fers et clous 
quant la haute dame apeloient 
a s iglise a chartres portaient 
chaennes de fer depecees 
enniaus rompus brisees 
s es offraient por aprison 
qu eschapé erent de prison 
des miracles la renommee 
par le pais par la contree 
fut de meintenant espandue 
et par loingtiens leus seue 
lors vindrent gens de totes pars 
qui en charrestes et en chars 
grans dons a l iglise aportaient 
qui a l euvre mestier avoient 
froment aportoient li un 
li autre aveine orge et li un 
fer et plon estret de minieres 
et metal de toutes manieres 
li autre vins blans et vermaus 
li autre enneaus d or et fermaus 
d autre part revenoient gent 
qui offroient joieaus d argent 
hennas coupes vessellemente 
et len metoit tretout en vente 
de tout ce trait len a deniers 
qu i departoient aus ouvriers 
dom il avoient grant plente 
et ovroient de volente 
car il avoient bonne poie 
dieu lor avoit ouvert la voie 
ou il estoient avoié 
et chascun jor estoient poié 
tant y venoit de pelerins 
et par voies et par chemins 
que c estoit une grand merveille 
chacune nuit fesoient veille 
et en avoit tant en l iglise 
qu il n i poaient en nulle guise 
eins convenoit qu il en geust 
et au souper se repeust 
ou cloistre la greigneur partie 
chacune place ert toute emplie 
de pelerins de pelerines 
si que li clerc qui a matines 
de nuit a l iglise venoient 
entrer ou cloitre ne poaient 
de tot entor la region 
venoient a procession 
les provoires parroissiaux 
et amenoient grans tropeaux 
o eus de leur parrossiens 
genvres ensemble et anciens 
de nuiz a chartres demoraient 
ou cloistre et ou monstier veillaient 
tretuit li clerc et li provoire 
en l enneur dieu et en memoire 
de la haute dame ennoree 
chantoient o vois eslevee 
loanges de dieu enterignes 
antiennes et psalmes et hymgnes 
mes sus tot ce que vos dion 
acraissoit leur devocion 
et les fesoit plus fors creanz 
que tote jor leur ialz 
miracles espers avenoient 
que devant els sovent 
que dieu por sa mere essaucier 
et por s iglise avancier 
fesoit li rois qui vit et regne 
et sans fin durera son reigne 

encore ne me voill pas teire 
de raconter et de retreire 
les autres oevres merveillables 
que dieu li peres esperitables 
li rois poissans li glorieus 
fist a chartres et en meint leus 
por sa douce mere essaucier 
et por sa besoigne avancier 
de s iglise de chartres feire 
yglise de si haut affeire 
ne fust ja feite si briement 
si bien si biau si noblement 
se l oevre qui ert commenciee 
ne fust de par dieu avanciee 
ja ne fust feite n achevee 
se dex par vertu demontree 
n i meist cure il meissmes 
par ses haus miracles seintismes 
dom ou livre trové en ai 
qui avint cel tens a prunai 
a un leu qui est en chartain 
n est de chartres gueires lointain 
en icelle novellete 
que miracles orent esté 
en l iglise de chartres veu 
icil que j ai amenteu 
avint par la vertu devine 
qu a prunei ert une mechine 
qui ert asses genvre d aage 
si ert ja par mariage 
o un home par compaignie 
esprise estoit de maladie 
qui la tenoit et soir et mein 
si que ne de pie ni de mein 
ne poeit feire nul office 
de pies de talon ne d espice 
ne poeit aler ne venir 
au meins riens prendre ne tenir 
c ert maladie merveilleuse 
et trop vileinne et trop greveuse 
un an et plus avoit esté 
en celle grieve enfermete 
povre ert si ne poeit soffire 
a querre aide ne medicine 
car au mires forment ennuie 
quant len les requiert o mein vuie 
qu il entendent toz jors a prendre 
et el ne lor avoit que tendre 
ne qu envoier ne que donner 
a ce ne poet foisonner 
au lit ot geu longuement 
en langueur et en grant torment 
tantc un an et plus fu passé 
tuit si membre furent quassé 
de feire si longue gesine 
trouver ne poeit medicine 
en home ne conseil n aie 
de guerir de sa maladie 
lors ot en son cuer remenbrance 
que son espoir et sa fiance 
metroit en la haute raine 
qui touz les enfers medicine 
qui apellent de cuer verai 
qui de toz rois porta le roi 
qui est pucelle pure et monde 
celle pria puisque le monde 
l avoit despite et enhaie 
que elle ne l oubliast mie 
einz regardast s umble boiasse 
qui tant estoit dolente et lasse 
esgaree et desconseilliee 
de grieve enfermete liee 
que por le son chier filz priast 
que de ce mal la desliast 
ou a la mort tost la livrast 
quant el ot fete sa priere 
la dame s umble 
qui avoit en le s esperance 
ne mist mie en oubliance 
la glorieuse dame chiere 
son pleint recut o liee chiere 
car une nuit einsint avint 
qu au let a la mescine vint 
la dame qui de grace est pleinne 
li dist ' si tu viauz estre seinne 
ge te voill dire et enorter 
qu a chartres te faces porter 
a m iglise sans demorance 
car se tu as ferme creance 
illeques recevras sancte 
don ton cuer est entalenté " 
la meschine moult s esjoi 
quant la seinte promesse oi 
quant il fu jor si apela 
son mari et li revela 
la chouse qui ert avenue 
com la haute dame ot veue 
qui li dist que seine seroit 
se a chartres la requeroit 
quant si sires oi la novelle 
moult la tint a bone et belle 
et moult li sit et moult li plot 
si procura plus tout qu i pot 
por la sante de s espousee 
qu elle fust a chartres portee 
ce fut un jor de samadi 
que la fame don ge vos di 
vint a chartres quant fu venue 
lez l iglise fu descendue 
cil qui l amenerent la pristrent 
entre leur bras et si la mistrent 
droit devant l autel notre dame 
illec se jut la povre fame 
et fist sa supplicacion 
o foi et o devocion 
requist la dame glorieuse 
qu el la feist liee et joieuse 
et le et tretoz ses amis 
de ce qu el li avoit promis 
la haute dame piteable 
sa promesse fist bien estable 
car la fame en sante remist 
einsi com elle li promist 
toz lez membres li fist si seins 
qu el s eida des piez et des meins 
seur ses piez s estut toute droite 
ne fu ne corbe ne contreite 
des meins fu garie et seine 
que por feire toute oevre humeine 
toute l enfermete cessa 
et la fame dou tout lessa 
si que nul signe n i remeint 
d enfermete ce virent meint 
cil meissmes qui fist le livre 
la vit dou mal toute delivre 
ce dit et que a le palla 
et sot coment la chouse ala 
et en aprist tretout le voir 
par cels qui le durent savoir 
par la fame premierement 
et par ses voisins ensement 
qui a chartres l avoient menee 
toute la verite provee 
en enquist bien deligeament 
et sot le voir certeinement 
si com devant oi l avés 
la haute dame ce savez 
sans se mouvoir de sa maison 
eust bien donné garison 
a la fame s elle vossist 
mes einsint li plot et li sist 
a chartres venist sante querre 
si que pres et loing par la terre 
fust le miracle espert seu 
et que l aport en fust creu 
car tous cil qui sorent et virent 
le miracle plus s enhatirent 
a porter quantque ert mestier 
a fere l oevre et le monstier 
par ce miracle et par autex 
furent fez pillers et autex 
fundemens vostes et mesieres 
et oevres de meintes manieres 
et toute l iglise achevee 
dom la virge est dame nommee 
la fame fu joieuse et liee 
quant se senti seine et hetiee 
car la sante l ala hatant 
seur ses deus piez fu en estant 
au ciel en haut ses meins tendi 
a dieu grez et graces rendi 
et a sa mere glorieuse 
par cui el ert seine et joieuse 
tuit cil qui ce miracle virent 
de la merveille s esbahirent 
et tretuit de joie plorerent 
et dieu et sa mere loerent 
de leur grace et de leur aie 
la fame quant el fu garie 
a chartres plus ne sejorna 
en son pais s en retorna 
loant dieu le haut roi celestre 
et la virge dom il voult nestre 
la haute raine ennoree 
qui bien s ert vers cele aquitee 
de ce que li avoit promis 
si com g ei en mon livre mis 

ou livre lui ce m a semblé 
un fet qui avint a chamble 
une vile qui est l esvesque 
james ne cuit que nus hom vesque 
qui nul miracle plus biau voie 
et por ce veu ge que len l oie 
car il fet moult bien a creire 
si n ou voil pas celer ne tere 
car bien doit estre en remembrance 
sans fere longue deleiance 
le vos raconterai briement 
en icel tens communement 
qu a chartres la vertu devine 
qui la vierge essaucier aime 
fesoit ces miracles seintismes 
avint ce miracle meismes 
que vous orrés conter et dire 
a chamble dom l esvesque est sire 
une fame ot en celle ville 
qui avoit une soe fille 
petit enfant qui alestoit 
et en bercuel gesant estoit 
de cele fame avint einsi 
que hors de sa meson essi 
por aler en un sien afere 
qu el alloit ou avoit a fere 
si ne cuida guieres tarder 
son anfant lessa a garder 
a une garce genvre et nice 
qu il n i avoit autre norrice 
l anfant ou bers breist et cria 
a la garce moult ennoia 
quant el oi crier et breire 
que ne la poet fere teire 
n el ne la poet apaier 
ne por huer ne por bercier 
lors regarda la garce a terre 
si vit une piece d un veirre 
qui avoit esté despecié 
quant l anfant ot asses bercié 
qui avoit crié moult grant piece 
et uncore criot la piece 
dou veirre ala la garce prendre 
l anfant y voloit feire entendre 
por lui soulacier et deduire 
quant le voirre verroit reluire 
si que de breire se tardast 
quant le voirre cler regardast 
plus cuidoit l anfant soulacier 
par le voirre que par bercier 
si que par le voirre lessast 
son pleur et de breire cessast 
la garce einsint le voirre prist 
a l enfant en la mein le mist 
l enfant tint le voirre en sa mein 
ainsint con ce fust char ou pein 
mist le voirre dedens sa bouche 
com enfant qui cele part touche 
quantqu il tient par 
ainsint li enfes par anfance 
le voirre en sa boiche bouta 
et mein et voirre tretout a 
l enfant mis en sa bouche ensemble 
le voirre qui glace resemble 
et esclingdant souef et plein 
li escoulourja de la mein 
si li coula en la gorgete 
qui ert estrete et petiteste 
la gorge ert petite et estreite 
l enfanconneite en fu destreite 
formant et plus la molesta 
quant le voirre s i aresta 
estoupés fu si esperiz 
comme se l enfant fust periz 
il n en issoit ne fun n aleine 
ne ne se mouvoit ners ne voine 
les elz ot clous la bouche mue 
et la couleur dou vis perdue 
bien paroit au signe de hors 
qu i n avoit point de vie ou cors 
la garce qui la dut garder 
commenca ce a esgarder 
a la bouche li prist a corre 
qu aider li cuidoit et secorre 
quant aidier li ot failli 
de paour toute tressailli 
que commenca grant duel a feire 
a plorer a crier a breire 
si haut que li voisin l oirent 
qui au cri effraé 
et corrurent a la criee 
et la mere toute effraee 
cui de poor tremblent li membre 
quant de sa fille se remenbre 
que lessie ot comme musarde 
a la nice garce en garde 
y acorut hativement 
plorant et criant hautement 
' dame de chartres mon enfant 
qu en meson lessie vos comant 
virge pucelle pure et neite 
a vos comman ge ma fillete 
douce dame sainte marie " 
einsint dolente einsi marrie 
entra la fame en son ostel 
ou berz trova son enfant tel 
comme par devant vos devis 
sanc ne couleur n avoit ou vis 
riens ne sentoit ne n alenoit 
la boche et les iauz clos tenoit 
comme chose qui est perie 
et la mere qui breit et crie 
et ses cheveux ront et descire 
son vis esgratine et empire 
a sa fille entre ses bras prise 
et aqueult sa voie a l iglise 
de chartres celle o l esperance 
o la foi et o la creance 
qu el avoit devant conceue 
quant par le fu amenteue 
la dame de chartres sentisme 
o celle fiance meisme 
qu el avoit en la haute dame 
s esmust de sa meson la fame 
vers chartres ou son ot mis 
mes ses voisins et ses amis 
entor le s asemblent et vienent 
et par paroles la detienent 
et la blasment et la chatient 
et par chatiement li dient 
' ou veulz aler folle chaitive 
bien voiz ta fille n est pas vive 
autre conseill n i a mestier 
fete la au motier 
et enpres la messe enterrer 
ne te vaudroit rien ton errer 
croi nous et si ne t esmue pas 
car tu gasteroies tes pas 
fei a ton enfant sepulture 
et soeffre en pes cest aventure " 
celle desdist quantqu il li dient 
et dist que por neient la prient 
car riens ne vaut l en prier 
tout meintenant sans deleier 
s est vers chartres acheminee 
criant comme desesperee 
' dame de chartres debonaire 
desus vos met tout mon afeire 
dame a mon cri entendés 
et ma fillete me rendés " 
la fame einsint son duel menoit 
et toz jors son chemin tenoit 
entalentee en son corage 
de fere son pelerinage 
si comme el erroit si avint 
que son enfant qu en ses bras tint 
qui a verite estoit mort 
gita parmi la boche un gort 
de sanc qui dou cors li eissi 
et puis li segont autresi 
qui fu plus fort que li primiers 
car li gors de sanc darreniers 
lanca hors la piece de voirre 
de la gorge a l enfant a terre 
la mere vit son anfant vivre 
quant il dou voirre fu delivre 
et la bouche et les eulz ovrir 
et le vis de couleur covrir 
s elle ot joie nus n ou demant 
la mere dieu vet reclamant 
' dame de chartres ennoree 
dame vos soiés aouree 
qui m avés telle bonte feite 
que rendu m avés ma filleite 
qu avoie par pechie perdue 
a chartres vois ou sui meue 
mon enfant vos presentarei 
et illuec vos aourerei 
et rendre graces et servise " 
la voie qu el avoit enprise 
o plor o douleur o tristesce 
parfist o joie et o leesce 
a son enfant se deporta 
la piece dou voire porta 
o sei a chartres a l iglise 
sur l autel a s offrande mise 
a nostre dame son enfant 
presenta hetié et vivant 
qui sanz vie ot esté grant piece 
et dou voirre monstra la piece 
a pluseurs qui n ert pas petite 
si com la verte truis escrite 
par celui qui escrit cest conte 
qui ou latin dou livre conte 
qu il vit la fame et l enfant sein 
et le voirre tint en sa mein 
je ne conte chouse d auvoirre 
car il dist c oncore est li voirre 
en l iglise a chartres gardé 
que cest miracle de par de 
soit meulz remenbré et seu 
et de ceus qui l orrunt creu 
foi est haute chouse et nobile 
si com tesmoigne l esvangile 
foi hautement esploite et oevre 
si com il apert en cest oevre 
car foi en celle fame ovra 
par sa foi l enfant recovra 
quant nostre dame ot merciee 
et de son veu fu aquitee 
a chamble s en retorna liee 
o sa fille seine et hetiee 

ge ne voill mie me recreire 
des miracles qui font a creire 
que ge la verite n en die 
que dieu fit por sa chiere amie 
la douce mere glorieuse 
ge ne travail pas en oesuese 
se ge faz chouse qui apere 
a l enneur de dieu et de sa mere 
quant il m en ont le sen presté 
drois est que je soie apresté 
a leur seintes oevres descrire 
quant d ouvrer me donnent matire 
bien voil que il m i truissent prest 
en ce tens avint a seint prest 
aventure d autre maniere 
c une fame qui ert teissiere 
en cele vile que g ei dite 
avoit une fille petite 
quant la mere en son ovroer 
teissoit l enfant s ala joer 
si comme a coutume l avoit 
ne la mere mot ne savoit 
qui entendoit sa teille a teistre 
n avoit pas veu sa fille eistre 
de sa meson dom ert eissue 
la garce fu enmy la rue 
par la ville s ala joant 
entor l eive ala rouant 
d uns fousses grant et parfons 
estoit plein d amont dusqu an fons 
l enfantet ou fousse chai 
dom a sa mere meschai 
car sa filleite fu neiee 
ne ceste aventure naiee 
ne poet pas n estre teue 
car une fame de la rue 
delez la fousse tint sa voie 
se pres qu il estut qu elle voie 
l aventure et aperceive 
l enfant vit enfondree en l eive 
qui n en paroit forsque seul tant 
la robe qui aloit flotant 
la fame fu enpoentee 
comme fame s est escriee 
qui est toz jors de crier preste 
grant noise fist et grand moleste 
ses voisines huche et escrie 
et tous ses voisins que aie 
et secors li vienent tout feire 
a un enfant de l eive treire 
qu a trové ou fousse cheu 
tuit li voisin sunt esmeu 
et corent au cri tuit a orne 
neis la mere triste et morne 
pale esbahie et esperdue 
i est o les autres courue 
et ja pensoit en son courage 
son grant ennui son grant dommage 
criant aloit o vois hauteine 
' dame de chartres souvereine 
qui les besoigneus regardez 
dame ma fille me gardez 
virge pucelle neste et pure 
ma fille met en vostre cure 
dame de chartres entendez 
mon cri mon enfant me rendez " 
einsint crieit por sa fillete 
qui de l eive estoit ja treite 
tele comme chouse naiee 
tant avoit de l eive engorgiee 
esteinz estoient ses esperis 
et l alennissement peris 
qu el n espiroit ne n alenoit 
la boche et les eulz clos tenoit 
pale ot le vis et sans coulor 
la mere qui ert en doulour 
et toutes voies avoit fiance 
en nostre dame et esperance 
por ce que l avoit appellee 
et sa fille a le commandee 
en ses bras sa fille a seisie 
a la dame en qui el se fie 
a chartres acoilli sa voie 
tretout son vignez la convoie 
vers chartres li font compaignie 
et si ne cuidoient il mie 
que sa fille mes recovrast 
se dex par virtu n i ovrast 
la mere triste et irascue 
plorant a chartres est venue 
son deul feisant entre en l iglise 
sa fille a devant l autel mise 
qui en verite ert sans vie 
la haute dame en plorant prie 
que sa fille vive li rende 
la douce dame glorieuse 
la mere qui ert angoisseuse 
regarda piteiablement 
et oi debonneirement 
son pleint son plor et ses prieres 
qu il avint ne demora guieres 
que li enfes qui estoit mort 
mist hors par la bouche a grant gort 
l eive qui ert ou corps entree 
dom el avoit pris tel ventree 
qu a pou le ventre ne creva 
mes par miracle s esseva 
que l eive s en eissi tretoute 
si qu ou ventre n en remest goute 
dex la fame einssi regarda 
qui guieres enpres ne tarda 
qu a sa fille la pucellete 
furent ouverz eulx et boucheite 
car li esperiz repera 
qui tout ses menbres espira 
la mere fut 
qui devant estoit courrouciee 
quant sa fille revint en vie 
a ma dame seinte marie 
dame de chartres renommee 
qui sa fille ot resuscitee 
rendi graces o liee chiere 
a seint prest s en ala arriere 
sa fille seine en remena 
que dex de sa grace estrena 

un autre miracle esprové 
ai dedenz le livre trové 
que g ei leu et reveschié 
a bleve avint en l esvechie 
dou mans si com le dit la leitre 
por ce le voill en roumans mestre 
que bien fet a amentevoir 
car il est tout estroit de voir 
en celle ville qu ei nommee 
qui bleve est par non apellee 
une fame illuec habitot 
qui un filz genvre et petit ot 
de petit estoit asses 
qu il n avoit pas quatre ans passés 
un jor avint si com lison 
que son filz seul en sa meson 
lessa la mere et ala hors 
qu en la ville ot a fere lors 
et quant el ot fet son afeire 
meintenant se mist au repeire 
par la rive d une riviere 
raloit en sa meson arriere 
illuec s areta un petit 
en l eive regarda et vit 
drapiaus qui arrestés estoient 
et par desus l eive flotaient 
un baston que tenoit tendi 
en l eive et si entendi 
a ce qu a soi peust atreire 
les drapiaus mes n ou pot pas fere 
tant seust son bras esteser 
car les drapiaus senti peser 
si que par soi n es pot movoir 
merveilla soi que pot avoir 
entre ses dras estapissant 
par quoi li drap erent pesant 
gens apela qui li aiderent 
les drapiaus arriere bouterent 
quant a la rive furent tret 
la fame a leisir et a treit 
desvelopa touz les drapiaus 
qui ansint comme en tropiaus 
erent ensemble amoncelé 
regarda qu ert dedenz celé 
le voult quenut de son enfant 
qu elle ot lessié sein et vivant 
or l a trové mort et naié 
dom el a le cuer esmaié 
qu el ne set par quel 
li est sorse certe pesance 
l enfant plus et plus avisa 
que requeneu au vis a 
et quant a son filz l encercha 
grant douleur le cuer l en percha 
l angoisse la point dusqu a l ame 
lors li remenbre de la dame 
qui a chartres vertus fesoit 
si com a son chier filz pleisoit 
dom grant estoit la renommee 
ou pais et en la contree 
a icelle dame cria 
merci et o pleur la pria 
que son enfant vif li rendist 
et ovesques voa et dist 
que tant ne quant ne sejorroit 
ne vers sa meson ne corroit 
devantqu a chartres en s iglise 
la haute dame eust requise 
ainsi la fame se voa 
a la douce dame voa 
plus de pitie qu eive en fonteine 
la dame qui de grace est pleine 
et de misericorde mere 
l angoise et la douleur enmere 
que de son filz la mere avoit 
qui dusques ou cuer la grevoit 
li fist alegier par sa grace 
car li enfes enmi la place 
rendi parmi la boche hors 
l eive qui li estoit ou cors 
qui entree ert par tele enpeinte 
que l ame li ert esteinte 
l eive issi hors a grant ruisiau 
que point n en remeint ou vessiau 
dou ventre mes tretout voida 
car nostre dame li aida 
qui ot de la mere pitie 
et li fist si grant amitie 
et doucement la visita 
que l enfant mort resuscita 
si qu ensenble sante et vie 
mult fu la mere resjoie 
quant il vit le miracle espert 
por le veu qu el avoit offert 
acomplir se mist a la voie 
portant o soi son filz a joie 
droit vers chartres s achemina 
onques jor d errer ne fina 
dusqu a chartres la cite vint 
le miracle qui li avint 
de son filz a par tout conté 
graces rendi de la bonte 
a la haute dame en s iglise 
puis se rest a la voie mise 
portant son filz sein et hetié 
si a tant d errer esploitié 
qu a son otel est retornee 
loant la virge coronee 

la dame qu en a chartres prie 
dom tot bien vient et toute aie 
qui de toute ennor est doctrine 
et de cortaisie corine 
me donne cortoise matire 
d un suen miracle cortois dire 
que la dame fist a berchieres 
une de ses viles qu a chieres 
celle ville ot bien en chierte 
quant son poeir et sa fierte 
i monstra comme poissant dame 
en celle ville ot une fame 
qui avoit deus filles petites 
mes l une de ces filles distes 
gesoit en un bers petiteste 
et l autre estoit auques grandeste 
la mere en la garde a l einee 
leissa la genvre enmaillolee 
a garder et elessa 
l enfant et l ostel li lessa 
a aler hors en sa besoigne 
un poi de la ville s esloigne 
s ot leissiez ses anfans andeus 
estes vous uns hom trop hideus 
trop lez et trop espoentable 
croire devez que c ert deable 
qui en forme d ome s ert mis 
comme home s en vint l ennemis 
devant les anfans en l otel 
mes onques nus hom ne fu tel 
ne ne fu de tele estature 
car trop ert grant a desmesure 
dou voult et des cheveus horrible 
ne poiz que len trible 
n est si noir com il ot le vis 
segont l escrit le vous devis 
qu il ot les dens noires ytans 
que le vis et longues et grans 
pleins ert de grant horriblete 
pres des anfans s est arreté 
et quant le vit la garce einznee 
durement fu espoentee 
de poor s en ala criant 
loing de la meson hors fuiant 
car la poor tant l enpressa 
que meson et enfant lessa 
et fist son duel enmi la rue 
este vous la mere venue 
droit vers son ostel acorant 
en sa voie trova plorant 
sa fille et mult esbahie 
et trenblant et espouentie 
enquist li et l areisona 
por quoi seule sa meson a 
et sa petite seur lessiee 
celle qui tint chiere beissiee 
l aventure li reconta 
la mere moult s espoenta 
dom dist et fu effraee 
vers l otel vest criant ' ahee 
dame de chartres sauvés moi 
ma fillete dom ge m esmoi 
dame a vos la commant et veu 
et vos promet que de mon veu 
m aquiterai tost sanz demoure 
qu a chartres ou len vos aeure 
vos porterei en vostre eglise 
ma fille se d estre maumise 
la gardez que sauve la truise " 
en tel duel et en tel angoisse 
entra la fame en sa meson 
dedens trova moult grant arson 
de feu qu il mal ot espletié 
dou bers fu arse la moitie 
ou sa fille estoit couchiee 
mes dou feu n ert point atouchiee 
tout ert ars l estrein dou berceul 
et li drap ars et li linceul 
que l enfant ot entor ses naches 
mes d arsure signes ne taches 
ou cors de l enfant ne parurent 
l estrein et li drapel ars furent 
mes onques le feu ne pot prendre 
a la char qui est mole et tendre 
car la dame l avoit gardee 
a cui elle estoit commandee 
a cui la mere la voa 
li feu entor l enfant trova 
et quant a la char aprocha 
si esteint que ne la toucha 
ci ot miracle apertement 
ja mostra cortoisement 
la dame sa grant 
sa poissance sa seignorie 
quant ceste aventure ot veu 
la mere grant joie a eu 
quant sa fille a trovee seine 
sans querre terme ne essoine 
vers chartres se mist a la voie 
et asses de gens la convoie 
de ses voisins de ses amis 
por fere ce qu avoit promis 
sa fille o tout le bers porta 
de qui sante se conforta 
a chartres a l iglise vint 
l aventure qui li avint 
conta a qui la vost entendre 
son veu et sa promesse rendre 
ala a l autel simplement 
sa fille i offri humblement 
a la dame graces rendi 
qui l enfant du feu deffendi 
c onques sa char n i fu brulee 
et sauvement l ot delivree 
des meins aus felon anemi 
li bers qui estoit ars demi 
lessa en l iglise en memoire 
dou miracle c est chouse voire 
si com ou latin le retreit 
icil dom j ei le romanz treit 
qui tesmoigne en son livre et dit 
qu en l iglise de chartres vit 
le bers demi ars par meint jor 
a chartres ne fist plus sejor 
la fame eins retorna arreres 
o sa compaignie a bercheres 

or convient que ge m apareille 
c un miracle de grant merveille 
que la haute dame fit die 
cil miracle a seignorie 
seur les autres a dignite 
et por sa grant nobilete 
deust estre mis tout devant 
mes ge vois tout l ordre sevant 
si comme ou livre est 
por ce l e ge si 
qu ou latin ai cest ordre pris 
si n en doi pas estre repris 
en cel tens que g ei devant dit 
que venoient grant et petit 
a chartres en pelerinage 
que len feisoit le mestre estage 
a la dame et sa mestre iglise 
et offrendes de meinte guise 
i portoit chacun et grant don 
le pueple de chetiaulandon 
ou terrouer de gatinais 
homes et fames demenais 
pouvres et riches s asemblerent 
et tuit ensemble s acorderent 
comme gens pleins de charite 
et par sarmons amoneté 
c un char de froment chargeroient 
qu a chartres tot chargié meinroient 
a aide a l iglise feire 
au char se pristrent tuit a treire 
tant treirent et leur voie tindrent 
qu en l evesche de chartres vindrent 
a une vile ou aisié furent 
celle nuit i jurent 
pluseurs ot de cels qui traioient 
que por ce que por voir craioient 
estre a chartres a l endemein 
ne se garnirent pas de pein 
ne de point d autre garison 
ce soir ne firent garnison 
ne de pein ne d autre vitaille 
por ce qu il quidoient sans faille 
l endemein a chartres venir 
ne voudrent chouse retenir 
que l endemein eust mestier 
dom plus les estut dehetier 
autres i ot de porveance 
qui estoient en grant doutance 
qu il n i pensent pas a ateindre 
car celle jornee estoit greindre 
entr eus ne cuidoient asses 
et ill estoient moult lassés 
et moult grevé et travaillié 
dou garnir furent eveillié 
pein acheterent et viande 
tel com necessite commande 
einsi ne furent pas commun 
car desgarni furent li un 
tretoute la greigneur partie 
et l autre part si fu garnie 
l endemein matin se leverent 
au cordes dou char atachierent 
lor colliers et lor couls enz mistrent 
et si pristrent 
a tirer si trestrent forment 
grant ert la charge de froment 
si les convint moult ahenner 
a travaillier et a penner 
a grant suor et a grant peine 
vindrent ce jour a chantereine 
a une ville desgarnie 
il n i a pas leue et demie 
d ilec a chartres la cite 
mes las erent en verite 
et estoit ja a l anuitant 
si ne porent aler qu itant 
en celi leu se herbergerent 
cil qui orent pein si mengerent 
et cil qui furent desgarni 
furent malement escharni 
car il orent fein et mesese 
n il ne troverent rien qui plese 
ne que il puissent acheter 
geun les arrester 
si en ont moult grant duel eu 
de ce erent desporveu 
mes celle dame en qui servise 
il erent par sa grant franchise 
les porvit bien et soudement 
li autre orent porvoiement 
par leur sen et par leur savoir 
mes icist ce devez savoir 
par la grant debonneirete 
a la dame de majete 
porveu et regardés furent 
homes en celle ville esturent 
qui peins en sas repouz estoient 
que cinq souls acheté avoient 
a garnison de leur mesnages 
cil home comme preus et sages 
et cortois et bien afeitié 
orent des pelerins pitie 
qu il virent de fein baaller 
et leur cors griement travaillier 
en la bosoigne a la pucelle 
qui de dieu fu mere et ancelle 
d une moult haute cortaisie 
de douceur de pitie garnie 
se pristrent lors a porpenser 
por guerir le pueple et tenser 
qui de viande se demente 
qu il metroient leur pein en vente 
ne ja plus ne l enchererroient 
for tant comme acheté l avoient 
n en queroient que leur chatel 
le pein mistrent en vente a tel 
feur com il acheté l orent 
greignor bonte fere ne porent 
s autre foiz en dons leur donassent 
ja si grant gre n i gaaignassent 
le filz de la verge ennoree 
qui la pitie et la penssee 
vit et quennut des 
et la fain des 
qui erent las et travaillié 
voult alegier par sa pitie 
et voult par vertu demostree 
que sa mere fut ennoree 
et essauciee en tous leus 
miracle monstra merveilleus 
qui n est en coustume venus 
onques si noble ne vit nus 
puis le tens que dex en terre ert 
o ses deciples qu ou desert 
par sa vertu mouteplia 
les cinq peins et en apoia 
et saoula de genz cinq mille 
si com len treuve en l ivangille 
miracle demonstrance 
monstra dex par sa grant poissance 
a l enneur de sa douce mere 
quar es sacz fist le pein 
que tuit en furent apaié 
tant fu le pein mouteplaié 
par la vertu dou roi celestre 
qu il suffist au pueple repeitre 
qui grant besoig en ot eu 
tuit furent dou pein repeu 
comme s i venist a corbeilles 
li vendeor orent merveilles 
ou il poaient ce pein prendre 
car il ne finaient de vendre 
pein et de deniers recevoir 
et que il seussent le voir 
dou numbre les deniers conterent 
entor quarente souls troverent 
qu il orent du pein receu 
et ont en leur sas pein veu 
autant come avoient devant 
lor furent il apercevant 
que c ert miracle ausint espert 
comme dex ot fet ou desert 
a tot le pueple ont raconté 
cest miracle ceste bonte 
que la mere dieu leur ot feite 
qui en meint leu fu puis retreite 
dou miracle tuit s esjoirent 
a jhesu crist graces rendirent 
qui toz biens donne largement 
et a sa mere ensement 
qui son chier filz tant ot prié 
que par lui furent avoié 
li pelerin a l endemein 
repristrent leur oevre bien mein 
et leur besoigne si parfirent 
que ble et autres dons offrirent 
a chartres a l iglise fere 
et puis se mistrent au repeire 
par cest feit poez tuit savoir 
et le devés tenir a voir 
que la haute dame plus aime 
l iglise dom dame se cleimme 
qu autres qu len puisse trouver 
par cest fet le poez prover 
quant au bienfeteurs de s eglise 
monstra amor de tele guise 
que son filz por eulz tant pria 
que les peins leur mouteplia 
et fist miracles por s ennor 
telx com au tens ancionnor 
or sachiés donc certeinement 
que la dame especialement 
aimme mes ce n est pas des contes 
l iglise de chartres sur toutes 

ne voill pas mestre en oubliance 
un autre fet d autel samblance 
que g e trové ou livre escrit 
que nostre sire jhesu crist 
por sa douce mere ennorer 
et de chartres l iglise ovrer 
fist en icelui tens meismes 
dom ci par devant vos deismes 
en icel tens en ce detaire 
cist fez qui pas ne feit a taire 
au pueple de peviers avint 
un chatel qui trois meins de vint 
leves est de chartres loingtiens 
et est en l esvesche d oliens 
a l esvesque de son demaine 
de ce leu meeismes demoine 
totes les gens et clerc et lei 
si comme ou livre trové l ei 
dou feu de chartres sont espris 
de bonnes euvres fere enpris 
a leur despens a leur efforz 
un char qui fu et granz et forz 
firent feire et ovrer forment 
et le chargerent de froment 
qu a l uevre de chartres mener 
le voloient et eus penner 
et travailler en tel vaage 
por fere leur pelerinage 
au char treire tuit s atellerent 
tant le treitrent et le menerent 
et leur voie a jornee tindrent 
qu o leur char pres dou puysat vindrent 
cil dou puysat grant et menu 
hommes et fames genvre et chenu 
tuit de la ville hors 
si tout com les pelerins virent 
et a l encontre leur alerent 
car volentiers les esgarderent 
las les virent et travailliez 
si leur distrent ' car nos bailliez 
ces colliers si vos aideron 
et por vos a ce char treiron 
dou chaable vos remuez 
de chaut et de travaill suez 
si avez de repous metier 
et nos sommes frais et entier 
si treiron bien et volentiers 
et alez endementiers 
un poi vos aleines reprendre 
si porrois en apres entendre 
a vostre besoigne parfere " 
et cil reponent ' cist afere 
mie ne vos otroieron 
par nous seus nostre char treiron 
einsi com nos l avon enpris 
ne volon pas estre repris 
que por un petit d avantage 
perdein nostre pelerinage 
de vostre vos mercion " 
cil virent la devocion 
des pellerins qui las estoient 
et leur aie refusoient 
a grant besoign qu il ont veu 
de pitie en sont esmeu 
et dolent qu i sont escondit 
au pelerins de chief ont dit 
' seigneurs quant prendre ne daigniez 
nostre aie au meins preigniez 
un autre don par cortaisie 
un toniau de bon vin sus lie 
vos dorron por vos seis esteindre 
com vous ne vos osés pas pleindre 
mes au chaut qu avés le veon 
cestui don pas ne vous neon " 
font li pelerin ' biau seignor 
dou vin nos saurons vos greignor 
gre voir que de nul autre don " 
cil dou puisat tout d un randon 
tantout au puisat s en corurent 
un toniau de bon vin eslurent 
s en treitrent a joie et menerent 
et au pelerins le donnerent 
qui moult en sont esleescié 
le tonnel ont tantout percié 
devant et detres et encoste 
et de s escherpe chascun oste 
son hennap de queque il fust 
d argent ou de madre ou de fust 
ou soit de voirre ou soit de terre 
tel comme il l ot sans autre querre 
chascun son hennap defor treit 
soventes foiz et a grant treit 
dou vin qu il avoient tant chier 
burent por leur soif estanchier 
a grant joie et grant leesce 
sans garder ordre ne richesce 
burent tretuit communement 
le vin qui leur sembloit pigment 
tant estoit cler et savoré 
au bouire ont moult pou demoré 
le vin burent dusqu a la lie 
et de celle une grant partie 
dom il n erent pas ennoié 
et quant li tonneaus fu voié 
li doisiz ou tonniau remistrent 
et les beneistrent 
de leur don et les mercierent 
a demmedeu les commanderent 
d eus se partirent a itant 
de treire leur char esploitant 
quant mis se furent a la voie 
dex qui toz biens donne et envoie 
mostra illec apertement 
biau miracle a l essaucement 
de sa douce mere marie 
cil dex qui tout a en baillie 
li rois poissanz de paradis 
qui cortois miracles jadis 
fist a la povre fame vueve 
si com en escrit je le trueve 
un pou qu ot d uille et de farine 
donna la fame en la famine 
a elye le seint prophete 
goute d uille n en fu deffeite 
ne la farine descreue 
ce doit estre chose creue 
car dex son bien li foisonna 
por ce que por deu la donna 
la preude fame en dieu bien crut 
ce pou qu el ot point ne descrut 
ainz ot assez ce truis ou livre 
a le et a son enfant vivre 
li tonniaus vuiz rempli de vin 
de ce qu ot esté espuisié 
ne fu de rien amenuisié 
car de par dieu fu foisonné 
cil qui le vin orent donné 
cuidoient por voir sans doute 
qu ou toniau n eust de vin goute 
vuit le cuidoient et legier 
trousser le voudrent et chargier 
mes trop le sentirent peser 
ce pot moult a celui peser 
qui tous seuls porter le cuidoit 
tuit se merveillierent que doit 
qu ou tonnel a si pesant charge 
car la bouche qui estoit large 
dedens le tonniau regarderent 
plein et seurondant le troverent 
de vin cler fort et odorable 
ce fu bien chose merveillable 
et miracle bien aparant 
le vin sentirent plus flarant 
soef que basme ne que rouse 
bien sorent que dex ceste chose 
ot fet par cels qui le char meinnent 
lors les rapellent et ateinent 
por retorner et por voair 
comment dex set bien porvoair 
cels qui lui et sa mere servent 
et quel loier il en deservent 
li pelerin tornent arriere 
cil do puisat a liee chiere 
distrent ' seigneurs veez merveille 
si grant que onques sa paraille 
en vostre vie ne veistes 
que dex a fet por vos merites 
por le vin que avés beu 
nouviau vin est sors et creu 
mes ne crut pas en cep de vigne 
car dex qui toz biens fet a ligne 
le vin nous a dou ciel donné 
qu il n est par homme entonné 
dex l a par sa grace envoié 
ou tonneau qu aviés voié " 
quant cil miracle espert virent 
tuit ensemble grant joie firent 
dex et sa mere mercierent 
dom seint vin treistrent et tasterent 
et burent non pas gloutement 
com orent fet premierement 
mes comme vin seintefié 
com se fussent communié 
ce vin sentirent darreniers 
mielleurs assez que le premiers 
la couleur voient belle et clere 
n i troevent pas savor emmere 
mes douce et savoree et sade 
dou seint vin n ert aucun malade 
quant le coull en orent passé 
furent gari et respassé 
de meinte grieve enfermete 
plus le bevoient por sante 
que por soif ne por glotonnie 
le pueple de peviers mercie 
dieu et sa mere glorieuse 
qui por eus oeuvre vertueuse 
apertement out demontree 
plus que devant ont leur pensee 
en la douce dame servir 
por sa grace meulz deservir 
au char se pristrent derechief 
por leur besoigne treire a chief 
si com il l orent commenciee 
si ont tant leur voie avanciee 
qu a chartres vindrent a grant joie 
ce qui leur avint en la voie 
conterent sanz ajouter fable 
par bon tesmoig et veritable 
leur offrendes humblement firent 
a la dame graces redirent 
qui mere est a son criator 
puis firent a peviers retor 

en ce meismes tens avint 
biau miracle qui de dieu vint 
et de sa mere debonaire 
por s iglise de chartres fere 
et por ce que ge sei de voir 
le vos voill ge fere a savoir 
car ja par moi n ert chouse dite 
se ce n est verite escrite 
ensivre voill les escritures 
ge ne cont pas les aventures 
de gauvain ne de perceval 
cist fez au gens de boneval 
avint que ge vos voill conter 
se il vos plest ja ecouter 
de bonneval vers chetiaudun 
les gens pristrent leur conseil d un 
leur char fere et si le firent 
de vive chauz grans sas emplirent 
et desus leur char les trouserent 
a l oevre a chartres le menerent 
comme preuz et comme sene 
leur char porent atant mené 
qui des sas chaus estoit plein 
qu i enmi les chans furent plein 
de toutes villes esloignié 
plus que ne leur fust besoignié 
quant piece orent biau tens eu 
enpres le biau tens ont veu 
le tens troubler et ocurcir 
et l eir espoissier et nercir 
de neires nues et hideuses 
troubles espesses et plueuses 
si commenca si chargemment 
si fort et si espessement 
seur aus a verser et plovoir 
qu il leur convint par estovoir 
lessier collier char et chaable 
car tant ert la pluie chargable 
que tuit ensemble s enfoirent 
et la ou porent se tapirent 
comme esbahi et esperdu 
tout quiderent avoir perdu 
et char et quantque dedens ert 
enpres fu li ers descouvert 
si cessa et chai la pluie 
li biau tens qui pas ne m ennuie 
cil viennent a leur char arriere 
le troevent en tel maniere 
comme devant lessié l avoient 
mes une grant merveille voient 
que ge vos cont tretout por voir 
trois foiz virent le char mouvoir 
d un leu en autre sans touchier 
lors s en vont plus pres approchier 
si voient une autre aventure 
les sas touz seins sans moilleure 
qu un fil d eive n i fu cheu 
ne quel s onques n eust pleu 
dex qui tot puet le roi celestre 
qui daigna de la virge nestre 
en tel maniere et en tel guise 
qu a l enfanter ne fu maumise 
garda les dons d estre maumis 
qui avoient esté promis 
a sa douce mere et voez 
moilliés n i furent n enboez 
mes seins com s eussent esté 
au solleil tout le temps d este 
la tierce vertu a dex feite 
d une fame qui ert contreite 
passé avoit un an entier 
que par voie ne par sentier 
n estoit venue ne alee 
desus le char estoit troussee 
que aler ne pot ne venir 
mais dex par sa mere y ouvra 
car la contreite recouvra 
sa force et si fu redreciee 
dom el fu moult eleesciee 
quant touz ces trois miracles virent 
li pelerin moult s esjoirent 
dieu et sa mere en mercierent 
leur besoigne paracheverent 
o joie et o devocion 
quant orent leur oblacion 
feite a chartres et leur prieres 
si s en retornerent arrieres 

un autre fet vos voill descrire 
mes ce n est pas de la matire 
ne de rolens ne de paris 
a paleiseul delez paris 
la noble et la reau cite 
avint le fet por verite 
que ge voy ci amenteu 
si ne doit pas estre teu 
non sera il se onques puis 
li sires de la ville un puis 
avoit dedens sa forteresce 
li puis ert de grant parfondesce 
et d amont dusqu au fons perré 
com se ce fust chemin ferré 
de pierres grouses et menues 
rondes et agues 
ert entor dusqu aval muré 
li sires voult qu il fust curé 
fist fere a un bacheler 
guillaume se fist apeler 
quant li vallet ou puis estoit 
aval et il le nesteoit 
les pierres furent desjointes 
com s es fussent de meins empointes 
si que tot li puis desperra 
la matire se deserra 
aval chei l evre perrine 
cil qui oirent la ruine 
quiderent que ce fust tonnerre 
vers le puis corent moult grant erre 
enz regardent et ont veu 
grant monceau de pierre cheu 
dom ill i ot moult grant plente 
bien quiderent qu acraventé 
fust desouz le monciau de pierres 
cil qui estoit dou puis curierres 
qui ens naitoier le devoit 
nus n ot le vallet ne ne voit 
si quident por voir qu i soit mort 
si crient tuit a grant effort 
' sachiez de voir mort est guillaume 
s il eust hauberjon et hiaume 
ne fust il de mort deffendu 
tant est dessus lui descendu 
grant monciau de pierre a un fes 
mestier est qu a dieu soit confes 
o contricion pure et voire 
quer voir a boche de provoire 
ne porra il james parler " 
a vos la mere au bacheler 
pale esbahie et effraee 
qui ert venue a la criee 
quant de son filz ot la novelle 
la dame de chartres apelle 
son filz en sa garde comande 
et dit ' dame en cui commande 
se mestent tuit li besoigneus 
mon filz en cest cas perilleus 
dame de chartres secorez 
qui en ce puis est demorés 
soz les pierres acovoitez 
dame de perill le gitez 
qu il ne soit perillés ne mort " 
et li chevallier de la mort 
au vallet si dolent estoit 
que nulle cure ne mestoit 
en son puis qui ert depecié 
plus ert dou vallet corrocié 
que de son domage demoine 
ouvriers feit quere a quelque poine 
et tost leur commande a ouvrer 
au puis des pierres delivrer 
por le vallet hors dou puis treire 
li ouvrier en ceste oevre fere 
que il feissent volentiers 
mistrent trois jorz tretous entiers 
sans avoir guieres de sejor 
et quant li ouvrier au tiers jor 
orent tant en parfont ouvré 
quanques fu li puis delivré 
si prez dou fonz sont descendu 
que le vallet ont entendu 
au parler et l ont escouté 
qui sous les pierres ert couté 
si en sont forment esbahi 
et dedenz lors sont esjoi 
quant il voient qu il n est pas mort 
la dame de chartres de mort 
l ot par sa pitie defendu 
qui de la mere ot entendu 
le cri et porté devan de 
quant son filz li ot commandé 
et dou tout l ot mis en sa garde 
la douce dame qui regarde 
les besoigneus la regarda 
sous la ruine le garda 
et le sauva en tel maniere 
que au choair chei premiere 
une pierre bien grant et lee 
au le dou puis fu arrestee 
dusqu au vallet ne puet descendre 
et retint l autre pierre mendre 
que nulle au fonz n en descendi 
des menors pierres deffendi 
le vallet ou puis la grant pierre 
dou plat estoit non pas sor querre 
et porprenoit dom puis le le 
desous la grant pierre celé 
s estoit li vallez estapis 
com se fust couvert d un tapis 
c onques pierre vers lui ne vint 
einsint de par dieu li avint 
que il n i ot ne cop ne plaie 
savoir poez que bien emplaie 
son servise non pas ne pert 
cil qui dieu et sa mere sert 
quant la grant pierre fu levee 
et hors dou puis treite et portee 
et li vallet fut amont treit 
a touz a conté et retreit 
que la dame de majete 
par trois jors qu ot ou puis esté 
l ot conforté et soutenu 
que mal ne li fu avenu 
fein ne soif ne chaut ne freidure 
ne sus son cors n ot bleceure 
car nul cop n i pot recevoir 
dom len doit croire tot por voir 
qu ovec lui estoit en aie 
la tres douce seinte marie 
qui le vrai filz dieu enfanta 
qui de perill le garanta 
par trois jors fu ou puis sanz peine 
come jonas en la baleine 
car cil qui jonas senefie 
le filz de la virge marie 
par la priere de sa mere 
le sauva de la mort enmere 
dou puis einsint hors s en issi 
cum jonas dou poisson s eissi 
c onque nul mal n i ot eu 
de ces parens fu receu 
a grant joie et de ces amis 
chacun en joie ot son cuer mis 
fu ausint grant par verite 
comme s il fust resuscité 
li bachelers sans demorance 
qui en son cuer ot 
de la bonte pleine et parfeite 
que la mere dieu li ot feite 
a chartres ou el est servie 
la requist o grant compaignie 
des gens qui ovec lui alerent 
qu la chouse ilec temoignerent 
einsi comme el ert avenue 
et a leur iauz l orent veue 
li vallet pas ne s oublia 
dieu et sa mere mercia 
a la dame graces rendi 
qui de la mort le deffendi 
et quant il ot fet ses prieres 
a palleiseul torna arrieres 

la memoire si me resveille 
a conter autre merveille 
qui avint a chartres meismes 
cil qui le latin en fist primes 
dit que il vit et quenut l omme 
et guillaume ou latin le nomme 
a cui avint ceste aventure 
cist guillaume avoit eu routure 
dom il ert si rous et trenchiés 
qu il aloit a caleforchies 
pas avant autre et belement 
povres ert et veulz ensement 
d enfermete et de feblesce 
ert corbes non pas de veillesce 
un baston en sa mein tenoit 
dom son feible cors soustenoit 
a poine se poet lever 
se moult ne se voussist grever 
ja soit ce qu il aloit a poine 
soufrir li convenoit la poine 
d aler chacun jor a l iglise 
mie tant por le servise 
mes por querre sa soustenance 
et de sa pouvrete legance 
par aumones qu il demandoit 
com necessite commandoit 
qui ne puet nulle loi tenir 
aler toute jor et venir 
li convenoit por querre aie 
de coi il soutenoit sa vie 
ja ce qu il fust feibles et veulz 
chacun jor voeit o ses eulz 
miracles apers avenir 
de plorer ne se pot tenir 
o pleur et o soupir amer 
commenca lors a reclamer 
la dame dou ciel et des anges 
quant elle au pelerins estranges 
fesoit bonte et cortoisie 
donc devoit el meulz fere aie 
a lui qui ert son queneu 
et son privé qui ot veu 
meintes de ses oevres privees 
et des vertus qu el ot montrees 
a ceuls qui l avoient requise 
d estranges terres en s iglise 
si ert bien droit par quenoissance 
qu en celui feist demonstrance 
par vertu que tant chier l eust 
que par le sante receust 
la douce dame debonneire 
qui au povres hom vouloit feire 
grace et bonte et cortoisie 
sa requeste fist acomplie 
car ses prieres entendi 
et pleine sante li rendi 
par sa grant debonneirete 
de tretoute s enfermete 
le gari et de sa routure 
aler le fist droite aleure 
ja ce que corbe estoit pieca 
tout le gari et redreca 
seins et droit fu et sanz feiblesce 
ainsint com s il fust en genesce 
quant cil miracles fu veu 
et parmi la cite seu 
tuit furent de joie avivé 
de ce qu a leur voisin privé 
qui estoit de leur norreture 
avenue ert tele aventure 
com il virent en verite 
toute s esjoi la cite 
de lui disoient comunement 
ce qu en dist anciennement 
de celui la qui maladie 
fu jadis sanee et garie 
par seint pere et par seint johan 
' n est ce cil qui seoit oan 
en l iglise et mendiest 
et queroit aumones qui est 
tous seins et hetiez orendroit 
il ert bocus or est tout droit 
il ert rouz feibles et corbe 
mes nul mal ore n ou destorbe 
einz est bien gari et sené 
il a a bon mire assené " 
en celui tens en cel termine 
que guillaume ot tel medicine 
par la devine megerresse 
avoit de malades grant presse 
qui en l iglise demoraient 
a chartres et qui se gesaient 
parmi l iglise les a les 
et en litierez et en les 
chacun garison et aie 
atendoit de sa maladie 
guillaume qui ert piteables 
et de la bonte remenbrables 
que la mere dieu li ot feite 
sa volonte a a ce treite 
que en l iglise serviret 
la dame ne ne partiret 
james nul jor de son servise 
des malades qui en l iglise 
demoroient recut la cure 
et leur vie et leur norreture 
leur porchaca diligiaument 
et leur departi leiaument 
ce qu i leur avoit porchacié 
le fes qu il avoit embracié 
soustint tant com il fu en vie 
de bon gre et sanz felonnie 
toutens les malades servi 
tantque la grace deservi 
de dieu et de la douce dame 
et la salvacion de s ame 

autre miracle oir vos pleise 
qu i n est pas reson que ge teise 
si con ge truis en l escriture 
d un chatel qui siet sus eure 
qui corbeville est appelé 
fu tout li pueple atelé 
a un char qu a chartres menoient 
que troussé et chargié avoient 
de lons tres et de grous merrien 
qu avis leur est que c ert la rien 
qu il eussent en leur baillie 
dom meulz poaient fere aie 
a l iglise de chartres fere 
au char se pristrent tuit a treire 
de servir nostre dame enpris 
et par essamples bien apris 
d autre gent qui einsint servoient 
la dame des dons qu il avoient 
tant orent leur chemin tenu 
que a un leu furent venu 
qui de leur ville ert pres assez 
le jor travailliés et lassés 
furent et virent anuitier 
si orent de repous mestier 
et a repouser les cuita 
quant ill virent qu il anuita 
le char lesserent sans targier 
qu aler se vouloient herbergier 
illec avint un grant domage 
a un vallet de genvre age 
qui ot mis un sen vestement 
sus le char que si vistement 
treit a sei qu il l en meschei 
car sus un de ses piez chei 
tout dou trenchant une coigniee 
qui ert sus le char encruchiee 
ne sei qui mise l i avoit 
dom le vallet mot ne savoit 
cil qui ot sa robe enpoigniee 
a soi la treit et la coigniee 
sus son pie feru tel coup a 
que trois des ortaus li coupa 
forsqu au trois piaus par desos tindrent 
tuit si conpaignon vers lui vindrent 
plein de douleur et de pesance 
quant oirent la mescheance 
leur prestre meismes i vint 
qui de ce qu au vallet avint 
ert moult dolent et esmaié 
de la plaie au vallet plaié 
grant russiau de sanc decoroit 
chacun por voir i acoroit 
dou vallet qui si ert blecié 
erent tristes et courrocié 
li prestres qui au preu veilla 
dou vallet a cels conseilla 
qui de lui plus s entremetoient 
que les trois ortaus qui tenoient 
au pelestes desouz entieres 
meissent en leur leus arrieres 
et asseussent sagement 
et liassent estroitement 
quant cil fu lié et bendé 
com li prestres l ot commandé 
porter voudrent li bacheler 
aus otels o els osteler 
mes cil ne leur vout otraier 
onques ne le sorent praier 
d aler o els bien contredit 
et aferme forment et dit 
que sous le char ostel prendra 
la misericorde atendra 
et le conseil et la vitoire 
de la douce dame de gloire 
en cui servise il se navra 
ja autre ostel ce dit n avra 
forsque souz le char seulement 
illec prendra herbergement 
celle nuit souz le char gerra 
et illec morra ou guerra 
si com il li vint a pleisir 
souz le char le mistrent gesir 
illec toute nuit le lesserent 
a l endemein matin leverent 
a leur char arriere revindrent 
vers le navré leur voie tindrent 
por veoir se il se douloit 
ou meins ou plus qu il ne souloit 
le voir en voellent esprover 
plus dolent le cuident trover 
si comme au navrés ert coustume 
que la douleur plus leur alume 
quant la plaie s est refreidie 
li vallez seins sans maladie 
lies et hetiez et en bon point 
trovent comme s il n eust point 
esté ne navré ne plaié 
bien ot son servise enplaié 
quant la haute virgieine 
qui les ames et les cors seine 
l ot si gari et respassé 
que cuir tranchié ne ous quassé 
ne paroit forsc une lignete 
petite soutille et grellete 
le leu de la plaie mostroit 
cousturier mortel ne costroit 
si soutilment n en tel maniere 
moult est la dame boene ovriere 
qui sot fere tele jointure 
qu i n i paroit point de costure 
tuit ensemble grant joie firent 
quant tel miracle avenir virent 
si espert et si esprové 
que sein et hetié l ont trové 
celui qu einsint navré lesserent 
dieu et sa mere en mercierent 
l afere qu orent commencié 
ont parfet et tant avancié 
qu a chartres vindrent o grant joie 
en l iglise qui la montjoie 
de paradis estre resemble 
entreirent tuit joieus ensemble 
o humblesce o subjection 
o foi et o devocion 
rendirent graces a la dame 
qui est salu de cors et d ame 

en cel tens ravint demenais 
a batilli en gatinais 
autre mervoille belle et voire 
que len doit bien mestre en memoire 
le prestre de la ville estoit 
sages hom si amonestoit 
moult souvent ses parroissiens 
qu a ces autres bons cretiens 
dou pais essample preissent 
et que a servir empreissent 
la dame de chartres de dons 
si qu el leur rendiest guerredons 
et les gardast de mesestance 
de meschief et de mescheance 
et leur enfanz et leur meignee 
que chouse n en fust perillee 
ne n i eust mal ne domage 
li parroissien comme sage 
s acorderent a leur provoire 
et promistrent por chouse voire 
que a la haute dame ennoree 
qui dame ert de chartres clamee 
moinraient un riche present 
un char tout chargié de froment 
combienqu il i eust de coust 
ja iert pres de la mi aoust 
si mistrent jor sans plus terme prendre 
qu iroient leur promesse rendre 
entre itant une grant merveille 
avint tretout droit en la veille 
de celle seinte assumpcion 
dom ge vos ei fest mencion 
a ce jor a celle vegille 
fist une fame de la ville 
une soe genvre fillete 
qu el avoit belle pucellete 
aler au puis de l eive querre 
en un vessiau qui n ert de terre 
einz est si com ge lui d arein 
prist la meschineste en sa mein 
au puis ala plus tost qu el pot 
et portoit en sa mein son pot 
l escrit ensuis tant com ge puis 
qui descrit quelx esteit cil puis 
ou toute la ville puisot 
set taises d amont le puis ot 
dusqu a l eive tant ert parfont 
et trais de l eive juqu amont 
ci avoit grant parfondeice 
la pucelle au puis s adreice 
sus le puis por puiser s acline 
mes tant par se fu la meschine 
de desus le puis aclinee 
qu el est dedenz le puis tumbee 
les piez amont le chief aval 
tant i ot plus de meschief 
et plus griement li meschei 
quant le chief avant i chei 
au fonz de l eive ou l efant ert 
feri son chief si que s ahert 
le fanc et la boue a sa teste 
ce fu bien chose manifeste 
car la boue fu bien trovee 
o ses chevelx entremeilee 
moult fu ci cas espoentables 
et ci fut il bien profitables 
car la mere dieu l ot sauvee 
et desus l eive ramenee 
a la vegile de la feste 
fu la haute dame bien preste 
a feire a la pucelle aie 
entretant sa mere esbahie 
fu forment et espoentee 
comment tant estoit demoeré 
sa fille a l eive puiser 
s elle eust demoré puisier 
si s est elle assez merveillee 
vers le puis s est lor adreciee 
por savoir que ce poet estre 
et regarda destre et senestre 
savoir se sa fille veist 
quant ne la voit si s esbahist 
de poor le cuer li foi 
con s el fust espaloi 
lors s escria comme angoisseuse 
' dame de chartres glorieuse 
gardés douce dame marie 
ma fille que ne soit perie 
a vos dame comant ma fille 
gardez la moy qu el ne perille " 
lors s aprocha do puis plus pres 
et regarda dedenz enpres 
sa fille vit seur l eive ester 
et ses drapiaus desus floter 
lors s apercut qu el ert vivant 
si fu mains triste que devant 
n encore ne fu pas seure 
en le conforter mist grant cure 
si la prist a aseurer 
por meilz s aventure endurer 
si qu el ne fust enpoentie 
tantque li faillist cors et vie 
si li promist que maintenant 
el metreit conseil avenant 
et aie porchaceroit 
par quai dou puis treite sereit 
dou puis se departi atant 
la mere dolente et hatant 
comment conseil et paine 
que sa fille soit dou puis treite 
tous ses voisins huche et escrie 
et si leur requiert que aie 
il viennent hastivement feire 
a sa fille hors dou puis treire 
qui par meschief i est cheue 
quant ceste chose ont entendue 
li voisin forment s esbahirent 
meintenant des ostex saillirent 
et o la fame au puis corurent 
mes doutans lors et esbahi furent 
car il virent la meschineite 
dou puis aval sus amont treite 
et au meins au truil se teneit 
de vertu a celle veneit 
qui mere est de misericorde 
qui sanz eschiele et sans corde 
l ot d aval amont amenee 
por ce qu el li fu comandee 
autre eschielle n ot la meschine 
forsque celle eschielle devine 
c est la dame d ou dex vost nestre 
icelle est eschielle celestre 
par quei montent li pecheor 
ou ciel a nostre sauveor 
qui par la priere a la dame 
nos veille sauver cors et ame 
quant les gens ce miracle virent 
la pucelle en leur bras seisirent 
si l ont autretant conjoie 
con s el venist de mort a vie 
a chartres l ont o euls menee 
a la dame qui l ot sauvee 
graces a la dame rendirent 
leur dons et leur offrendes firent 
a toz conterent l aventure 
li prestres presens la figure 
dou puis conta et la facon 
les pierres orent li macon 
par dedenz le puis si murees 
et si jointes et si serrees 
si com li escriz le devise 
que ne peust en nulle guise 
nus hom entre deus piece meitre 
si com le tesmoigne la leitre 
dou latin que ensivre doi 
plus espes que l ongle dou doi 
dou le dou puis dist il la some 
qui si est les qu il n est nul home 
tant seust enforcher son pas 
qui enjamber le peust pas 
ne ses jambes peust estendre 
qui le le dou puis poist prendre 
einsin ert le puis conpassés 
li prestres et autres assez 
le tesmoingnerent tot por voir 
par quoi vos devez tuit savoir 
que par sei dou puis n eissi mie 
la pucelle ainz ot aie 
de la haute virge raine 
qui l en trest par vertu devine 

autre miracle de haut pris 
qu ou latin ai trové et pris 
vos voil enseigner et aprendre 
car trop cuideroie mesprendre 
se je ne le vos enseignoie 
car je sei la chose veraie 
et le miracle bel et gent 
a chartres avoit une gent 
qui chartres aiment par costume 
tot ne geisent il pas sus plume 
si sont il gent de grant proesce 
a chartres ont leur forteresce 
clouse des fosez sainte foi 
vers dieu et sa mere ont grant foi 
et d une rue ont la baillie 
qu a non la bretonnerie 
ce sont bretons né de breteigne 
de seint mallon portent l enseigne 
celle gent de breteigne nee 
un jor si firent leur annee 
pallement tindrent et concille 
trestuit les bretons de la ville 
i furent prestre et clerc et lei 
si promistrent que sans delei 
a l iglise un char meinroient 
si com les autres gens fessoient 
chargié de pierre a l euvre feire 
ne compaignons en cest afeire 
n auroient fors ceus de leur terre 
un seir por aler lor char querre 
empres souper trestuit s esmurent 
car cremeteus durement furent 
qu autres avant els i venissent 
qui le char premerein 
por ce murent il a celle hore 
nus a chartres ne fist demeure 
il n i remest breton ne breite 
qui puest a char a chareite 
o colier ne o corde treire 
qui tost n alast en cest afeire 
d aler ne furent point targié 
au char de grans pierres chargié 
trestuit ensemble s en allerent 
et de treire moult s esforcerent 
sans avoir d autre genz aie 
qu il n orent en leur compaignie 
forsque cels de leur nacion 
o foi et o devocion 
trestuit au char grant et menu 
tost fussent a chartres venu 
s enpeschiez n es eust fortune 
car estelle nulle ne lune 
ne luiseit ne autre lumiere 
mes en merveilleuse maniere 
hert la nuit hideus et oscure 
et l eir espes a demesure 
tel tens feiseit qu il ne savoient 
ou estaient ne ou aloient 
li lignage brarision 
crient autrou et marion 
l un ne poet l autre voier 
dom il les estuet forvoier 
dom forment erent esmaié 
de ce qu estaient forvaié 
qu il ne virent sentier ne vaie 
mes la dame qui tout avoie 
de douceur pleine et de franchise 
en cui besoigne en cui servise 
il estoient les avoia 
car por s amor dex envoia 
trais brandons de feu qui ardoient 
en l eir desus le char pendoient 
dex l eir oscur enlumina 
les forvaiez rachemina 
com il fist les filz israel 
qui orent soffert grant flaiel 
en egypte mes a l essue 
les conduit de jour par la nue 
et de nuit par feu les mena 
tot autresi dex assena 
les pelerins sa douce mere 
car la nuit oscure fist clere 
par les brandons en l eir pendans 
de toutes pars rendans 
de chartres l iglise et la tor 
et toz les leus d ilec entor 
virent en espert et quenurent 
dou miracle merveilliez furent 
de pitie pristrent a plorer 
dex et sa mere a orer 
et a genous la mercierent 
chanterent 
prestres et clers a eslevé ton 
hors ne furent pas li breton 
de la mesnie chapalu 
car la dame a cui salu 
li ange dou ciel aporta 
moult hautement les conforta 
et leur fist grant grace et grant don 
tant les conduirent li brandon 
que il furent droit avoié 
conduit furent et convoié 
par celle clarte seignorie 
com l estelle de mer marie 
qui par la mer les nes conduit 
lor envoia dou ciel conduit 
par le fu l eir enluminé 
et li breton acheminé 
qui si leur droite voie tindrent 
que a chartres o leur char vindrent 

miracles de meinte maniere 
ouvra dex por sa mere chiere 
au tens que len ouvreit s iglise 
a chartres si con le devise 
li livres et le tesmoignie 
com dit vos ai une partie 
mes les escriz ici devisent 
qu ainzque ci miracle avenissent 
avint un signe merveilleus 
en l iglise non pas ailleus 
cil qui fist le latin reconte 
que il et meint autre sanz conte 
i estoient presentement 
et qu il virent apertement 
un semadi enpres complie 
que l iglise fu raemplie 
d une clarte d une lumiere 
ne sei par voste ou par verriere 
dedans l iglise descendi 
dom l iglise si resplendi 
que tuit en furent esbahi 
et li oil de cels esbloi 
qui celle clarte regardoient 
et li cierge qui cler ardoient 
toute leur clarte en perdirent 
et ovec un escrois oirent 
qu avis leur fu qu eust tonné 
nus tonnairres n eust donné 
si grant escrois ne si grant ton 
de verte dire nos venton 
car croire devon sanz faintise 
que la douce dame en s iglise 
entra et la seintefia 
et son filz requist et pria 
que por s iglise tost ouvrer 
volsist miracles demostrer 
par cest signe que vos ai dit 
tuit li miracle devant dit 
et cels que je vos ai a dire 
si cum ge truis en ma matire 
avindrent a l enneur de celle 
qui de deu est mere et ancelle 

de verite dire me vant 
quant cil miracle que devant 
vos ai conté orent esté 
que dex li rais de majeste 
ot fet por l enneur de sa mere 
cil dex que reclamons a pere 
fist en cel tens en cel deteire 
a un chatel qui siet sus leire 
qui par non est soilli nommé 
un biau miracle et renommé 
que vos porrois par nos aprendre 
se un poi me volez entendre 
une dame de haut parage 
gentil de cors et de lignage 
preude dame et relegieuse 
et vers le monde gracieuse 
tint de soilli la seignorie 
celle dame d oneste vie 
o sei norrisseit un effant 
qui esteit filz d un sen sergent 
la dame l ot sus fonz tenu 
a l enfant fu bien avenu 
einsint l amoit de norreture 
com s il fust son filz de nature 
son filleul estoit de baptesme 
mes une aventure moult pesme 
li avint par grant mesestance 
si comme le portoit s enfance 
li enfant seuls joer s ala 
un jor vers l eive s avala 
cum cil qui n estoit guieres sage 
qu i n avoit pas doze ans d aage 
un fosse ot illec ou l onde 
de leire estoit grant et parfonde 
cil se trest la com desvoié 
dedenz chai si fu naié 
si com dex le vout destiner 
atant fu l eure de digner 
que la dame mengier voloit 
li enfant si com il souloit 
ne vint pas au mangier sa dame 
en toute la meson n ot ame 
qui l enfant moult ne demandast 
et a querre ne l commandast 
len le hucha et apela 
len le quist deca et dela 
mes ne fu pas trové por querre 
son pere et sa mere en terre 
qui de leur filz cremeteus erent 
parmi la ville le cercherent 
par toz les leus que il cuidaient 
ou li autre enfant reperaient 
mes n en porent oir novelle 
le cuer leur deult soz la memelle 
n il ne sevent qu il puissent feire 
vers l eive se pristrent a treire 
dedens l eive gardent atant 
si voient la robe flotant 
de leur enffant que bien quennurent 
si grant duel et si haut cri murent 
que la ville en fut esmeue 
l aventure est par tost seue 
tuit i vienent tuit i acorent 
tuit por l amor de l enfant plorent 
l enfant traient de l eive hors 
qui d esve avoit plein le cors 
et bien pareit qu i n ert pas vis 
aus ielz clos et au pale vis 
et que nul membre ne mouvoit 
tuit a estre mort le provoit 
la dame qui ert sa marraine 
la novelle sot 
car ne li ousoient noncier 
qu il la doutoient correcier 
toutevois li covint savoir 
et quant la dame sot le voir 
et la mort sot de son filleul 
autel pleint fist et autel duel 
de son filz esperituel 
com s il fust son filz naturel 
la dame qui grant amitie 
ot vers l enfant et de pitie 
avoit le cuer atendraié 
corut voier l enfant naié 
quant le voit son duel renovelle 
la dame de chartres apelle 
qu a cest besoing secors li face 
moillee ot de lermes sa face 
et ot contricion 
si pria o devocion 
come de cuer douce et piteuse 
' dame de chartres glorieuse 
ma priere dame entendés 
et mon filluel vif me rendés 
dame a cui ge me dement 
ge veu et promet fermement 
tant com vivrai mes par aage 
chacun an fere un vaage 
a chartres ou estes servie 
s a mon filluel rendés la vie 
que aing come filz ou neveu " 
quant la dame ot fet son veu 
maintenant comanda a prendre 
l enfant par les deus pies et pendre 
et lier les pies a un fust 
si que la teste desoz fust 
si come el dit ainsint le firent 
l enfant par les deus pies pendirent 
si que la teste aval pendi 
meintenant li enfant rendi 
d esve une trop grant gorgiee 
par la ou il ot engorgiee 
c est par la bouche qu ot ouverte 
nus ne creust pas chose certe 
que d esve fust si grant ventree 
dedenz si petit ventre entree 
quant l eive fu de cors eissue 
la parole et la veue 
li revint par vertu devine 
car la haute virge raine 
qui d autres raines est gemme 
i ovra por la bonne dame 
qui avoit en le sa fiance 
moult li valut foi et creance 
humblesce et devocion 
si come au centurion 
qui por son sergant tant pria 
que dieu de mal le deslia 
par tel semblant par tel maniere 
par la dame et par sa priere 
li enfant qui esteit peris 
revesqui et li esperis 
li fu arriere ou cors rendus 
vif seins et saus fu despendus 
la dame en fu moult esjoie 
le veu qu ot fet n oblia mie 
chacun an des lors par usage 
fist a chartres pelerignage 
tant com ou sicle demora 
a chartres la dame aora 
qui nos gart et qui nos deffende 
chacun an porta son offrende 
cest usage einseint meintint 
tant con dex en vie la tint 

li livres me done matire 
d un autre biau miracle dire 
que celer mie ne vos dei 
si con guillaume de soudei 
un chevalier de grant afeire 
qui le voir n en vost mie teire 
le reconta tot mot a mot 
maint de ses amis qu il amot 
qui oveques lui venu erent 
a chartres le tesmoignierent 
cil chevaliers qui fu nais 
de soudei dit qu en son pais 
avoit deus homes bien contreires 
li uns d aus d un oel point ou guieres 
ne vit car de blanc l ot covert 
menesterel estoit espert 
ausint come fut lecheor 
et mauparlier et jangleor 
de cort en cort se remuet 
et li autres homs ert muet 
de la langue une grant partie 
mes il avoit bien clere oie 
cil borgnes qui esteit janglierres 
et echarnissant et bordierres 
avoit oi et entendu 
que nostre dame avoit rendu 
a un muet langue et parole 
si comme renommee vole 
qui les vertus pas ne teiseit 
que la dame a chartres feiseit 
cil en ot oi la novelle 
le muet a sei en apelle 
qui n avoit pas oreilles sordes 
en gabent li dist et par bordes 
' amis fei mon enseignement 
se tu vielz que prochenement 
te seit la parole rendue 
et a moi ausint la veue 
a chartres alon ge et tu 
naguieres i ot grant vertu 
c uns enfant muet i parla 
si tost con en l iglise ala 
moi et tei i fet bon aler 
moi por voier toi por parler 
alons i la chose savoir 
si esproveron se c est voir 
ce que pluseur reconté m ont " 
moult l amoneste et le semont 
que se lessent entalanté 
de querre a leur menbres sante 
cil le dist par derision 
li autre o bone entencion 
les dis dou gabeor recut 
qui par son gabais se decut 
li on qui ne poeit parler 
otraia et promist l aler 
par assenement et par signes 
simples estoit moult et benignes 
et dieu et sa mere craiet 
ce que li autres li praiet 
crut o pure devocion 
envers dieu fist confession 
dou cuer et non pas de la bouche 
de volente qui au cuer touche 
non pas de parole voua 
ce que li autre li loua 
quant ensemble acordé furent 
li dui compaignon si s esmurent 
a aler a chartres et tindrent 
tant leur voie qu a chartres vindrent 
compaignon furent de la voie 
mes cuers dom li pensers desvoie 
si n est pas loial compaignie 
car li uns fu plein de boidie 
de barat et de faussete 
et li autres ot leaute 
humblesce et ferme creance 
bon pense et bon esperance 
d avoir sa requeste acomplie 
li autres ausint com espie 
n est pas venuz por dieu prier 
mes les miracles essaier 
quant a chartres furent venuz 
li borgnes qui estoit tenuz 
a mauves et a lecheor 
a glouton et a beveor 
o son compaignon n ala mie 
a l iglise la ou len prie 
la dame de chartres par non 
car la parole et le renon 
des bons vins avoit entendu 
qui a chartres erent vendu 
clers seins nes et delicieus 
de boivre estoit plus curieus 
et de hanas de vin voier 
don ne se poeit ennoier 
que de vertu voiar n aprendre 
car trop avoit la bouche tendre 
de bons vins et de bons morsiaus 
don si ventre estoit vessiaus 
si que tantout com il vint la 
tot droit en la taverne ala 
si com touz jours fere soloit 
por ce que les bons vins voloit 
boivre a leisir et essaier 
et son compaignon va premier 
en l iglise grant aleure 
qu ensuivre vouloit l escriture 
qui nos fet tel enseignement 
que nos quiergen premierement 
le reigne dieu c est seinte iglise 
ou devon oir le servise 
c est li prophiz et la viande 
que l ame desierre et demande 
et puis devon dou cors penser 
por garder l ame et tenser 
le muet le fit tot autel 
qu ourer ala devant l autel 
a la haute verge raine 
o devocion pure et fine 
la langue mue se tesoit 
mes la foi qui au cor pleisoit 
oureit et la bone pensee 
qui ert dedens le cor celee 
quant oré ot parfeitement 
de cuer verai qui pas ne ment 
si passa souz la seinte chasse 
ou chacun jour encore passe 
cil qui volt droit pelerin estre 
meintenant dex le roi celestre 
qui quenoit totes les pensees 
ses prieres ot escoutees 
si ouvra por l amour sa mere 
car li mus ot voiz haute et clere 
dex et sa mere gracia 
et o joie les mercia 
de la grace qu il ot trovee 
dou la parole recouvree 
quant la parole recouvra 
en ce point que en lui ouvra 
la vertu dieu si li avint 
qu en sa boche une enmerteur vint 
don la douleur au cuer tocha 
vers la porte lors s aprocha 
et de l iglise hors eissi 
car la douleur le tint einsi 
qu il ot poour qu il ne vomist 
uns hons apres lui hors se mist 
qui par l iglise l ot seu 
grant pieca l avoit queneu 
si que mult quant parler l oi 
se merveilla et s esjoi 
car miracle estre ce savoit 
si li demande qu il avoit 
et por qu ert eissu de l iglise 
cil li respondi en tel guise 
que quant par la vertu divine 
fu fete sa langue enterine 
et de novelle char entee 
qui devant estoit entamee 
an sa boche enmerteur senti 
qu a poi le cuer ne li menti 
vomir cuida enellepas 
et por ce qu il ne vouloit pas 
que si haut leu seintefiez 
fu ordaiez ne conchiez 
de vomissement ne d ordure 
por ce toust et grant aleure 
de l iglise hors s en issi 
quant li ot respondu einsi 
et la doleur fu trespassee 
sa langue a treite et montree 
qui ert enterigne et bele 
reformee de char novelle 
ci ot miracle sanz feintise 
meintenant arriere en l iglise 
retorna palant 
et si rendi devotement 
graces a la dame ennoree 
par qui parole ot recouvree 
et si biau don li fu donné 
lors furent tuit li seint sonné 
quant ceste vertu fu seue 
la vile fut toute esmeue 
par la vile tretuit s esmurent 
a l iglise ensemble corurent 
moult tout et mult hativement 
et li conpaing qui longuement 
en la taverne ot demoré 
por le vin cler et savoré 
sain et plesant et eleu 
dom ill avoit grans trez beu 
et dedenz son ventre collez 
n encore n ert pas saoulez 
illesques ne vout plus soair 
o les autres corut voair 
ce miracle et cele mervoille 
quant le voir set si se mervoille 
de ce que si conpaing pala 
moult se repent que il n ala 
cum lui a l iglise prier 
lors print de ieulz a lermier 
mais si con je croi et devin 
ce estoeint lermes de vin 
devant l autel fist ses prieres 
mes dex dou ciel n es prisa guieres 
qui bien savoit s entencion 
qui prioit sanz devocion 
sans foi et por en vein pria 
li cors pas ne s umilia 
il ne pria forsque de bouche 
tel priere a dieu pas ne touche 
si s en ala si com il vint 
au deus homes einsi avint 
que li uns ne fu pas oi 
et li autres moult bien joi 
de ce que ill est venu querre 
si s en alerent en leur terre 
li uns o joie et o leesce 
et li autres plein de tristece 
par ces deus homes est prové 
si con j ai ou livre trové 
que moult vaut bone concience 
droite foi et obedience 
moult loe la seinte escriture 
foi bonne et concience pure 
n est hom qui sanz foi a dieu plese 
ne o concience mauvese 
cil qui ot foi cil fut senné 
et cil sanz foi mal asenné 
quar dieu sa demande cassa 
et cele a l autre si passa 
car dieu sa priere entendi 
langue et parole li rendi 
et li autre n ot la veue 
fors tele com il l ot eue 

a l enneur a l essaucement 
de cele qui le firmament 
enlumine par sa lumiere 
dame de chartres justiciere 
voil autre miracle tretier 
por les miracles esploitier 
don j ai la matire emprise 
por fere a la dame servise 
que j ai grant talant de servir 
que s amour puisse deservir 
seur autres amours souvereine 
en ce tens ot en aquinteine 
un chevalier ce dit li livres 
qui n ert pas de guerre delivres 
ennemis ot qui le haioient 
et a ocirre le baioient 
a ce chevalier vint corage 
qu il iroit en pelerinage 
la dame de chertres requerre 
atant se parti de sa terre 
a sa voie droit s avoia 
a chartres vint tant jornoia 
por quoi vous iroie tenant 
a l iglise ala meintenant 
ses prieres fist et s offrende 
que de tout peril le deffende 
la dame por qui se lassa 
souz la seinte chasse passa 
et fist ne se quantes chemises 
qu il avoit en ses cofres mises 
a la seinte chasse touchier 
pour le seintuere qu ot chier 
qui enz est enclous sanz feintise 
c est por voir la seinte chemise 
qu entors ses reins avoit vestue 
la haute virge a sa char nue 
quant enfanta le 
par qui sauvé sunt 
de cuer o bonne entencion 
o foi et o devocion 
fist le chevalier ses prieres 
enpres de retorner arrieres 
la ou dom il vint s en torna 
tantout s esmut et retorna 
en la terre dom ert nais 
et quant il fu en son pais 
es chemises ot grant fiance 
chacun jor par acoustumance 
l une des chemises vestoit 
et ausint aseur estoit 
com s eust un haubert vestu 
tant se fioit en la vertu 
dou seintuere precieus 
noble poissant et vertueus 
ou sa chemise estoit touchiee 
qui estoit soutil et dougiee 
en tel deffensse ot son cuer mis 
por poor de ses anemis 
avoit la chemise vestue 
avis li ert qu arme molue 
ne le peust pas trepercier 
ne cremoit ne fer ne acier 
n avoit cure d autre haubert 
sa fiance en la cheminse ert 
un jour avint que il venoit 
chies un haut home et menoit 
o lui genz qui le conduioient 
mes tretuit desarmé estoient 
et cil qui ne l amoient pas 
le guestoient a un trespas 
de lui se voulloient venchier 
et lui occirre et detrenchier 
qu il estoient assez de gent 
chacun ot haubert bel e gent 
espee o tranchant alumele 
et tuit le glaive souz l essele 
a grant fer a pointe d acier 
sans defier sanz menacier 
au chevalier corurent seure 
n i a nus qui sur lui ne queure 
li chevalier fu envai 
de cels dom ill estoit hai 
qui moult forment s esjoissoient 
de ce qu ocirre le quidoient 
et moult l asaillirent 
de glaives tranchans le ferirent 
que la robe li ont perciee 
mes la chemise deliee 
ne fu perciee n entamee 
car la douce dame ennoree 
i avoit celle vertu mise 
ne fu perciee ne maumise 
por ce qu il i oit sa creance 
de cop de glaive ne de lance 
au chevalier riens ne meffirent 
li glaive autresi resortirent 
comme d un mur qui d arein fust 
ne li fist mal ne fer ne fust 
la montance de deus festus 
s il eut deus haubers vestus 
deust il estre mort lessié 
tant fu de granz cops enpressié 
li anemi sunt corroucié 
quant voient qu il ne l ont blecié 
et sunt comme gent esbahie 
et li chevalier leur escrie 
en souriant comme seur 
' vous n estes pas de bon eur 
ainz estes fous et meserré 
qui le haubert fort et serré 
a la dame de majeste 
que m a par sa grace presté 
quidez percier ne entamer 
a la dame me vuil clamer 
cui fete avez descovenue 
car j ai la chemise vestue 
qui toucha a la seinte chasse 
de chartres don ge ne doutasse 
que vous me feissiez hui contraire 
qu el toucha au haut seintuaire 
qui m a hui de mort deffendu " 
le miracle ont cil entendu 
si ont lessié ester leur guerre 
et gietent leur armes a terre 
et pardonnerent leur haine 
chacun au chevalier encline 
chacun enver lui s umilie 
tuit ensemble et chacun li prie 
qu il leur pardoint par sa franchise 
ce qu i li ont fet d estoutise 
de ce que l orent assailli 
ou il ont leidement failli 
dom il sont vilment escharni 
car il ont bien trové garni 
des armes a celle raine 
a cui tretout li mont s acline 
en tel maniere et en tel guise 
est pes et concorde entre eus mise 
la dame de misericorde 
qui les desaccordés acorde 
et qui les haines dessemble 
i fist deus miracles ensemble 
car le chevalier regarda 
si que de la mort le garda 
et fist que cil furent ami 
qui devant erent anemi 

un autre miracle semblable 
bel et cortais et mervoillable 
ne vous vuil mie trespasser 
car ne me porroie lasser 
de fere a la dame servise 
en cui j ai m esperance mise 
le fet vous conterai briement 
il avint qu un tornaiement 
fu si comme le dit l estoire 
entre lavardin et montoire 
un chevalier i ot de pris 
qui fu seurmené et seurpris 
qu uns suens anemis le vout prendre 
et se prist cil moult a deffendre 
li autre au poinz le prenoit 
si que pres qu il ne l retenoit 
au darreau tant le sacha 
qu au cheval le frein aracha 
hors de la teste et de la bouche 
et li chevalier tantout touche 
les esperons au bon destrier 
que il chevaucheit fort et fier 
grant et inel et tout saillant 
et cil dessus preus et vaillant 
qui s estort de ses anemis 
et li chevaus tout a devis 
qui senti que fu desfrené 
ansint com oisel empené 
s en vint ou cours inelement 
et tout hors dou tournaiement 
porta le chevalier fuiant 
vers une eive reide et bruiant 
perilleuse grant et parfonde 
prist a corre plus tout qu aronde 
n autre oiseau ne porroit voler 
li chevalier a acoler 
prist son cheval pour retenir 
mes ce ne pot pas avenir 
par nul engin ne par nul art 
qu aler le feist autre part 
ne que retenir le peust 
or voussist il mieulz qu il eust 
esté pris au bien tournaier 
car il voit qu il est au naier 
se le cheval dedens l eive entre 
tout le cuer li fremist ou ventre 
de la poour qu il ot de mort 
quar le cheval voit fier et fort 
qui tous jorz vers l eive s aproche 
sansque d esporons ne li touche 
court ansint con fust enragié 
se cil desus descoragié 
fu ne fet pas a merveillier 
car poour a de perillier 
et voit le peril tout present 
lors li vient en remembrement 
de la haute dame ennoree 
qui a chartres est aouree 
tout meintenant en haut s escrie 
' ha dame de chartres aie 
vostre chevalier regardés 
m ame et mon cors gardés 
a vous me veu dame et commant 
aie et secors vous demant 
que de peril soie gité 
si veu qu a chartres la cite 
vous requerre en voustre iglise 
se me montrez tant de franchise 
que me sauvez dame ma vie " 
n ot pas sa parole fenie 
que la dame que il pria 
au cheval courant envoia 
un frein de devine poissance 
par quoi cil vit tel demonstrance 
comme balaam de sa beste 
c ansint com eust en la teste 
li chevaus un fort frein s estut 
que force fere n i estut 
ausint com se la beste mue 
eust la parole entendue 
de l eive ou aloit retorna 
ne au tornei pas ne torna 
de la part a ses averssierres 
li chevaus l enporta arieres 
au lices devers sa partie 
ainsint la dame que len prie 
qui ot oies prieres 
en delivra en deus manieres 
qu en l eive ne fu pas naié 
ne la ou il ot tornaié 
ne fu pas pris ne retenu 
ainsi li fu bien avenu 

en enpres je vous conterai 
autre conte bel et verai 
qu i n est pas reson que je tese 
cest conte a escouter vous plese 
car assez i porrés aprendre 
et enseignement de bien prendre 
la haute raine de gloire 
en cui ennor en cui memoire 
j ai commencié ceste ouvreigne 
nos doctrine ci et enseigne 
qu eschivons touz maus et toz vices 
l amor dou monde et les delices 
qu ou monde n a que vanite 
il n i a riens de verite 
mes icele haute raine 
par cest essemple nos doctrine 
et nos semont et amonete 
que chacun en s amor se mete 
qui est amor veraie et fine 
seur toutes amors enterine 
cil qui s amor ont deservie 
la trouvent tous jors bonne amie 
cil qui l eime y trove amitie 
qu el est fonteine de pitie 
s amor n est a nullui naee 
ainz est a tous abandonnee 
a celz qui la volent amer 
et comme dame reclamer 
en cest conte porrois oir 
com len puet de s amor joir 
li livres ici nous devise 
quant arse ot esté l iglise 
de chartres dom fu grans domages 
li chapistre envoia messages 
par meint pais par meinte terre 
por porchacier aie et querre 
a fere l iglise de chartres 
pardon de rome lestres et chartres 
portoient et si sermonoient 
les gens de doner semonoient 
a l iglise de chartres fere 
si avint en icel deteire 
c un clerc qui en france ot esté 
escoliers yver et este 
nés de londres en engleterre 
s en raloit arriere en sa terre 
cil clers englais por verite 
passa par sessons la cite 
si com son chemin le menoit 
devers paris dom il venoit 
tantqu il entra en une iglise 
qu il voloit oir le servise 
illec trova un 
de chartres un bon 
qui de bien fere semonoit 
les genz d entor et sarmonoit 
dou feu de chartres de l arsure 
et de la grant desconfiture 
qui avoit en l iglise esté 
le clerc s ert illec aresté 
celui oi qui preschoit 
et par sa loquence aechoit 
le pueple de mestre a la queste 
et recontoit la grant moleste 
dou feu et de l embrasement 
dom chartres ardi soudement 
et l iglise fu mise en cendre 
moult convenoit mestre et 
en l iglise rapareiller 
li clerc se prist a merveillier 
qui le preschement escoutoit 
que li preschieres recontoit 
et vit cels qui entor estoient 
qui de pitie forment ploraient 
chacun sa borse desnoet 
chacun offreit ce qu il poet 
et les seintueres beisoit 
li sarmons moult au clerc plesoit 
si fu moult forment esmeu 
de ce qu ot oi et veu 
d offrir le prist grant volente 
mes n avoit pas d argent plente 
car sa borse estoit desenflee 
n avoit o soi chouse aportee 
qui fust a offrir convenable 
fors un fermail d or agraable 
celui por rien ne despendist 
ne ne donnast ne ne vendist 
por preschier ne por sarmoner 
car pensé l avoit a doner 
a une soe chiere amie 
le portoit qui ot non marie 
qu il avoit longuement amee 
et demoroit en sa contree 
ne set qu il face de l offrir 
vice de char n ou pot souffrir 
vertu le semont et apelle 
entre vice et vertu chancele 
l un le point l autre le destorne 
angoesseus est pensis et morne 
vertu le semont et atise 
que le fermail d or qu i tant prise 
doigne a l evre de charite 
vice et pense de vanite 
et amor de char qui est vaine 
par une autre voie le moine 
qui de bien fere le desvoie 
et l oste de la bone voie 
et son bon pense enpeesche 
quantque li preeschieres presche 
li destorne amor veine et fole 
qui le tient a mauvese escole 
et li dit ' qu es ce que viauz fere 
se tu viauz a t amie pleire 
et tu viauz estre bons amis 
se qu en ton cuer li as promis 
li porte ge le te conseil 
se tu vialz croire mon conseil 
tu n iras pas a le mein vuie 
car a fame forment ennuie 
quant leur amor assez ne couste 
de vuie mein priere estouste 
sans don est priere perdue " 
son cuer qui einsint se remue 
en deus parties se depart 
vers fole amor vet l une part 
l autre vers bon amor chemine 
qui l enseigne et qui le doctrine 
qu il envoit le don qu il tant aime 
a cele qui dame se claime 
de chartres par grant seignorie 
cele est touz jors leal amie 
s amor ne se mue ne change 
ne vers son ami n est estrange 
tous jors velt leaument amer 
s amor a douceur sans amer 
et por un don en done cent 
de le vient tout bien et descent 
ainsint sent cil son cuer contreire 
ne set quel part il doie treire 
car fole amor forment le pouse 
' amis or soit pousee chouse 
que ta volente a ce tende 
que dou fermail faces offrende 
ja cil dons a preu ne vendra 
car cil preeschierres le vendra 
por avoir de vin la gorge ointe 
ou a aucune soue acointe 
le donra ou le retendra 
ou autrement le despendra 
que preu ne fera a l iglise 
si auras perdu ton servise " 
vertu d autre part l amoneste 
que le fermail a l uevre meste 
de cele qui touz biens nous donne 
reson le semont et sermonne 
et en sarmonant le chatie 
que il lest amor de folie 
quar nul n i peut rien gaeingnier 
et si le prent a ensegnier 
et dist ' lesse ta soupecon 
et si entent a ta lecon 
que vertu te list et enseigne 
quelque voie le fermail tiegne 
desque por dieu l auras donné 
ne seras puis achesonné 
fei ce que a toi apartient 
se li preeschierres le retient 
ou il le donne ou le despent 
a toi de ce de rien n apent 
quequ il devieigne ne te chaille 
ja tu n i perdras vaillant maille 
de tes biens ne de tes merites 
se de ta debte a dieu t aquites 
car bonne ovre et bonne pensee 
a dieu et a sa mere agree " 
einsint est li clers trespensez 
car il chiet en divers pensez 
fole amor derechief l asaut 
et li resmuet un grant asaut 
de son bon pense le reprent 
et par fol conseil li aprent 
que d offrir le fermail se gart 
et a s amie bien le gart 
qui por s amor le gardera 
quant a son col pendu sera 
sovent le verra toute 
et li ramentevra ses joies 
mes s i l offre ja n en jorra 
car james voir ne le porra 
encois sera chose perdue 
ainsi mavese amor l argue 
si qu il ne set qu il daie fere 
car vertu li fet sovent treire 
le fermail d or hors de sa borse 
sovent arriere le renborse 
quant de s amie li remenbre 
si li fremissent tuit li menbre 
et dit ' je cuit que fols seraie 
se hui mes le fermail offraie 
car tant l e treit et remborsé 
et tant sui en vice acorsé 
que ge pens et puis bien savoir 
que n en porroie hui mes avoir 
gre ne de dieu ne de sa mere 
car trop convoiteuse et avere 
envers eus ma pensee 
dom m oeuvre seroit avilee " 
einsint fu grant desputaison 
entre fol pense et raison 
li un en bien l autre en mallice 
l un en vertu l autre en vice 
si qu entre deus est entrepris 
au darrenier a le melz pris 
car ill a en son cuer pensé 
qu il lessera son fol pense 
et si pense que bien soeffre estre 
efforcié le regne celestre 
a soi meismes fera force 
lors treit le fermail tant s esforce 
et l offre a icele marie 
qui a soi ses amis marie 
l autre marie a oubliee 
et lessié sa fole pensee 
o pleur et o devocion 
humblement fist s oblacion 
a la douce marie ennoree 
de bon cuer de bonne pensee 
offri li clers son fermail d or 
c est tout son mueble et son tresor 
quant d offrir se fu aquiteé 
li clers de sessons la cite 
eissi et se mist a la voie 
desierreus que son pais voie 
vers la mer prist a cheminer 
car se dex le veust destiner 
par la mer se fera vagier 
ja ert hore de herbergier 
car le jor aloit a2erant 
le clerc ala ostel querant 
chies un preuzdome en un vilage 
demanda por dieu herbergage 
cil preuzdom avoit filles belles 
ne sei quantes genvres pucellez 
et vit le clerc genvre d aage 
bien fet de cors et de visage 
de ses filles ot soupecon 
que le clerc mauvese lecon 
leur apreist et leur leust 
se la nuit ostelé l eust 
si dist ' dans clerc je vos voi tel 
bel et genvre qu en mon ostel 
ennuit pas ne vos recevraie 
de mes filles poor avroie 
qu aucune d eles par paroles 
apreissiés a vostre escole 
mes s i vos venoit a pleisir 
que vossissiez ennuit gesir 
ci pres en une moie granche 
ou a estrein et paille blanche 
a grant plente et bon forrage 
illec vous presterai l estage " 
li clers vit qu i ne pot melz fere 
queque il li deust despleire 
ce qu il pot fist il n i ot el 
a gre prist en la granche ostel 
en la granche se herberga 
ce soir poi a souper menga 
quant ot soupé legierement 
la ou seul prit hebergement 
sus le fuerre s ala couchier 
tel lit n ot cil mie moult chier 
mes de l errer estoit lassés 
et tristes et dolent asses 
qu en tel leu l estut herbergier 
si s endormi moult de legier 
entor mienuit s esveilla 
mes de ce moult se merveilla 
qu il vit dever le ciel descendre 
unne grant clarte et porprendre 
la granche en chacune partie 
dom la granche fu esclardie 
et de clarte enluminee 
com s el fust de feu esbrasee 
le clerc garda par la clarte 
trois dames de moult grant biaute 
vit de devant soi arrestees 
richement erent aornees 
d apareil et de vesteure 
mes l une est greindre de stature 
des autres et melz aornee 
et de greigneur biaute douee 
le clerc vit plus pres de soi celle 
mes el ert la greindre et plus belle 
et de plus bel acesmement 
celle l arrena doucement 
par paroles moult agreables 
et benignes et confortables 
et si dist au clerc qui veilleit 
et o poor se merveilleit 
' men ami cher par bon eur 
soiez joieus et asseur 
car feite as amie novelle 
je sui marie la pucelle 
mere de dieu et chanberiere 
dom tu as feit t amie chiere 
car por m amor querre et avoir 
t ies departi par ton savoir 
de l amor a l autre marie 
que tu tenoies a amie 
car le fermail d or afiné 
que tu avoies destiné 
a l autre marie et promis 
me donas comme bons amis 
a autrier a sessons la cite 
don ge te di par verite 
que tu as m amor deservie 
don tu m as si en gre servie 
or te garde bien et porvoies 
que boens amis et leiaus soies 
vers moi te contien leiaument 
et moine t amor chatement 
se vers moi es amis leiaus 
tot sans lestres et sans seiaus 
te promest et mest en convent 
qu a toi vendrei paller sovent 
et sovent te visiterei 
et conpaignie te ferei 
quant seras venu en ta terre 
garde de fole amor requerre 
et lesse ester tote folie 
et ge t envoierei aie 
et touz jorz te donrei confort 
si soies viguereus et fort 
et conbatables chanpions 
contre foles temptacions 
et si te conseil bien et leu 
que quierges un segrei leu 
ou tu ailles seul habiter 
que meulz te puisse visiter 
et mielz conpaignie porter 
a toi paller et conforter 
et que tu ne cuides et doutes 
que ce que tu vois et escoutes 
soit vanite fable ou menconge 
ausint com vision de songe 
veoir puez enseignes veraies 
que la verite mielz en craies 
se tu en vialz le voir aprendre 
voiz le fermail a mon coul pendre 
qu a sessons l autrier me donnas 
dom si noble guerredon as 
a ami touz jors te tendrei 
sovent a toi paller vendrei 
nostre amor nostre compaignie 
ne sera james departie " 
le clerc recut lors hardement 
et regarda apertement 
se c ert voirs ce qu il entendoit 
son fermail d or vit qui pendoit 
au coul a la dame ennoree 
qui a chartres est aouree 
bien quenut que c ert son fermail 
n ert pas songes ne devinail 
einz est verite pure et fine 
son fermail vit en la poitrine 
a la dame bien atachié 
lors ne s est mucié ne cachié 
le clerc qui est asseuré 
moult se tient a beneuré 
de ceste haute vision 
joieus et o devocion 
la haute dame gracia 
et aoura et mercia 
quant por sa grant humilite 
l avoit doucement visité 
si li promist qu outreement 
dou tout a son commandement 
d ore en avant obeireit 
et riens ne li contredireit 
atant la dame s en parti 
mes au clerc avant departi 
de sa beneicon partie 
la rala dom el ert partie 
et le clerc a dieu commanda 
celle fois plus n i demanda 
le clerc en si boen point lessa 
que des lores dou tout cessa 
de fol pense et de fole oevre 
ainsint tost dex quant il veust oevre 
car le clerc por sa boene amie 
lessa toute amor de folie 
et fu en proposement 
que des lors vivroit chatement 
le clerc que dex volt tant amer 
hativement passa la mer 
sanz peril et sans encombrier 
en la voie n ot destorbier 
einz passa droit en son pais 
a londres dom il fu nais 
ala ses parens visiter 
mes n i vost pas moult arrester 
quant visités ot ses amis 
ce qu a nostre dame ot promis 
ne mist mie en oubliance 
sanz delei et sanz demorance 
en une ille de mer segraie 
de gent privee et quaie 
entra et le monde et s ordure 
eschiva et toute luxure 
en ce leu fu qui ert estranges 
illeques mena vie d anges 
seinte vie et celestiau 
de viande esperituau 
vesqui plus que de terrienne 
ausint com fist la juscienne 
son cors en penitence mist 
et sovent si com li promist 
nostre dame le visita 
et par paler le delicta 
et li dona force et confort 
et le fist contre touz maus fort 
toz jors puis li tint compaignie 
et a la mort et la vie 
quant li rois richart d angleterre 
dou clerc qui estoit de sa terre 
les miracles a certes sot 
vers l iglise de chartres ot 
des lores greigneur reverance 
et enneur et obedience 
fist au mesages de l iglise 
et les lessa a leur devise 
aler sarmoner par sa terre 
ja soit ce il eust lor guerre 
vers le roi phelipe de france 
si leur dona asseurance 
et les recut cortoisement 
et si les conduit sauvement 
et un jor par humilite 
porta li rois por verite 
sus ses espaules lui meismes 
les hautes seintismes 
qui dedens une chasse estoient 
que li message o eus portoient 
cest miracle et ceste aventure 
si comme le dit l escripture 
conta li rois en tel maniere 
a une soe seror chiere 
aalis contesse de blois 
et la dame de grant noblais 
par sa contree le conta 
si que le contes tant monta 
qu il fu mis en autorite 
a chartres la bonne cite 

un miracle bien queneu 
qui certeinement fu seu 
par tesmoignz digne de creance 
ne voil pas metre en oubliance 
car blasmés par reison seroie 
se ge matire si veraie 
trespassaie et si certeine 
un preudom fu en aquiteine 
riches hom fu et dieu cremoit 
et lui moult et sa mere amoit 
neste et seine ot la concience 
devocion et reverance 
et amor ot especial 
a la haute iglise reial 
de chartres por lui ennorer 
il aloit chacun an orer 
en veu l avoit et en usage 
d aler en un pelerinage 
einsint l avoit acoustumé 
con de charite alumé 
que ce li fist acoutumer 
et por les lampes alumer 
un baril d uille o lui portoit 
einsint cil hom se deportoit 
en la haute dame servir 
por l amor son filz deservir 
tantqu il avint qu i sordi guerre 
entre richart rois d angleterre 
et le rois phelipe de france 
si que li hom s acoustumance 
ne pot mie plus meintenir 
n a chartres aler ne venir 
de sa voie lonc tens cessa 
car sa fame ne le lessa 
mestre en voie ne si ami 
car li peril qui ert enmi 
sa voie forment redotoient 
si que remeindre le fesoient 
einsi retarda longuement 
li preuzdom son proposement 
par le conseil de ses amis 
ce qu il ot voé et promis 
ne pot fere com il souloit 
dom ou cuer forment se douloit 
si demora en esperance 
savoir se pes et acordance 
entre les deus princes venist 
et que cele guerre fenist 
por cest espoir fesoit sejor 
mes la guerre de jor en jor 
enforca durement et crut 
li preuzdom qui bien en dieu crut 
et qui ot seine conscience 
dedenz soi se reprist en ce 
que son veu aconplir tardoit 
et qu a s ame ne regardoit 
plus qu a son cors n a son domaige 
ne pas ne deust son veage 
lessier por peril d aventure 
et se moleste ne injure 
souffreit ou servise a la dame 
preu seroit et gaaing a son ame 
ainsint s est li preuzdom reprins 
por poor d estre mort ne prins 
ne por perdre cors ne avoir 
ne volt plus de respit avoir 
ne son proposement lesser 
son corage ne veult plessier 
ne por fame ne por amis 
maugre els s est en voie mis 
quant parti fu de sa contree 
chacun jor tant a grant jornee 
chevaucha qu i fu en la terre 
ou ert ce trouble et cele guerre 
a un pas moult perilleus vint 
ou passer parmi le covint 
li trespassant qui i passoient 
desrobé et pris i estoient 
a lui ne meschei pas meins 
car il chei entre les meins 
aus robeeurs qui le retindrent 
et son cheval et son cors tindrent 
et quanqu il porta li tollirent 
et oncore au firent 
greigneur outrage et mesprison 
que son cors mistrent en prison 
plus raincon de lui avoir 
qui a le cors si a l avoir 
tretoz les autres prisonniers 
se ranconnerent a deniers 
li un a souz li autre a livres 
qu i furent de prison delivres 
quant le jor de leur delivrance 
fu venu lors ot esmaiance 
le pelerin quant demorer 
le convendroit seul a plorer 
prist forment et a sei conpleindre 
que seul le convendroit remeindre 
en prison et sanz conpaignie 
sanz confort d onne et sanz aie 
se la dame non confortoit 
a cui le dom d uile portoit 
mes en celle estoit s esperance 
que par le aureit delivrance 
et par voir moult bien espoira 
toute s esperance avoira 
la dame de chartres marie 
son pelerin n oblia mie 
la nuit devant que cil qui furent 
raeinz de prison eissir durent 
la douce dame visita 
son pelerin et s aresta 
de devant lui apertement 
et li conforta doucement 
et si li dist qu a l endemein 
ou fust seir ou fust a mein 
quant il verroit que cil estraient 
de prison qui raeinz estaient 
o euls eissist seurement 
seur de son delivrement 
quant le pelerin ce oi 
de la vision s esjoi 
dom se tint a beneuré 
si fu dou tot asseuré 
a l endemein fu aprestee 
une eschielle et avalee 
en la chartre por delivrer 
ceus qui durent argent livrer 
li raeinz eschielle monterent 
et quant desoz elz esgarderent 
le pelerin ovec euls virent 
monter dom forment s esbahirent 
n avoient pas oi parler 
qu ovec aus s en deust aler 
ne qu il deust estre delivre 
si cuiderent que folx ou ivre 
fust por voir ou qu eust songié 
quant il esseit hors sanz congie 
si li distrent qu il remeinsist 
ne de la prison pas n isist 
car s il estoeit aperceu 
ou par aucun cas queneu 
de cels qui la chartre gardoient 
arriere en prison le merraient 
si li sereit pis avenu 
car plus estreit sereit tenu 
et plus vilement que devant 
si l alaient apertemant 
cil qui l eschielle o eus monta 
tout maintenant leur reconta 
sa vision tot mot a mot 
cil sorent bien que dex l amot 
quant oirent la vision 
dom cil leur mencion 
consentu li ont et graié 
ce qu avant li orent vaé 
o poor eissir le soffrirent 
et se turent et atendirent 
a quel fin la chose vendreit 
et cil eissi en tel endreit 
qu il ne fu oi ne veu 
ne des gardes aperceu 
son pelerin en tel maniere 
gita la douce dame chiere 
de prison et le regarda 
et des gardes si le garda 
qu il n ou virent ne n apercurent 
dui biau miracle furent 
et le tiers ausint biau ravint 
car quant hors de la prison vint 
ou il ot en prison esté 
son cheval trova apresté 
ensellé et apareillé 
dom il fu forment merveillé 
et merveillié et esperdu 
qu i le cuidoit avoir perdu 
sanz recouvrer et sanz ravoir 
qu il avoit ja huit jors por voir 
qu en la prison avoit geu 
et son baril d uille veu 
pendant a l arcon de sa selle 
ci ot aventure trop belle 
la mere dieu por lui ovra 
que quantqu ot perdu recouvra 
quant il se vit ainsint delivre 
et qu il ot dou tot a delivre 
quantque devant perdu avoit 
moult s esbahi ne ne savoit 
se c ert voir encore ou menconge 
ou se c ert vision de songe 
lors s averti par remenbrance 
que par tout est la grant puissance 
de dieu nostre soverain pere 
et que il delivra saint pere 
des liens et deschaenna 
et par son ange le mena 
et le gita hors de prison 
et le chevalier dom lison 
qui le gardaient le perdirent 
si qu a l eissir pas ne le virent 
de lui est en autel maniere 
car dieu poissant par la priere 
de sa douce mere marie 
li a fet secors et aie 
et l a de prison hors gité 
la rose de virginite 
li a feste ceste bonte 
lors est sus son cheval monté 
hatif de rendre sa promesse 
a la seinte delivrerresse 
et graces et merci rendi 
a chevauchier tant entendi 
qu a chartres liez et joieus vint 
et conta quanqu il li avint 
la douce dame mercia 
qui de prison le deslia 
s offrende fist et ses prieres 
et puis s en retorna arrieres 
en la terre dom il nasqui 
li prudons puis lonc tens vesqui 
et chacun an de son aage 
fist toz jors son pelerinage 
a la haute dame de chartres 
quant la dame giete de chartres 
ses pelerins et guerredone 
se qu en li envoie et done 
ou porte a l euvre de l iglise 
len li deit bien feire servise 
d i envoier dons et porter 
ses amis set bien conforter 
et en la fin les fet venir 
ou reigne qui est sans fenir 

li livres conte ci empres 
que de bonneval est bien pres 
une ville ou len l apelle 
ne dit pas mes une chapelle 
i a qui est d un parroissiage 
d autre ville et par usage 
li prestre qui dou leu tenoit 
la parroisse chanter venoit 
a celle chapelle preucheine 
a certain jour en la semeine 
illec ou la chapelle estoit 
ert une fame qui metoit 
en filler grant cure et grant peine 
ne filloit mie lin mes leine 
de sa quenoulle einsint vivoit 
de nulle autre oeuvre ne servoit 
celle fame dom ge vos di 
empres vepres au semadi 
regarda l oevre de sa leinne 
qu el avoit fillé la semeinne 
si vit qu el n ot pas tant d ouvraigne 
comme autre fois dom sa besoigne 
li estoit forment 
si ot elle assez leine oiseuse 
por son dommage recovrer 
mes el n ouse ce seir ouvrer 
por la feste a la haute dame 
que garder doit et homme et fame 
de toute oevre qui est humeine 
et l endemein por le diemeinne 
li lesoit il encore meins 
a fere humeine oevre de meins 
et au lundi n ot point d espace 
qu i li covenoit sa fillace 
le lundi bien matinet vendre 
por sa vie ensevre et prendre 
ainsi fu la dame entreprise 
quar el ne set en quele guise 
puisse recovrer son dommage 
se elle ne met s ame en gage 
dou semadi au seir filler 
temptacion a ce la boute 
d autre part le pechie redoute 
si qu el ne set qu el daie feire 
a sei meismes est contreire 
d une part la point covoitise 
qui de filer la nuit l atise 
et de parfeire sa quenoille 
l ame d autre part l en chastie 
or le velt or ne le velt mie 
a la parfin fu tant temptee 
qu a pechie est abandonee 
por covoitise de gaieng 
dom el recut puis grief mehaeng 
quant toute gent fu 
et la lune luiseit serie 
en son vergier ala filler 
com celle qui vout deu guiler 
mes elle en fu por voir guilee 
si avoit el bien en pensee 
que celle oevre qu fesoit 
a nostre dame despleisoit 
et qu el fesoit mal et pechie 
mes son cors ert tant entechié 
de covoitise dom ardoit 
qu a pechie pas ne regardoit 
si priveement ouvroit comme 
celle qui meins cremoit dieu homme 
quant toute s oevre ot achevee 
de la ou se sist s est levee 
car aler couchier se vouloit 
ja ce que point ne se douloit 
ne ne sentoit mal n autre chouse 
une de ses meins vit si clouse 
et point ovrir ne la poet 
la mein si forment se cloet 
com se li doi s entretenissent 
et a la paume aerdissent 
o l autre main forment s efforce 
mes ne por poine ne por force 
car ne la pot n ouvrir n estendre 
tant i sache baer ne tendre 
cum se li doi fusent gelé 
et a la paume saellé 
quant ceste chouse ot regardee 
moult fut forment espoentee 
et durement se merveilla 
toute nuit sans dormir veilla 
qu el pensoit et ert en doutance 
savoir se c ert la dieu venchance 
ou se c estoit de maladie 
ne set que face ne que die 
le diemenche vint l endemein 
el prist a regarder sa mein 
et essia se tant eust 
force que ovrir la peust 
mes rien n i vault ne force 
moins li vaut quant el plus s esforce 
angoisse ne douleur ne sent 
ne d enfermete nuisement 
forsqu el ne pot sa mein ouvrir 
a nul ne s ouse descouvrir 
car por honte de gent n a cure 
a dire a nullui s aventure 
qu el cuidoit que dieu y ovrast 
einsint que sante recouvrast 
et einsint garison eust 
que nus hons son cas ne seust 
le jor passa en tel maniere 
et la nuit ausint tote entiere 
tantque le lundi ajorna 
celle en son ostel sejorna 
et ses voisines se leverent 
si com soloient l apelerent 
qu el alast o els ou marchie 
mes a a une enchargié 
de ses voisines sa besoigne 
car de soi montrer ot vergoinne 
por o els aler refusa 
et au melz qu el pot s escusa 
lors se prist par soi a reprendre 
' que faz ge que me vaut l atendre 
dei ge le miracle dieu teire 
se home ne set cel afeire 
dex le set qui voit toutes choses 
les pensees qui sont enclouses 
ou cuer voit toutes en espert 
ja nul segrei n iert si couvert 
que dex ne l sache bien et voie 
ge n i voi ne fuite ne voie 
coment cest fet puisse celer 
se de gre ne l voil reveler 
maugre mien le revelere 
dex qui le set lors si sere 
pis que devant et greindre honte 
le celer voir noient ne monte 
dex m a por mon pechie punie 
g ei bien la poine deservie 
dex veult qu en moi soit sanz celee 
sa haut oevre manifestee 
quant il veult que len sache s oevre 
se ge la tes et ge la cuevre 
ne sera le pechie creuz 
dex veult que cest fet soit seuz 
et qu on die au clerc ou au prestre 
tous jors ne puis ge pas ci estre 
ce qu il veult ne puis contredire 
donques le m estuet il a dire 
ge le dire a mon provoire 
qui est sergent dieu et vicaire 
s a mon provoire le di primes 
ge le dire a dieu meismes 
car dex meismes li a preté 
de l ame et dou cors poete 
l un et l autre a mestier de cure 
mon cors dou mal que il endure 
et l ame estuet qu el soit curee 
dou pechie dom est encombree 
mon mestre me doit conseillier 
en oroisons por moi veillier " 
quantqu elle se pleigneit einsi 
de son ostel la fame issi 
de pars vet regardant 
de loing vit le prestre venant 
' dex " dist celle ' merciés soies 
qui par ton menistre m envoies 
de m enfermete medicine 
que j ae par la vertu devine 
se or ne li di ma pensee 
n en puis estre mes escusee 
m aventure voir li dirai 
a l encontre de lui irai 
si li direi meulz mon pleisir 
priveement et a leisir " 
de la ville eissi hors atant 
contre le prestre meintenant 
ala et si le salua 
et rendu son salu li a 
a la fame et il li enquiert 
com el le feit et li ert 
celle rougit et s estuet 
ne ne dist pas com li estuet 
d autre chose ensemble parlerent 
em pallant en la ville entrerent 
celle qui son cuer ot cellé 
parti de lui et il de le 
le prestre s en ala en erre 
feire ce qu i ert venu querre 
qu il ala dire son servise 
autre chose n i ot aquise 
celle remeint seule et pensive 
' dex " dist elle ' tant sui cheitive 
qui avoie si grant leisir 
de dire au prestre mon pleisir 
non mie au prestre mes a de 
mon estat m avoit demandé 
et ge me sui vers lui celee 
et ne set dex bien ma pensee 
et toute m euvre et mon afeire 
dex set tot quantqu il est a feire 
doncques set il ce qu est ja fet 
n est merveille se me deshet 
qui a celui parler n osei 
qui est ou leu de deu ce sei 
desques a prestres ne dis le voir 
diex le fere aus gens savoir 
ce que ge n dire a un 
dex le monstrera en commun 
por quoy voil ge mon feit teire 
ge n ei pas honte de meffeire 
et j ei honte de l amander 
ne deusse ge demander 
aie et medecinement 
de l enfermete que je sant 
a mon prestre iray ariere 
dou fet li direi la menniere 
a lui confesse me feirei 
ja rien ne l en celerei 
et se g e honte dou dire 
don di ge por voir que dex ire 
a vers moi corrouz et haine 
quant ne veult qu aie medicine 
ne que ma confession die 
je di que dex m a enhaie 
digne ne sui qu a lui m acorde 
ne qu aie sa misericorde 
bien voi que dex m a oubliee 
et qu au deable sui livree " 
quant el se fu einsi conpleinte 
et a le seule ot fet sa pleinte 
en la voie s ala tenir 
par ou le prestre doit venir 
li prestre vint ceu est la voire 
el rougi quant vit le provoire 
a luy pas ne se confessa 
car por la honte le lessa 
li prestres einsint s en ala 
celle remeint qui grant mal a 
confuse et desesperee 
s en rest en sa meson alee 
si com entroit en sa meson 
si come ou livre le leison 
la douleur li fu agrevee 
en la mein qu elle tint serree 
qui nulle hore ne li cessa 
vers le vespre tant l enpressa 
que por la douleur qui ert greindre 
que devant comenca a geindre 
empres haut crier la covint 
si que touz le visinez vint 
tuit le voisin qui au cri vindrent 
celle chose a merveilles tindrent 
car il ne savoient l acheison 
onc de le n en trestent reison 
forsque tant sa mein leur mostra 
mes toutes vois treitot outre a 
au darien le fet conté 
dom tout cil sont espoenté 
ne sevent a cui conseil prendre 
forsqu a dieu se voloit atendre 
lors l ont a l iglise menee 
de l eive benaite arrosee 
la crois ont a sa mein touchiee 
et la boiste ou est nostre salu 
mes tot ce n i a rien valu 
une fame ert illec presente 
qui leur dist que sanz la consente 
dou provoire ne li devaient 
feire la chose qu il feisaient 
s atendissent a l endemein 
que li prestres vendreit bun mein 
ausint ert ja de nuit bien pres 
et la feste de seint agnes 
a l endemein por voir sereit 
le prestre messe chanteroit 
si leur donna conseil leiau 
de cest fet et de cest fleiau 
a cest conseil tuit s acorderent 
a leur osteuls s en retornerent 
la fame que douleur tormente 
celle nuit contriste et dolente 
ne pot dormir ne someillier 
toute la nuit la fist veillier 
l angoisse qu el soeffre en la mein 
li prestre vint a l endemein 
dom el desierreit la venue 
por estre par le secorue 
quant s en entra en la chapelle 
o la cloche la gent apelle 
qu il venissent oir la messe 
et celle a cui douleur ne cesse 
quant la cloche sonner oi 
dedens son cuer moult s esjoi 
li voisin matin s asemblerent 
la fame a l iglise menerent 
et la mostrerent au provoire 
et conterent la chose voire 
li prestre moult se merveilla 
et si leur dist et conseilla 
qu a deu aie demandassent 
et por la malade priassent 
il meismes en prieroit 
quant la messe celebrerroit 
le chapelein chanta la messe 
et pria por la pecherresse 
et elle por soi dieu pria 
en soupirant merci cria 
et avoit en dieu s esperance 
qu il i envoieroit alejance 
quant le chapelein ot chanté 
celle qui desierreit sante 
apella et li dist ' amie 
c est par pechie qu ies si punie 
pechie qu as fet a fin te moine 
dou pechie te sera la poine 
confesse toi ton fet descuevre 
de bouche et de cuer et evre 
convient que tu saies confesse 
se tu veulz que ti maus te lesse " 
celle qui fu bien repentant 
et d avoir sante meintenant 
li conta sa confession 
o pleur et o devocion 
des fes qu el ot en remembrance 
cil li enjoint sa penitance 
qu el alast por le preu de s ame 
a chartres prier nostre dame 
chacum an non pas a chacune 
des quatre festes mes a une 
la quelle qui plus li pleireit 
mes or primes commenceroit 
a la precheine chandeleur 
que dex la gitast de douleur 
quantqu i li enjoint et loa 
promist celle a fere et voa 
que o veu et o devocion 
a la purificacion 
qui or sereit precheinement 
iroit ore premierement 
a chartres en pelerinage 
et tant com vivroit par aage 
la voie chacun an feroit 
quant une des festes seroit 
enpres le veu et la promesse 
de ses pechiez la pecherresse 
asoute l a li chapeleins 
et qu el meist entre ses meins 
sa mein close li enseigna 
puis l asout et si le seigna 
et gita l eive beneie 
devant toute la compaignie 
si commencierent en commun 
desjoindre les doiz un et un 
celle ovri la mein et la clout 
et clout et ovri quant el voust 
joiant fu et esleesciee 
quant se senti seine et hetiee 
ainsiqu onques n eust esté 
agregiee d enfermete 
tuit cil qui ce miracle virent 
o leesce graces rendirent 
a la haute virge ennoree 
a cui la fame s ert voee 
et dex loerent o vois liee 
qui de son mal l ot desliee 
enpres avint greigneur merveille 
car deable qui toz jors veille 
por boens de leur biens retreire 
pensa le bienfeit a deffere 
et apreuchoit forment la feste 
la fame fu de movoir preste 
a chartres et s apareilla 
mes deable li conseilla 
que elle porloignast sa voie 
temptacion moult la desvoie 
que encore pas ne s esmoeve 
et qu el doit remeindre li proeve 
car il li dist ' que fes que es ce 
o vielz aler par ceste apresce 
d iver qui tant destreint et grieve 
la voie est trop longue et trop grieve 
et li jors cors por aler hors 
tu greveroies trop ton corps 
s en celle seison cheminoies 
car trop sont les voies 
tu pues oncore bien atendre 
et autre terme plus lonc prendre 
li termes t encharga briement 
que une foiz tant seullement 
chacun an a chartres allasses 
a l une que tu mielz amasses 
des quatres festes nostre dame 
einsi aquiteroies t ame 
se tu ores ne ves a ceste 
si iras bien a l autre feste 
que len appella la marceiche 
et se essoine empeesche 
si ira a la mi aoust 
a celle ou auras meins de coust 
et meins de travail et de peine " 
einsi temptacion la meine 
par quoy deable l a veincue 
el remeint ne ne se remue 
tantque la feste fu passee 
a l endemein a l ajornee 
vint le prestre a la chapelle 
la fame vit a soi l apelle 
quant vint de chartres demanda 
et s el fist ce qu il commanda 
s el fut a chartres a l iglise 
s el rendi graces et servise 
a la dame qui la gueri 
et se son bienfet li meri 
celle rougi si fu concluse 
et si se covre et si s escuse 
de son fet et de sa folie 
et dit ' a chartres ne fu mie 
a la purification 
mes a l anunciacion 
ire por voir sans contredire " 
et li prestre respont plein d ire 
' cheitive com ies deceue 
inobediens mescreue 
le cui conseil as tu creu 
le deable t a mal plet meu 
par cui tu as ton veu enfreint 
dom la mere deu moult se pleint 
toust as la bonte obliee 
que dex t avoit por le mostree 
ge crei tu le comparras chier 
quant dex velt bien se set venchier 
desqu einsint est dex par sa grace 
de tes pechiez pardon te face " 
quant ot parlé en tel maniere 
li prestre s en rala arieire 
celle en sa meson rest alee 
moult confuse et espoentee 
quant en sa meson fu venue 
soudement fu el cors ferue 
d une plaie horrible et moleste 
des pies aval dusqu ein la teste 
li maus si griement l envai 
car toute paumee chai 
un cri gita espoontable 
s eust ou cors deable 
par sa bouche escume sailli 
la douleur si fort l assailli 
que des menbres et des cinq sens 
perdi la vertu par lonc tens 
son cors fu porpris d enfleure 
et son cuer noir outre mesure 
que si fu plus luisant que glace 
il ne paroit pas en sa face 
qu el eust point de vie en cors 
fors de sa bouche issoit hors 
une fort et puant aleine 
qui n est a sentir pas bien seine 
einsint deus jors et deus nuis fut 
c onques ne menja ne ne but 
li prestres et cil qui la virent 
de la merveille s esbahirent 
de la fame pitie avoient 
et por le nuit et jor prioient 
au tiers jor revint ensement 
non mie seul mes o grant gent 
visiter la fame li prestres 
et dist ' sire rois celestres 
ge vos pri et tuit vos prion 
que morir sans confession 
ne soffrez ceste fame ci 
dom dex ait de l ame merci " 
en enpres apela la fame 
et li dist qu el pensast de s ame 
qu elle parlat si poeit estre 
a lui com len doit fere a prestre 
celle soupira et se pleint 
et si cria c meint 
' douz dex douce virge marie 
merci vos requier et aie " 
quant li prestres parler l oi 
dedens son cuer moult s esjoi 
lors li dist qu el se confessast 
que rien a dire n i lessast 
dou tens passa moult poi d espasce 
celle devant toz en la place 
trestoz ses pechiez resgei 
et li prestre la benei 
que de toz ses pechies l asoust 
merveille avint car lors si toust 
come li prestre l ot asousse 
celle qui ert enflee et grosse 
qu i sembleit qu el deust crever 
sailli en piez sans se grever 
esbahie et esmervellee 
de dormir esveillee 
que en un moment fu si seine 
comme poisson qui noe en seine 
ice virent meintes et meint 
que nul signe en le ne remeint 
qu elle eust eu maladie 
lors dist au prestre qu il li die 
qu el fera et qu il li enseigne 
' ge veil et comant que tu faces 
ce que ge t enchargei et graces 
a deu et a sa mere rendes 
a chartres ne plus n i atendes 
en s iglise la dame aeure 
qui t a secorue en pou d eure 
gardes que chacun an i ailles 
ne a ce feire pas ne failles 
car se tu faus au meintenir 
bien t en porra mesavenir " 
celle fist le commandement 
qu el se mut sanz delaiement 
a feire son pelerinage 
chacun an puis tot son aage 
le pelerinage meintint 
einsint a ceste fame avint 
que chacun de vos oi a 
li prestres le nous tesmoigna 
et li autres qui present erent 
qui dieu et sa mere aourerent 
li prestres cel an dom ge di 
en relegion se rendi 
en ceste fame sont trovez 
cinq miracles bien esprovez 
li premiers quant la mein ot close 
por ce qu a male euvre fust ose 
le segont que par la celee 
fu la mein de douleur grevee 
li tiers fu quant se confessa 
que le mal de la mein cessa 
li quars fu quant le veu froissa 
que la grief plaie l angoissa 
le quint quant gueri de la plaie 
par la confession veraie 

puis ce que dex prist char humaine 
en la virge de grace plaine 
apres cel tens en l an milliesme 
et sixte ovesques deus centiesme 
le jor de feste saint germein 
aoust coumence l endemein 
novellement fut un cas sors 
en la parroisse avint a sors 
cist cas qui est moult merveilleux 
leves i a de chartres deux 
cist quas dom ge vos vois contant 
si avint a un paisant 
guillaume ot non de lavardin 
il n ert n en cortil ne jardin 
mes es chans ou saiet s avoine 
a grant travaill et a grant poine 
cil vilains es chans laboroit 
qui dex ne ses sains ne cremoit 
ne quel font cil vilein meint 
cil a la feste de son seint 
a saier s avoine entendet 
son parroisage mal rendet 
ne li chaloit de parroisage 
plus pensoit a son 
povrete feire li feiseit 
toute vois a dieu despleseit 
quanque cil s avoine saiet 
dom a seint germein dessaiet 
gens de la paroisse passaient 
par la qui 
a reprendre guillaume pristrent 
et en reprenant si li distrent 
' guillaume ce n est mie droit 
que tu fes bosoigne orendroit 
a la feste de nostre saint 
dex nos beneie et nos seint 
coment t est monté en la teste 
que tu euvres a nostre feste 
ne fu tu dimenche a l iglise 
oir la messe et le servise 
nostre prestre nostre persone 
quant dimenche preescha au prone 
commanda bien communement 
et sus esconmeniement 
enjoint a ses paroissiens 
aus genvres et aus enciens 
il hui n de leur meins " 
lors luer respondi li vileins 
pleins de vilanie et d outrage 
et mostra son vilein courage 
' se si puissant fust saint germeins 
come dist nostre chapeleins 
a moi et a autres que moi 
le monstrast dom point ne m esmoi " 
cil s en alerent sans aloingne 
et cil remeint en sa bosoigne 
et toute jor saia s avoine 
dou matin jusqu a nonne pleine 
une freidure lors senti 
dom le cors trestot li menti 
tuit si menbre orent troblement 
que senti un grant mouvement 
qui de ses entrailles venoit 
en sa mein senestre tenoit 
ja la darreanne mannee 
que il avoit des chans levee 
de sa mein oster la vouloit 
et mestre jus ou il souloit 
mes ne peust por vif ardoir 
de ses meins fere desardoir 
la mannee de la senestre 
et la faucille de la destre 
espoventez fu li vileins 
quant il ne pot ouvrir les meins 
a l iglise foi le cors 
savoir s aie ne secors 
il trovast en nulle maniere 
et vileins devant et desriere 
trestoz entor lui s asenblerent 
a ouvrir ses meins s essaierent 
tel qui estoient grant et fort 
mes par enging ne par effort 
les meins desardoir ne li porent 
le miracle virent et sorent 
a dieu et a sa mere chiere 
firent por guillaume priere 
a seint germein et a tous seins 
et si firent sonner les seins 
en l enneur dieu et saint germein 
jor et nuit jusqu a l endemein 
fu en itel estat guillaumes 
les deiz des meins aers au paumes 
qu il ne meist jus por riens nee 
la faucille ne la mannee 
tuit de pitie forment pleurerent 
et por lui sans cesser proierent 
que dex par sa seinte poissance 
li volsist donner delivrance 
quant la nuit fu einsi passee 
a pluseurs vint lors en pensee 
que guillaume a chartres menroient 
a l iglise et si feroient 
passer desous la seinte chasse 
car il craient bien s il i passe 
s il doit guerir que il guerra 
car la vertu dieu aperra 
au matinet apres la messe 
ot ou mostier de gent grant presse 
hommes et fames clerc et lei 
i erent venuz sans delei 
tuit communement s asemblerent 
et guillaume a chartres menerent 
a l iglise a chartres vindrent 
guillaume et tuit a genouz se mistrent 
quant guillaume s agenoulla 
sa face de lermes moilla 
forment gemi et soupira 
la seinte chasse remira 
et l autel besa moult souvent 
n encore n ot delivrement 
lors s escrierent tuit a masse 
qu il passast souz la sainte chasse 
et il i passa humblement 
que desous se tint longuement 
mes la grace et la delivrance 
li fist encore deleiance 
outre passa moult esmaié 
moult ot gemi et lermoié 
tantqu il chei en paumoison 
et cria haut en oroison 
' priés tuit que g aie merci " 
enflé estaient et nerci 
les dois des meins outre mesure 
enpres reconte l escripture 
que un chanoine de la ville 
guillaume de colleteinville 
avoit non si con dit l escrit 
preuzdom et cremoit jhesu crist 
c esseia devant l asemblee 
s un seul espi de la mannee 
peust oster ou arrachier 
ou por tirer ou por sachier 
et pluseurs autres qui i erent 
que clerc que lei i essaierent 
mes onques tant ne porent feire 
c un espi en peussent treire 
si le vit le prestre de sors 
qui oi les pleinz et les pleurs 
que ses parroisiens fesoient 
et pres qu il ne desesperaient 
lors s escria moult hautement 
' seigneurs et dames ensement 
qui por cest homme ci venistes 
si dolens ne saiés ne tristes 
de dieu ne vous deffiez mie 
la misericorde et l aie 
est moult grant de dieu nostre pere 
n i ait nus qui se desespere 
mes en dieu et en sa poisance 
et en sa mere aiez fiance 
qui est fleur de virginite 
vos serois par le visité 
et vos envoiera secors 
si que liez a sors 
et si sera bien ce me semble 
que vos ailliez tretuit ensemble 
au tronc la ou len met a l euvre 
illec se parfera vostre oevre 
illeques sera sans doutance 
vostre esperance " 
a cest conseil tuit s acorderent 
au tronc ensemble a l oevre alerent 
devant la chasse seint liubin 
a terre se mirent enclin 
o pleur et o gemissement 
prierent dieu et ensement 
sa douce mere glorieuse 
qui enfanta la fleur joieuse 
qui reforma l estat humein 
et seint liubin et seint germein 
requistrent o voiz haute et clere 
et seint tomas de conteorbere 
de cui sanc ot illuec partie 
et son coustel d auceserie 
a touz sainz et a toutes seintes 
firent il ausint leur conpleintes 
de touz requistrent ajustoire 
que dex mostrast illuec sa gloire 
cil qui les reliques gardoit 
la destre ou la faucille ardoit 
toucha ou le coustel a plein 
tantoust fu ouverte la mein 
les dois estenduz et ouvers 
tuit virent le miracle espers 
si comencierent a crier 
dieu et sa mere a mercier 
puis retoucha a la senestre 
ou la mannee vit clouse estre 
le coutel a ce seint martir 
les doiz pristrent a departir 
de la paume que tuit virent 
si que de ses meins li chairent 
la mannee de la senestre 
et la faucille de la destre 
tuit li seint sonnerent de joie 
james ne cuit que nus hom voie 
telle joie comme i ot feite 
ne porroit pas estre retreite 
la grant joie que tretuit firent 
quant guillaume deslié virent 
de la douleur et dou lien 
prestre et clerc et 
dieu et sa mere mercierent 
joieus a sors s en retornerent 
gloirefianz le roi celestre 
qui est et sera sans desestre 

un autre fet voill commencier 
por la haute dame essaucier 
qui sus les cels est essauciee 
ceste matire ei commenciee 
por ce que je la sei a voire 
si en doit melz estre en memoire 
et g en dire melz apresté 
quant cil miracle orent esté 
que ci devant vos ei escrit 
en berri si con truis escrit 
un autre avint de grant renon 
a une ville qui a non 
villentras einsint est nommee 
en celle ville demoree 
fesoit une bien preude fame 
qui voa a l autel nostre dame 
de chartres et de mer estoille 
que quant auroit feite sa toille 
une toalle en feroit 
que a son autel offeroit 
la toille fu feite sans faille 
dom la fame fist la touaille 
qui s ouvreigne bien enploia 
la teille prist si la ploia 
qui estoit belle et deliee 
en un drapellet fu liee 
en un drap linge envelopee 
la fame de bonne pensee 
la mist en une huche a pois 
ou de feves ravoit grant pois 
et de robes et d autres chouses 
qui en la huche erent enclouses 
illeques la mist a garder 
car onquores voleit tarder 
a fere son pelerinage 
tantqu el eust avenant veiage 
et qu el veist et tens et leu 
qu ele peust acomplir son veu 
quant la toaille ert en la huche 
deables qui tot mal aluche 
fist un feu sordre 
et la meson d esbrasement 
et quanqu esteit dedenz esprendre 
la huche en faumesche et en cendre 
fu mise et quanqu esteit dedenz 
poiz et feves et vestemenz 
trestout fu gasté par l arsure 
illec avint belle aventure 
vertu de dieu et grant merveille 
nus n orra james sa pareille 
n est pas fable ne devinaille 
onques n i maumist la touaille 
qui ert ou mileu de la brese 
ou brasier fu saine remese 
tant ne quant n i fu brulee 
car la dame l avoit savee 
a cui est voee et promise 
qu el n i fust arse ne maumise 
greindre vertu i ot mostree 
le linge ou ert enveloppee 
la touaille seintefiee 
et le lien dom ert liee 
ardirent comme un poi de leine 
et la touaille remeint seinne 
c onques n i ot maumeteure 
ne ne se senti de l arsure 
cil qui en la fornese ardant 
fist les enfanz jadis gardant 
c onques nul ardeur n i senti 
cil dieu qui onques ne menti 
fist miracle d autre maniere 
a l enneur de sa mere chiere 
que la touaille fu sauvee 
qui ert a sa mere voee 
quant l ardeur dou feu fu esteinte 
la fame qui fist sa compleinte 
de son domage et de sa perte 
qui por voir cuidoit estre certe 
sa touaille fust perdue 
dom el estoit plus irascue 
qu el n ert de nul autre domage 
car el pensoit en son corage 
autres domages estre meindres 
par l arsis quiert et par les cendres 
s el trovast nulles de ses choses 
ou hors ou paranz ou enclouses 
si foi par tout et cercha 
et touz les tisons revercha 
tantqu el trova par aventure 
la touaille enmi l arsure 
qui dou feu n ert point desconfite 
autre chose grant ne petite 
n i trouva qui issit sauvee 
le lange ou ert envelopee 
ne le lien ne trova mie 
lor fu durement esbahie 
et pluseurs forment s esbahirent 
qui presens furent et le virent 
que de voisins et de voisines 
bien sorent que oevres devines 
et miracles espers estoient 
car de la touaille savoient 
le voir por meismes la fame 
qu el ot voé a nostre dame 
la fame ne vost plus atendre 
a chartres ala son veu rendre 
la touaille ovec soi porta 
ou de son duel se conforta 
a nostre dame en fist present 
sus l autel l offri humblement 
et reconta de la touaille 
le miracle sanz controvaille 
et de ses voisins nuef ou diz 
par leur tesmoignz et par leur diz 
l afermerent sanz faucete 
qui present i orent esté 
et le miracle orent veu 
et por ce erent il meu 
de bon cuer et de bon corage 
a leur pelerignage 
a ce fet quant fu recité 
l esvesque d angers la cite 
vaillant hom et de grant afere 
ert en l iglise quant retreire 
ce miracle a la fame oi 
dom il fu formant esbahi 
esbahi et merveillé 
et dist au clergie qu esveillé 
fussent a la dame loer 
a cui se fet bon avoer 
pres a la touaille adesa 
et devotement la besa 
et dist enquore plus ovesques 
que s a angiers dom ert evesques 
fust le miracle avenu 
il eust jugié et tenu 
la touaille por seintuaire 
et li eust feit sa chasse feire 
ou elle fust mise et pousee 
et cum reliques ennouree 

li livres ci empres devise 
que par celle seinte chemise 
qui a chartres est enchassee 
un miracle de renomee 
avint dom ferei mention 
en l en de l inquarnacion 
huit anz meins par conte 
un challes si com l escrit conte 
ert rois de france et dou pais 
qui ert filz au roi 
qui baubes estoit seurnomés 
avint au tens challes cel roi 
un tirant lors de grant desroi 
vint en france qui ot non roul 
com len crie oncore haroul 
en france grans ouz amena 
cil tirant que il aima 
de gent paienne et sarradine 
tout destruit desus la marine 
france gasta et la contree 
tout ocist et mist a l espee 
que nus ne li pot contrester 
onques ne se vost arrester 
dusqu a estampes la reau 
ou il refist moult grant fleiau 
d illeques a chartres ala 
et l asist de ca et de la 
chartres asistrent li paien 
poor orent li citeien 
qui furent dedenz asegié 
car il furent forment gregié 
de mangonniaus et de perrieres 
qui par devant et par derrieres 
gitaient pierres a leur murs 
ne se tindrent pas asseurs 
quant virent les pierres descendre 
pooir n avoient d aus deffendre 
ne d eissir hors ne de combattre 
cels dehors voient qui d abatre 
les murs se painent et travaillent 
et a grant effors les assaillent 
si en ont eu grant esmaance 
n ont en nulle aie fiance 
fors ou secors de la pucelle 
qui dame de chartres s apelle 
de celle requierent aie 
qui de chartres a seignorie 
lor prindrent la seinte chemise 
a la mere de qui fu prise 
jadis dedenz constentinoble 
precieus don en fist et noble 
a chartres un grant roi de france 
challes le chauf ot non d enfance 
cil rois a chartres la dona 
dom len croit que guerredon a 
de la dame qui la vestoit 
quant le filz dieu en le estoit 
car celle penseit qu el fust mise 
a chartres en sa mestre iglise 
et qu el soit oncore gardee 
o leu dom est dame clamee 
li chartrin la chemise pristrent 
sus les murs au quarneaus la mistrent 
en leu d enseigne et de benniere 
quant la la gent aversiere 
si la pristrent moult a despire 
et entr elx a chufler et rire 
quarreaus i trestrent et saetes 
et d ars turquois et d arbalestes 
mes dex qui vit lor mescreance 
i mostra devine venchance 
si les avougla qu il perdirent 
la veue qu i point ne virent 
si qu il ne porent reculer 
ne ne porent avant aler 
quant li chartein aperceu 
orent le miracle et veu 
que leur fist la dame charteine 
mentenant fu la joie pleine 
si s apareillent d eissir hors 
et garnissent d armes leur cors 
vestent haubers et lacent hiaumes 
ovec leur evesque 
qui portoit la seinte chemise 
por deffense et por garantise 
avecques une autre banniere 
qui du voile de la virge yere 
de chartres s en issirent tuit 
o grant effors et o grant bruit 
en l ost des paiens tot se mirent 
si grant occision en firent 
com il leur vint a volente 
des ocis i ot tel plente 
que la terre en fu joinchiee 
tant i ot de gent detrenchiee 
que li chartein ont leur espees 
dou sanc au paiens saoulees 
quantqu estoient en la champaigne 
si leur o grant compaigne 
richart li dus des borgueignons 
cil ameneit fiers conpaignons 
qu o sei avoit l ost des francois 
si grant occision encais 
i ot feite or fu doublee 
bien fierent de glaive et d espee 
charteins francois et borgueignons 
tuit de ferir sont conpaignons 
sus la pute gent mescreue 
et quant rou voit qu ainsi creue 
est la force a ses anemis 
en fuie s est meintenant mis 
quant il voit ses gens detrenchier 
n il n a poeir de soi venchier 
si s en foui o poi de gent 
o dis chevalliers seulement 
de chevauchier tant esploita 
qu a lisees se receita 
et de son ost une partie 
fu remese es chans esbahie 
que li cretien ensevoient 
cil qui de seigneur point n avoient 
en un mont en haut s en foirent 
illec un jor se garantirent 
quant a l estor vint darreniers 
ebaltis li cuens de poitiers 
o de chevalliers grant compaigne 
les paiens vit en la montaigne 
si les enclust tretout entor 
mes cil qui savoient meint tor 
a mie nuit s en eschaperent 
par l oust au francois s en passerent 
quant il fu jor et francois virent 
paiens eschapés si saillirent 
sur les chevaus et les ensurent 
les chevaus frais et igniaus furent 
qui ensivant si les ateindrent 
mes li paien les pas aceindrent 
des bestes mortes de sanc teintes 
dom entor eus firent ateintes 
que nus ne leur pot rien meffere 
francois se mistrent au repaire 
qui longuement orent chacié 
chacun li hiaume ou chief lacié 
s en repererent en leur tentes 
et li paien com gent dolentes 
alerent de mort des espees 
a leur seigneur droit a lisees 
la dame de chartres marie 
au chartains fist einsi aie 
par sa glorieuse chemise 
et son voile dom je devise 
moult chier doyvent estre gardees 
comme de vertu esprovees 

en escrit trovons et en chartres 
que fubert esvesques de chartres 
fu bon clerc de haute clergie 
maint biaus ditiez fist en sa vie 
meinte legende et meinte estoire 
dom touz jors sera en memoire 
moult ama dieu et sainte iglise 
et acrut le devin servise 
l iglise de chartres ama 
especiaument et clama 
dame et amie especiau 
sus totes iglise reiau 
quant dou siecle fu trespassés 
de ses clers remeindrent asses 
qui furent de sa decepline 
et qui ensurent sa doctrine 
entre cels fu un chanceliers 
qui ot esté si escoliers 
bon clerc fu de grant science 
mes moult byen poira son sen ce 
qu il ne meneit pas bonne vie 
jolivete envoiserie 
et richece qui maus atreit 
et homme ou puis de vice treit 
et qui les vertus desracine 
si trest ce clerc en sa santine 
et en la pueur de luxure 
et oncore ert de tel nature 
de l autrui volentiers prenoit 
riens ne rendoit ainz retenoit 
quanque de l autrui avoit pris 
de ce fere ert toz jorz apris 
et oncore dom plus folx ert 
son pichie feiseit en apert 
qu au monde pas ne l reponneit 
de mauves essamples donneit 
mes ja ce qu il ert entechié 
de mavestiez et de pechie 
volentiers servoit nostre dame 
ses hores disoit car de s ame 
avoit mise en le s esperance 
et qu auroit par le acordance 
vers son chier filz de ses meffez 
qu il fesoit et qu il avoit fez 
vers la dame ert si cors entiers 
et la saluet volentiers 
mes ce bien ne sot pas la gent 
qu i le fesoit priveement 
mes son pechie tretuit savoient 
car apertement le veoient 
autre gent le font autrement 
leur pechie font celeement 
et les biens que il font puplient 
c est se que il s i glorefient 
mes nus por soi gloirefier 
ne doit son bienfet puplier 
ne por orguel ne por ventance 
ne doit il fere demonstrance 
fors tantque son preme le voie 
por luy mostrer de bien la voie 
mes chacun doit son mal celer 
ne l doit fors a deu reveler 
que dou monde ne soit repris 
ne mal essample n i seit pris 
cil chanceliers fist autrement 
son mal fesoit apertement 
com home en vice avivé 
et son bien fesoit en privé 
en priant chacune jornee 
a la mere dieu ennoree 
qu ele par sa misericorde 
vers son filz li feist acorde 
un jor avint par destinee 
ne sei en guerre ou en mellee 
ou cil chancelier s estoit mis 
qu ocis fu de ses anemis 
si ami le cors enporterent 
mes li chanoine qui penserent 
que il fu mors mauveisement 
com cil qui vivoit folement 
ne voudrent pas ne n orent cure 
qu ovec els eust sepulture 
metre le firent com par ire 
en une angle dou cemetire 
ou n i avoit pas leu honeste 
procession ne autre feste 
a enterrer le cors ne firent 
d un pou de terre le couvrirent 
qu il n ot ne tonbe ne sarqueu 
trente jors fu en itel leu 
la dame que il ot servie 
courrouciee fu et marrie 
dou fet et de la mesprison 
si apparut par avison 
au greigneur seigneur de l iglise 
le livre prince le devise 
si li dist com en courroucant 
en blasmant et en manascent 
qu il alassent son chancelier 
de la ou il gesoit drecier 
cil enquist qui doutant aloit 
de quel chancelier el palloit 
' ge di " dit elle ' de celui 
que a mon chancelier eslui 
que avez geté de vostre estre 
et melz que vos i deust estre 
si l avez danné sanz reison 
dom ge vos preing a acheison 
or alés tout le cors levez 
et l enterrés com le devez 
et ennorable sepulture 
sachiés que m avez fet injure 
car mon clerc ert quant il vivoit 
et devotement me servoit " 
li princiers tantout s esveilla 
et moult forment se merveilla 
de la vision qu a veue 
au matin l a amenteue 
a toz les seigneurs de l iglise 
qui d un consent et d une emprise 
vindrent la ou mestre le firent 
et de terre le deffoirent 
une grant merveille avint lors 
que dou mort troverent le cors 
sans pueur sans entechement 
et virent la langue movoir 
einsint com il vossist por voir 
loer dieu et sa douce mere 
et une fleur luisant et clere 
virent qui nessoit de sa bouche 
de sa langue d une souche 
essi un rein plein de fleurestes 
agraables et nouvellestes 
et cil reins s esforceit de querre 
voie par quoi essit de terre 
la langue ert eissint ennoree 
por ce qu il avoit saluee 
souvent la glorieuse dame 
bien sorent qu ennoree ert l ame 
quant le cors ert si ennoré 
de leur meffez ont tuit ploré 
ce que ert meffeit amenderent 
car tantost le cors enterrerent 
en ennorable sepulture 
et cest miracle en escriture 
firent mettre por voire estoire 
si qu il fust touz jors en memoire 

qui velt oir vers moi se traie 
talent m est pris qu encor retraie 
de la soustil fisiciane 
de la sage cirurgiane 
de chartres une belle cure 
nostre dame plus d enfers cure 
que tuit li grant fisicien 
ne tuit li bon cyrurgien 
de montpellier ne de salerne 
malx tant soit gries ne feu d enferne 
ne puet durer por riens qu aviegne 
en leu n en place ou ele viegne 
il n est nul mals tant enragiez 
qui tost ne soit assoagiez 
qu el daigne neis dou doi taster 
moult se fet certes bon haster 
et moult est sages qui se paine 
et qui met cuer entente et paine 
en acointer dame si sage 
ne doit douter nul grief malage 
de enfermete de cors ne d ame 
nul qui bien soit de nostre dame 
de belles cures parfet tantes 
nul ne sauroit a dire quantes 
curez est lors de cors et d ame 
cil et celle qui nostre dame 
daigne atochier neis de son doit 
cil bien curés tout estre doit 
et si est il c est or dou mains 
qui chiet entre ses blanches mains 
la mere dieu a si sains dois 
si biax si blans si lons si drois 
que gueris est tout maintenant 
cil qu elle en thoce tant ne quant 
tost garist ame de pechie 
et sane tost cors entechié 
quant saner daigne le las cors 
qui muert aussi com fet uns pors 
et qui tout va en porreture 
sachiez qu a l ame met grant cure 
qui durra sans definement 
or entendés por dieu comment 
la douce dame resjoi 
icest preudome de joi 
aporter se fist il a chartres 
ses vendenges et ses dessertes 
et sa gaaigne avoit perdue 
por ce qu avoit ou pie eue 
lonc tens ne sai quel maladie 
se vos volez que je la die 
venir je n en sauroie a chief 
le pie avoit a tel meschief 
et la jambe si borsouflee 
si vessieuse et si enflee 
si plaine de trous et de plaies 
qu il i avoit ce croi de naies 
et d estopes demi giron 
boe et venim tot environ 
de toutes pars en sailloit hors 
en grant martyre estoit son cors 
et jambe et pie avoit porri 
qui li donast tout monthorri 
ne toute france n engleterre 
ne marchast il deus pies de terre 
robert cil hom ert apelez 
ses piez ert bien endrapelez 
mes nequedent si fort puoit 
que de pueur les gens tuoit 
quant ou moustier fu aportez 
assez i trueve amortez 
et de malades qui se plaignent 
li un ardent li autre estaignent 
li un pleure li autre crie 
robert qui a grief maladie 
moult durement pleure et gemist 
mes de son pie salt fors et ist 
qui de corre oncques ne fine 
une puente puazine 
que trestuit cil dou moustier crient 
et aus gardes en plorant prient 
qu aucun d els hors pour dieu le meite 
quar il put plus que ne fet seite 
robert adonc est hors boutez 
aus huis defors est acoutez 
la pleure et bret la huche et crie 
' douce dame sainte marie 
fors de t yglise me boute on 
et si sui tes sers et tes hom 
et de joi ta vile nez 
seigneurs " fet il ' vous vilenez 
quant me boutez hors com un chien 
las las las las or puis je bien 
dire que privez mal achate " 
a l uis defors sur une nate 
par pluseurs fois moult se demente 
' ahi " fet il ' pucelle gente 
vierge sacree debonere 
que porrai ge dire ne fere 
que porrai dire douce dame 
quant je ne voi home ne fame 
tant soit de malage surpris 
broir de feu d enfer n espris 
quant tu veux que tost ne garisse 
et il te plest que je languisse 
a grant doleur et ici muire 
com un torel m oz ja muire 
et com un ors crier et brere 
et tu n es pas tant debonere 
que tu me daignes escouter 
quant de ceiens me vois bouter 
com un gaignon hors et chacier 
et n as tu cuer plus dur d acier 
quant de sante tant ne m envoies 
k aler me puisse toutes voies 
ja n est il dame nul consaus 
en ciel n en terre tant soit hauz 
com est li toens apres ton fil 
cil povre saint que feront il 
se prier les vois et requerre 
quant tu qui dou ciel et de terre 
royne es et empereriz 
sueffrez ainsi soie periz 
qui t ai requise a grant meschief 
et qui tes homs sui de mon chief 
qui demoré ai ci tel piece 
que mes las pies tot me despiece 
se fail a toi en ceste vile 
ou ardans as estains dis mile 
et ou tu fes tant haut miracle 
a saint eloy a saint romacle 
a saint fiacre n a saint gile 
que querroie dame di le " 
ainsint li las sans nul sejor 
aus huis defors et nuit et jor 
a nostre dame se demente 
mes ses pies l air tant enpullente 
qu a pluseurs semble et est avis 
que trestot soit plains li parvis 
de pullentie et charoigne 
lors li dist on sans nule aloigne 
que en la vile plus demore 
ne tant ne quant ne jor ne hore 
aussi trainer par saint gile 
le fera len hors de la vile 
com un chevax mors de morille 
quant voit li las qu einsi l avile 
que trainer fors le velt on 
lors crie et bret a moult grant ton 
' e mere au roy de paradis 
j e ci esté nuef jors ou dis 
si comme cil qui esperoie 
qu a joi m en ralasse a joie 
par ton conseil et par t aie 
mes onc ne fist ma maladie 
s agregier non ma douce dame 
a mes enfans et a ma fame 
reporterai povres noveles 
des souleres et des coteles 
leur gaaignasse a grant plente 
si tu m anvoiasses sante 
mes douce dame totes voies 
por ce se sante ne m envoies 
desesperer ne me voil pas 
commentqu il mes cuers li las 
en ta douceur encor espoire 
douce mere au doz roy de gloire 
encor en tai ai grant fiance 
dame encor gist grant esperance 
et respouse dedenz mon sain 
quant toi plera et fort et sain 
ou que je soie fet m auras 
et loing et pres bien en sauras 
a chief venir ou que je soie 
d une coignie me feroie 
couper le pie sans demorance 
se n ert la tres ferme esperance 
qui en mon cuer est aoncree 
puisqu est ainsi vierge sacree 
que la vile vuider m estuet 
et autrement estre ne puet 
a toi congie praing douce dame 
et te comant mon cors et m ame 
porter m en ferai 
monter lais et je m en vois " 
ainsi li las moult longuement 
s est dementés moult doucement 
a ma dame sainte marie 
ne say s en le porte ou charie 
mes tant fet qu il ert a joi 
sa fame un pou l a conjoi 
la nuit primiere que la vint 
mes ainsque jors passassent vint 
de lui fut moult lasse et tanee 
moult fust or pure et bien vanee 
fame qui n ennuiast tiex hom 
a ce tot de fi le set on 
que quant les ont et biax et nez 
lors leur font el mauves 
asses sovent teles i a 
robert forment s umilia 
a sa fame et a ses enfans 
bien set que la pueur est grans 
qui de lui chiet sourt et degoute 
par pou sa fame hors ne l boute 
de sa meson assez sovent 
' je vos metray " fet ele ' au vent 
sire vilains ors conchiés 
s estes neis tiex q un mot diés " 
ne set le las que devenir 
ne puet aler ne puet venir 
sa fame a grant dangier le couche 
plus le despit une viez couche 
ne fet riens nule qu il commant 
de tot velt fere a son commant 
se talent a d aucune chose 
et demander ne rover l ose 
pas jure que diex passa 
que mar fu tiex qu il le pensa 
quantqu elle fet fet sur son pois 
quant velt poree lors a pois 
quant velt pois lors a poree 
moult est dolente en sa coree 
quant il tant vit et il tant dure 
vie li maine pesme et dure 
a grant plente en est de teles 
qui ne prisent pas deus ceneles 
leur barons puisqu il sunt malade 
moult tost leur sunt correus et fade 
et des mesons lors les barnesses 
sur leur barons se font metresses 
mes salomons dit vraiement 
que la meson put ledement 
et trop va mal puisque la fame 
sur l ome en est metresse et dame 
de la robert ne sai que dire 
quant ele voit ades empire 
si le despit si le desdeigne 
que neis tochier a lui ne deigne 
se nostre dame a qui tant pense 
de lui aider ne se porpense 
trop me vendra a grant merveille 
et si dirai qu elle sommeille 
quar esperance et bone foiz 
au ciel li fet plus de cent fois 
chascune nuit lever ses mains 
' a mere dieu " fet il ' au mains 
quant ne te plest que je repas 
bon finement et bon trespas 
prochainement dame m envoie 
et si me moine droite voie 
a ce que tu as porveu 
tant ai langui tant ai geu 
que jambe et pie ai tot porri 
je n ai enfant je n ai norri 
qui mes i daint meitre la main 
chascun d aux a le cuer tout vain 
tant par sui ors pucele monde 
que flere et pu a tout le monde " 
une nuit ot assez oré 
et tant gemi et tant ploré 
qu il s endormi tot en plorant 
cele que truevent secorant 
et cil et cele qui il soient 
qui doucement souvent la proient 
adonc atendre n i velt plus 
la grant reyne de la sus 
qui dou ciel et de terre est dame 
quant voit que filz et fille et fame 
dou tot en tot l ont adossé 
et com charoigue en un fosse 
dou tot l ont mis en nonchaloir 
aider li velt lors et valoir 
lors velt monstrer qu elle scet fere 
lors devenir la debonere 
velt volentiers cirurgiane 
la tres douce fisiciane 
qui tant par est de franche orine 
qui trestouz cels sane et orine 
qui ont en lui bone fiance 
quant voit la grant perseverance 
que li las a et a eue 
de pitie est toute meue 
dou las telx pitie li est prise 
qu endurer ne puet sa franchise 
ne por le plus ne por le mains 
qu elle meismes de ses deus mains 
qui tant par sunt belles et sades 
et saines por taster malades 
taster et saner ne le viegne 
ne ne velt por rien qui aviegne 
que nul fors ele i meite main 
si m aist diex hui et demain 
il n a si merveilleuse fame 
en tot le mont cum nostre dame 
merveilleuse certes est elle 
la sainte virge la pucelle 
si tres douce est et si tres pleine 
que nulle doceur a la siene 
comparer ne se puet ne prendre 
la mere dieu par est si tendre 
si piteuse si debonere 
que ne li put ne ne li flere 
enfers tant soit plains d aposture 
puis ait pensee nete et pure 
ou est qui osast neis penser 
que taster daignast n adeser 
ne manoier por nule chose 
la naite fleur la naite rose 
la natetez de tot le monde 
home tant ort ne tant immonde 
si plain de bendiaus et de naies 
si plain de trous si plain de plaies 
si plain de roigne et de poacre 
ou saint eloi ou saint fiacre 
i deust elle bien envoier 
qui tiex gens sevent manoier 
mes bien savoit c est or dou mains 
n avoient pas si soes mains 
com ele avoit ne si tres sades 
por bien saner tels gries malades 
et en savoit assez plus 
voire plus que milante mil 
e mere dieu qu est or de dames 
de pucelles de hautes fames 
qui les leur nes n en estoppassent 
et qui tot porrir le lessassent 
ainzqu daignassent atouchier 
lever ne l daignoit ne coschier 
neis sa moillier dame terree 
mes tu dame qui es la ree 
dom sourt toute doceur et ist 
por ce que de cuer te requist 
moult le daignas bien aprochier 
et ses gries plaies atochier 
la grant dame de tot le monde 
qui tote sorrit et suronde 
de grant doceur de grant pitie 
quant voit li las si degetié 
que neis sa fame le degete 
n i a mes nul qui main i mette 
adonc primes s en entremet 
adonc sa sainte main i met 
li las robert li languereus 
qui tant ert las et dolereus 
qu i n atendoit se la mort non 
en reclamant dieu et son non 
et en priant sa douce mere 
eust pitie de sa misere 
une nuit endormi se fu 
la douce mere au roi jhesu 
qui reine est de tout le mont 
de paradis la sus amont 
ce li semble descendre vit 
en sa meson et en son lit 
tant par fu belle c est la some 
qu il n est boche ne langue d ome 
qui raconter le vous seust 
ne n est ielz d ome qui peut 
esgarder son vis ne veoir 
tant par est clers de grant pooir 
moult doucement par grant delit 
le malade assiet en son lit 
d une main le chief li sostient 
et o l autre le pie li tient 
lorsqu o sa main polie et sade 
touchié li a le pie malade 
tous est sanez ce li est vis 
ne sai que plus vous en devis 
de fine joie lors s esveille 
moult s esbaist moult se merveille 
quant son pie sent guari et sain 
le las de cuer dedenz son sain 
de joie li sautele et vole 
li las son pie bese et acole 
et tant est liez ne set que dire 
il ne trovast en piece mire 
qui li sanast si doucement 
dou lit saut sus isnelement 
si cort et saut par sa meson 
plus grant joie ne fist mes hon 
croire poez quant sain le virent 
que grant feste et grant joie firent 
si voisin si enfant sa fame 
a chartres a la bele dame 
l endemain s en vient tot corant 
le mestre autel tot en plorant 
besié a tant et enbracié 
qu a grant paine l en ont chacié 
les gardes qui n ou connoissoient 
desconneu por ce l avoient 
que durement ert enpiriez 
amegriz et mal atiriez 
robert qui sains est et delivres 
trestot aussi com s il fust yvres 
entour l autel sovent coroit 
dou pie sané sovent feroit 
grans cops desus le pavement 
et si crioit moult hautement 
' vez ci le pie la belle dame 
vé ci le pie la belle dame " 
lors dient clerc et chapelain 
' botés la hors ce fol vilain 
cel vilain yvre cel anchoistre 
oir le puet len jusqu au cloistre 
tel feste fet et tel criee 
com se la feive eust trovee 
botés le hors se vous poez 
c est un robert un soz noez 
seignors seignors " ce dit roberz 
' je ne sui pas vilains roberz 
ainceis sui robert de joi 
que nostre dame a esjoi 
vilains roberz ne sui je mie 
ainz sui ainz sui roberz joie 
robers robers sui porte joie 
n aurai mes duel de rien que j oie 
a joi joiaus m en rire 
qui en pleure je m en rire 
quant joie a moi ja afiert " 
lors fiert dou pie fiert et refiert 
cinq foiz ou sis moult lieement 
dou pie desus le pavement 
et plorant dit a chascune ame 
vez ci le biau pie nostre dame 
vez ci le pie ici ici 
qu elle m a fet soe merci " 
adonc l ont tuit reconneu 
quar lienz ot assez geu 
neis les fames le connoissent 
qui de demander moult s angoissent 
en quel maniere et en quel guise 
la mere au roi qui tot justise 
sante rendue li avoit 
cil qui parler moult bien savoit 
tot mot a mot et tot a tret 
en plorant leur conte et retret 
tot ce qu avez devant oi 
par le moustier sunt esjoi 
et clerc et lai homes et fames 
les cloistrieres et bones dames 
de chanz firent grant melodie 
es clochiers fu la sonerie 
et longue et grant et merveilleuse 
a la chemise glorieuse 
a chartres la riche montaigne 
telle allee et telle empaigne 
ot si com truis en cel tempoire 
que feite en fut moult belle estoire 
ce pri je a la douce dame 
que feu d enfer n en cors n en ame 
nul de vos tos puist atochier 
por au lever et au coschier 
nous commandons tuit en sa main 
se le servons et soir et main 
de vrai corage de cuer fin 
ja a la vie n a la fin 
de feu d enfer n aurons nous garde 
feu d enfer n a pooir qu il arde 
celui ne cele qui s aart 
a lui servir de bonne part 
ou feu d enfer n ert ja cil ars 
qui a s amor s ert bien aars 
por dieu por dieu que n i ardons 
a lui amer nous aardons 
a lui se fet bon aardoir 
de lui amer devons ardoir 
por dieu chacun si se aarde 
que de s amor jor et nuit arde 

un miracle truis d un provoire 
qui la poissant dame de gloire 
qui nomee est virge marie 
honora moult toute sa vie 
une messe sans plus savoit 
qu avoit 
aprise d anfance et d usage 
mez en karesme et en charnage 
a pentecoste et a noel 
ne chantast ja nule fois el 
c estoit toz jors tous ses effors 
et por les vis et por les mors 
devant l esvesque acusés fu 
en la parfin depousés fu 
bouter fist hors de sa court 
se cele ou toute pitie sourt 
pitie n eust dou chapelain 
il fust cheu en mal pelain 
pitie en ot bien i parut 
quar a l esvesque s aparut 
la nuit memes que ce avint 
vers mienuit devant lui vint 
et li dist moult arrieement 
' ce saches tu certainement 
se tu le matinet bun main 
ne rapeles mon chapelain 
a son servise et a s ennor 
l ame de toi a deshennor 
ainz trente jors departira 
et es douleurs d enfer ira " 
en l esveque n ot esmoier 
le chapelain sanz delaier 
fist ramener quant il le vit 
aus pies li chiet et si li dit 
qu il ait por dieu merci de lui 
si li a fet honte et ennui 
il amendoit a sa devise 
et bien reface son servise 
en tel maniere com il seult 
puisque la mere dieu le veult 
ne le doit mie desvoloir 
pes ot le prestre a son voloir 
qui en li a sens ne savoir 
par ce miracle puet savoir 
que son servise pas ne pert 
qui la douce mere dieu sert 

dex qui fontaine est de pitie 
monstre au amitie 
car nuit et jor ses bras leur tent 
et de jor en jor les atent 
que il viengnent a penitance 
et leur donne grant porveance 
d amender els de leur pichiez 
mes il ont si les cuers sechiez 
et vuit d amor de charite 
que en voie de verite 
ne veillent venir a amende 
devantque desus aus descende 
dou ciel la devine venchance 
un tens fu qu ou reigne de france 
et par autre terres pleuseurs 
pecherresses et 
pugni dex por droite sentence 
car sus cels grieve pestillence 
envoia dou feu infernal 
ausint com plaie general 
pour leur pesmes iniquites 
par bors par villes par cites 
homes fames generaument 
ardoient de ce grief torment 
par droite vanchance devine 
ne nulle humeine medecine 
contre ce mal n estoit trouvee 
mes la haute virge ennoree 
qui puet seur toute force humeine 
de misericorde fonteine 
a cui la puissance s estent 
de son filz pere omnipotent 
icelle tres puissant raine 
au mal porchaca medecine 
qu el s aparut si com len troeve 
escrit a une fame vueve 
moult honeste et bien renommee 
de joi le chatel ert nee 
il estoit nuit a premier somme 
que la fame se dormoit comme 
len doit dormir a tel hore 
quant la dame que len aore 
vint a le et si l esveilla 
dom la fame se merveilla 
pluseurs clers et lei 
en distrent tesmoign 
qu el s apela por verite 
dame de chartres la cite 
et dit ' fei joie bonne fame 
saches que de chartres sui dame 
tes oroisons et tes prieres 
et tes anmonnes bien plenieres 
et tes jeunes m ont si esmeue 
que ge sui ci a toi venue 
car ge ai tant mon filz prié 
que il m a un don otrié 
par quoi li ardant esteindront 
mes mon enseignement tendront 
que ge te sui venue dire 
fei leur feire ymages de cire 
chacune trois deniers pesant 
en l enneur dieu le totpuissant 
qui est un dieu en trinite 
et est treibles en unite 
celles a chartres offerront 
ou par autres offrir feront 
ainsi que fraudre n i ait feite 
ne que chouse n en seit destreite 
desus mon autel sera mise 
l offrende a l euvre de m iglise 
se ce font le feu esteindra 
que tant ne quant ne revieindra 
si esteindra en tel maniere 
n alumera james arriere 
lieve toust sus sanz deleiance 
et aies bien ferme creance 
et va a johen ton provoire 
conte li ceste chose a voire 
que ge t ei diste et revelee 
et li di qu en ceste contree 
la preeche par les iglises 
qui sont en la province mises " 
la fame qui fu bien creant 
de ce qu ert oiant et voiant 
moult ignelement se leva 
tantout que rien ne la greva 
ne ne retarda point d eslesce 
au provoire vint a elesce 
o fei e o devocion 
si li conta sa vision 
quant cil la vision oi 
bien la crut et bien s esjoi 
et de joie prist a plorer 
dieu et nostre dame a loer 
a preschier tantost commenca 
par le pais de la en ca 
sa parole et son 
ot tantout tel enfeissement 
a touz les auditeurs pleisoit 
la haute dame li feisoit 
de cui la parole venoit 
le seint esprit li aprenoit 
ce qu il disoit et i ovroit 
les cuers des auditeurs ovroit 
a la parole recevoir 
li ardant le crurent por voir 
qui dou feu erent tormenté 
homes et fames a plente 
pouvres et riches tot en commun 
touz les menbres orent li un 
perdu et li autre partie 
si com aloit la maladie 
au prouveire tuit obeirent 
et vous de cire fere firent 
dou pois qu il orent comendé 
et a la haute mere de 
dame de chartres les voerent 
que a chartres les envoerent 
par leur amis leiaus mesages 
le nombre truis bien des ymages 
deus cens en i ot et sexante 
si com li livres le me chante 
chacune fu sus l autel mise 
et vindrent par l oevre de l iglise 
meintenant la vertu devine 
dou ciel envoia medecine 
que li ardant tantoust estaindrent 
nul signe de feu ne remeindrent 
oncore dex plus i ouvra 
chacun ses menbres 
touz entiers sanz point de defaute 
ci ot vertu poissant et haute 
et quant l ardeur fu toute esteinte 
la char qui ert de verte teinte 
comme charbon arse et broie 
devint belle saine et blanchie 
qui ert et noire et orible 
cil a qui rien n est impossible 
i demostra bien sa poissance 
et que vers lui grant acointance 
ha la virge qui l enfanta 
la mere vers son effant a 
poer d empetrer quantqu el quiert 
le poer qui au filz afiert 
a la mere a sa volente 
l un poer est a l autre enté 
ainsint con li rains en la souche 
or prion de cuer et de bouche 
la dame qu elle par sa grace 
vers son filz soit nostre avocace 
d empetrer nous dou ciel la joie 
la mere et le filz nos en oie 
qui par la priere sa mere 
nos conduie devant son pere 
a cui est reyaume et enpire 
ou riens ne perist ne n enpire 
mestre johan le marcheant 
que dex gart d estre mescheant 
et doint que toz jorz bien li chee 
ceste euvre a dusqu a chief cerchiee 
mil deux cens sexante deux ans 
puis l incarnacion passans 
ou sexante deux en septembre 
si com par mon escript me membre 
fu ceste besoigne achevee 
a l enneur la dame ennoree 
de misericorde fontaine 
de grace seurondant et pleine 
ceste euvre fut par le ouvree 
et comenciee et consummee 
au tens de nostre rois lois 
que dex sauve en son seint pais 
et sa mere qui ot non blanche 
qui fut dame piteuse et franche 
dex gart li rois et sa lignee 
fame et enfanz freres megnee 
por le roi et por les suens 
se geu pri c est reisons et sens 
car la provende de peronne 
me donna li rois qui bien donne 
et segont dieu trestoz ses dons 
dex li en rende guerredons 
