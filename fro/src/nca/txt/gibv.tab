de une dulce escrit orrez la sume 
dirrai la vie d un seint home 
ki pur amur sun chere seignur 
out feim e freit e grant labur 
ensurketut od bestes muez 
vesqui meint an e d erbes crues 
gentilz hom fu de grant parage 
riche de terre e d eritage 
poi preisa sa terre e s onur 
co mustrat il al chef de tur 
kar pur estre povre e mendis 
gerpi sa terre e ses amis 
par noit fuit de la contree 
covertement e a celee 
ke ne l sout ami ne parent 
puis si vesqui mut seintement 
e fud de grant religiun 
de grece fud giles out non 
ne fud pas de basse main 
de vavassur ne de vilain 
nez fud de princes e de reis 
tuz ses lignages fud gregeis 
dedenz athenes la cite 
fud cist gires nurri et nee 
ses peres out non theodorus 
riches de terre e d aver plus 
sa mere out non pelagia 
en tut france ne deca 
n aveit femme de sa manere 
si chaste ne si almoner 
en els dous out bon assemblee 
a la parfin fud ben loee 
andui bone vie menerent 
deu servirent e aurerent 
co ert le plus de lur labur 
de deu seruire e noit e jur 
deu lur dunat un petit fiz 
dun sunt de joie repleniz 
mult en furent si parent lez 
a grant joie fud baptizez 
gire l apelent de cherte 
par les parenz fud confermé 
quant vint a l he de set anz 
mult ert creu e mult fud granz 
a lettres l ad ses pere mis 
a la divinite s est pris 
a co mist li emfes s entente 
bien ad tenu la dreite sente 
par tens se prist a deu servir 
ben le maintint tresque al morir 
pleins fut d espiritel science 
deu li dunat grant sapience 
de bones murs fud repleniz 
e d oneste fud bien guarniz 
li emfes gires fud mult bels 
la flur des autres damoisels 
de cele terre u il fud nez 
bloi out le chef recercelez 
la charn out blanche cume leit 
les olz rianz le nes ben feit 
cleres les denz la buche bele 
n out pouint de barbe en sa mazele 
beles mains out e les deiz blans 
lungs les costez grelles les flancs 
mult out large la furcheure 
plus bel ren ne fist nature 
sur tute ren l amat li pere 
en grant cherte le tint sa mere 
mult le vesteient richement 
meis ils les dune a povre gent 
tut le melz de sa vesteure 
n aveit pas mis en dras sa cure 
en deu amer ert sun delit 
or e argent out en despit 
chevaus e mulz e palefreiz 
e riches dras e bons conreiz 
volunters alout a muster 
oir la messe e deu preier 
e del muster dreit a la scole 
co est la fin de la parole 
ke vus en dirreie jo el 
sa vie esteit espiritel 
li valetun de sun hee 
fiz as baruns de la cite 
le veneient sovent blamer 
k il ne voleit o els juer 
' or veez " funt il ' juvencel 
gires uout sainterel 
li vileins dit en repruver 
de jofne seint veil adverser 
ne serrat mie tuz jurz tel 
mult ert unkore fel e cruel " 
meis il ne dient mie veir 
del tut fraudrunt a lur espeir 
il ne fud cruel ne felun 
ne demurat si un petit nun 
ke deus mustrat miracle grant 
pur gire sun petit servant 
avint issi ke par un jur 
alout l emfant a sun labur 
a l escole u il aperneit 
vit un cheitif u se plegneit 
e la rue de la cite 
pale e teint desculuré 
sur un fermer devant un us 
u il out jeu un an e plus 
de tuz les membres ert contreit 
leiz e horribles e desfeit 
a trespassans revout del ben 
meis il ne lui feseient rien 
tresk une fez gires le vit 
cele part veit sun pas petit 
demande lui k il aveit 
e pur quel chose il se pleineit 
' sire " fet il ' jo ne l puis meis 
c est merveille ki jo m en teis 
la faim m occist le freit me greve 
deu doinst ke ma vie seit breve 
trop ai vescu co est dolur 
deu la me doinst einz demain jur 
la mort sereit mun desirer 
e jo l auerei sanz demurer 
ne puis vivre plus lungement 
la mort m est pres trop bien le sent " 
gires l oit si dementer 
les olz li pernent a lermer 
n out ovec lui or ne argent 
partie de se dras lui tent 
de la cote k aveit vestue 
se despuilla enmi la rue 
il la feit al cheitif vestir 
e tint les mances al servir 
e il ad mis la cote en sun dos 
e remist la charn croissent li os 
un cri puis s estent 
en pez se dresce ignelement 
oiez tut cum deus est curteis 
de l enferte k il out einceis 
est li malade en pez levez 
einzke gires s en fust turnez 
veit vers l enfant si l vout saisir 
e cil s apreste de fuir 
e il veit apres prent a crier 
' cestui deit le siecle loer 
ben pert quels servises il feit 
pur lui ad deus garri contreit 
a deu e lui en rent jo grace " 
sempres s anent en la place 
humes e femmes plus de cent 
grant est la presse de la gent 
ki iloc furent assemblez 
meis gires s en ert ja alez 
tres un tres autre se tresturne 
a meison vint marri e murne 
e s est desur un banc assis 
le chef enclin aukes pensis 
mult lui pesa e dolens fud 
ke tant de gent l orent veut 
cum feitement cil ert sané 
li peres ert en la cite 
oi la novele en la rue 
ki par la vile ert espandue 
e le miracle del contreit 
ke gires si fiz aveit feit 
meis ne sout si veir fut u nun 
cum il einz pout vint a meisun 
e vit sun fiz ki el banc sist 
il l areisune si li dist 
' bel fiz " feit il ' pas ne me gree 
ke vus avez colur mué 
pur quei estes vus deheité 
ad vus nul hom dunc coruscé 
qu est vostre cote devenue 
pur quei ne l avez vus uestu 
sire " feit il ' jo l ai donee 
si ke mult est ben aluee 
jo la dunai hui par matin 
a un malade en cel chemin 
ki mut esteit mesaisé 
ateint de freit e de pite 
jo ne poeie autre ben fere 
de mun dos fis ma cote treire 
lui la donai ki la me quist 
pur amur deu ki nus tuz fist 
ja se leissat il pur nus vendre 
e des judeus en la croiz pendre 
e nus las ke faimes pur lui 
ha sire cum jo qui 
k il nus ert repruvé grefment 
al derein jur de jugement 
u tut li angele tremblerunt 
de la pour k il averunt 
quant li archangele auerunt pour 
e li ami nostre seignur 
e li apostre e li martyr 
u purrunt li felun tapir 
quant il ne truverunt buissun 
vile ne borde ne meisun 
certes ne purrunt pas tapir 
avant les estouerat venir 
deus lur dirrat a fere voiz 
' feluns veez ci la croiz 
veez les clous veez le sanc 
ki me curut aval le flanc 
veez la corune e la lance 
veez ici vostre dutance 
vous avez envers mei tort 
jo fui pur vus liueré a mort 
e me laissai crucifier 
vilement batre e leidenger 
dites k avez pur mei suffert 
mustrez le mei tut en apert 
si vus m avez tres ben servi 
ben vus serrat ici merri 
cil ki ne purrunt ren mustrer 
il le frat de lui severer 
e en enfern el pudneis 
dunt il ne surdrunt jameis 
dampnez sunt senz remission 
el parfunt puz de baratrum 
e ki la git el tai pulent 
del relever n est puis neent 
sir pere lez purrunt estre 
cil ki serrunt a sa mein destre 
a cels dirrat verrablement 
' traiez vus ca la meie gent 
recevez l erite celestre 
ke vus forfirent ti ancestre 
vus l avez par dreit recouré 
joie vus ert abanduné 
od mei serrez finablement 
n avrez meis dute de turment 
einz serrez tuit de ma meisnee " 
mult ert la compainie lee 
a ki sun regne ert otrié 
deus si lui plest par sa pite 
nus a sa destre partie 
e nus doinst parmanable vie " 
li peres oit parler sun fiz 
mult se merveillet de ses diz 
e ke humme de son aage 
deit en tant d ure estre si sage 
la cote k i out dunee 
fud leggerement pardonee 
n en peise al pere ne tant ne quant 
k il vit sun fiz veit deu loant 
e vers lui out greignur amur 
il lui achate une meillur 
de meillur drap e melz taillé 
gires ne l ad gueres preisé 
a autres povres la dunast 
mult volenters si l osast 
ne demurat pas lunkement 
morz furent si riche parent 
morz en fud si pere e sa mere 
ne lui remist sorur ne frere 
a lui est l onur repeiré 
les chevalers e la meisnee 
gires recut sun heritage 
meis deus set assez sun curage 
poi preise terre ne honur 
vers deu turna tute s onur 
si cum jo qui e jo l espeir 
de lui vodrat feire sun here 
mult lui remeint grant heritez 
chastels e burs vinnes e prez 
or e argent pailles cendals 
palefreiz mulz e bels chevals 
e veissele d or e d argent 
meis il le depart largement 
ne l donout mie as lecheurs 
ne as puteins n as jugleurs 
ainz fist as povres abbeies 
as punz e as maladeries 
as malades e as contreiz 
e as leprus e as defeiz 
a cels departe sa richaise 
a ses baruns forment en peise 
il encusent e si l chastient 
e mut soventes feiz lui dient 
' sir " funt il ' pur deu amur 
ne deguaster issi t onur 
ne doner pas si largement 
lai en ta terre estorement 
cil ki te servent dient ben 
k a curt terme n averas rien 
e coment te purreit durer 
quant tu ne cesses de doner 
ne tu ne feites mi semblant 
ke te seit mul del remanant 
mult en as ta genz desheritez 
kar tes baruns desconseilez 
si ne te contens autrement 
tut s en irrunt de tai ta gent 
meis crei conseil si feras bien 
e cume sages te conten 
faites co ke nus te lorrum 
si pren fille a un barun 
u fille a rei u fille a cunte 
tu poez aver de tei grant hunte 
ke si te mesz a nun chaleir 
k est devenu tun grant aveir 
u est tun or e tun argent 
empleé l as malveisement 
tels l unt ki te ne sevent gre 
pur co dit li vileins verte 
k entre l aver e le bricun 
ne sunt pas lunges compaignun 
refreigne sire tun curage 
prene une femme de parage 
dunt tu puissez enfanz aver 
ki apres tei seient ti heir 
kar si sanz heir remeint la terre 
nus serrum tut destruit de guerre 
si le pais est eiseillé 
tu en averas grant peche 
kar tu le poz ben guarrant estre 
prudume furent ti ancestre 
ki devant tei tindrent l onur 
garde ne seies le peiur 
garde sire ke hom ne die 
a mult feble heir est revertie 
tu fais semblant d sultif 
la terre gastes a estrif 
mar fud tis cors e ta beute 
quant il ne n ad en tei bunte 
si tu n oses terre tenir 
va tei en un buissun tapir 
e deven moigne en une muster 
kar tu ne n as de el mestier 
meis leissez estre ceste riote 
en autre lei turne la note 
crei les baruns ki ici sunt 
feites ico k il te lorrunt 
ti hume sunt tu lur sire 
pur co unt il curuz e ire 
ke te contens si folement 
mult lur em peise durement 
lais la folie al sen te ten 
crei lur conseil si feras ben " 
gires out ses baruns parler 
se se comence a purpenser 
cum feit respuns il lur dirat 
pendi sun chef si s enclinat 
un suspir jetet de parfunt 
ore escutez k i respunt 
' seignurs " feit il ' vus dites sens 
joe ai esté en grant purpens 
d une ren ke vus voil gehir 
meis ne l osoue descouerir 
jo aime mult une dameisele 
si est uncore uirgine e pucele 
curteise e bele durement 
e si est mult de haute gent 
si jo s amur aver poeie 
autre richeise ne querrei 
de li aveir me voil pener 
meis or vus pri de ben celer 
entre ci e le seint martin 
en sauerez vus tute la fin 
quel part jo uoldra tendre 
en dreit de femme aver e prendre 
decike la vus voil preier 
ne vus ennoit le demurer 
kar le terme n est pas lunge tens 
sachez si jo sui vifs e seins 
einzke li termes seit venuz 
me serrai ben purveuz 
ke ben savrez ma volunte " 
il lui unt le respit doné 
joius e le en furent tuit 
od lui surjurnent cele noit 
e de la joie k il unt 
grant est la feste k i funt 
tost l endemain pernent conge 
a lur meisun sunt repairié 
gires remeint k il n ublit mie 
de preier sa chere amie 
k el lui defende d encumbrer 
diable le cuidet engingner 
ki nuit et jur i veit entur 
meis il s est pris a tel seignur 
ki pecheur ne leist perir 
si lelment le volt seruire 
einzcezke le termes venist 
k i as ses baruns assit 
mult li avint bel aventure 
deu li mustrat k il aveit cure 
k il obliat ses oreisuns 
pur le conseil ses baruns 
un jur fud al muster alé 
tut le servise ad escuté 
quant il out le servise oi 
cline a l autel si s en issi 
un malade lui vint devant 
desfigurez od leid semblant 
n ert merveille si se pleigneit 
kar un serpent de mal endreit 
l avait puint e enuenimez 
a grant peine ert vifs escapez 
emflé aveit e pez e meins 
ben aparut k il n ert pas seins 
il out oi la renumee 
ki vait par tote la contre 
ke deus fesoit pur lui vertuz 
cil s est a ses pez estenduz 
plure li las e merci crie 
' sire pur deu le fiz marie 
aiez merci de cest dolent 
jo sui peri par un serpent 
aiez sire merci de moi 
pur amur le soverain rei 
si tu vols preier tun seignur 
ben guarrai de ceste dolur 
aiez sire de mei pite 
veez cum jo sui mesaisé 
fai mei sire sante aveir 
ben sei ke toens est le poeir " 
gires ot le chetif plurer 
les olz lui pernent a lermer 
suefet lui ad respondu 
' amis tu as mesentendu 
sacez ke jo n ai poestet 
de tei duner nule sante 
meis sacez ke bel me serreit 
si ma preir te vaudreit 
or ne te sofre un petit 
e preierai de ki te ait " 
gires plure mult tendrement 
ansdous ses meins vers le cel tent 
' ai deus " feit il ' gentils rei 
par ta pite conseilez mei 
a cest cheitif ne sai ke die 
ke ici plure et merci crie 
jo vei k il est pres de mort 
si quide aver de mei confort 
en mei n est pas le conforter 
meis tu poez ta bunte mustrer 
demustrez la a cest dolent 
e fai saver a ceste gent 
ke tut ren as en ta mein 
e poez feire malade sein 
demustre en cestui ta bunte 
rent lui bel sire sa sante 
si te pleist e il seit reisun " 
quant aveit finé s oreison 
est fors al malade venu 
veant le pople ki grant fu 
si est contre lui cil drescez 
desemflez sunt e meins e pez 
ben fud guari de l emfleure 
ne senti mal ne blesceure 
mut out bon mire a sei garir 
ben deit lum tel seignur seruire 
ki par sun serf feit tels vertuz 
cil ki iloc erent venuz 
pur esgarder ke co esteit 
virent ke cil garriz esteit 
ensemble crient a un cri 
' seint gire aiez de nus merci 
depreiez deu tun cher ami 
k il nus defent de l enemi 
tes ovres unt demustrez ui 
deus est od tei e tu od lui 
tu nus poz mult vers lui valer " 
tuit lui vodrent as pez chaer 
mult lui pesat quant il l oi 
' seignurs " feit il ' pur deu merci 
co ke avez ici veut 
n est mie par mei avenut 
pur veir sachez e jo l vus di 
par sa creance est cist gari 
loez en deu ne mie mei 
kar par la fei ke jo vus dei 
jo n ai plus de vus poeste 
de doner a hume sante 
meis leissez vostre desverie 
si depreiez seinte marie 
k ele vus seit vers deu aidable 
e pie mere e sucurable " 
il ne volt plus iloc ester 
se s en comence a aler 
a sa meisun est tost venu 
mult ad grant joie e iré fu 
de co fud il lez durement 
ke deus l amat parfitement 
d autre part li ad mut pesé 
ke la gent l unt tant honuré 
meis pur nent ne i remeindra 
kar tant de gent le sevent ja 
tant cum grece est lunge e lee 
veit de gire la renumee 
ke deus feit pur lui grant vertuz 
contreiz drescer e parler muz 
en la cite u il converse 
ad de malades si grant prese 
nuls hom ne veit par la cite 
ne veie u manc u avoglé 
engrutez fenrus e ardanz 
unc ne vit hom ensemble tanz 
devant sa porte s anerent 
communement en haut crierent 
' seint gire aez merci de nus 
veez cum aimes bosuignus 
aez merci de cheitifs 
ke eimes de luintain pais 
venuz a tai merci crier 
tu poz mut ben sante doner 
james ne turnerum de ci 
ainceiske nus seum gari " 
gires ad entendu les criz 
ke icil funt e les pluriz 
dolenz en fu plure e gaimente 
a sai meimes se demente 
' a deus " feit il ' bons rei verrai 
glorius pere ke ferai 
or quid jo ben e sei et vai 
ke nen as meis cure de mei 
quant la gent de luintaine terre 
venent ici pur mei requere 
li pire d els e li plus maz 
valt assez plus ke jo ne face 
meis tu poz mustrer ta bunte 
a ki te pleist dunes sante 
ico ne afert a mei neent 
jo sui un peccheur dolent 
e si jo aveie feit ren 
sire ke turnast a nul ben 
n en feit n en dit n en oreisun 
aillurs te pri le guerdun 
aillurs te pri sire e requer 
ke tu me rendes le luer 
ne quer estre loé de gent 
kar mun curage autre part tent 
le los del siecle est trespassant 
trop se delitent li alquant 
jo ne me quer ren deliter 
meis guerpir le esluigner 
ki est veisin a l estencele 
tost ad parcé la gunel 
ki le fu hante e jur e nuit 
n est merveille s il quit 
jo sui el fu pur co ai dute 
ke mun peche ne me debute 
meis jo m en quid si esloigner 
ke ne crendrai sun desturber 
li vileins dit ' la oil u volt 
ke oil ne veit al quor ne dolt " 
la grant richesce ke jo aie 
me freit feire tost un plei 
si lungement estei ici 
tost en purreie estre escharni 
dampnedeu pere ke ferai 
conseillez mei quel part irrai 
enseignez mei veie a tenire 
pur quei jo puisse a vus venir 
rume est chef de chrestiente 
u li apostle unt conversé 
men escient si la esteie 
aukes de bien aprendraie 
e par oreie la ueir estorie 
par le conseil de l apostoile 
ben le freie d iloc avant " 
sun conseill ad fini atant 
or ad pris e si se tendrat 
a poi de terme guerpirat 
sa grant terre e sa grant honur 
or le meintenge sun seignur 
kar pur s amur enprent grant fes 
il est issu fors del paleis 
dreit al malades est venu 
de meinte gise en ad veu 
ki mult furent mesaisé 
il ad nostre seignur preié 
k il lur tramesit sante 
cil sunt garri de l enferte 
k il orent lunges eu 
li jurz veit la nuit est venu 
gires s en veit lez e joianz 
e comande a ses servanz 
ke sun conrei seit apresté 
beivre e manger a grant plente 
cil ne se targerent neent 
ben unt feit sun commandement 
mult en unt feit apariller 
gires s est assis al manger 
grant semblant feit d estre heité 
mut furent si hume le 
ki tant l orent veu pensif 
le vin aportent a estrif 
tuit li celer furent overt 
bons fud li vins dunt hom le sert 
e cil burent haiteement 
grant joie funt tute la gent 
meis la lur joie e lur leesce 
revertirat a grant tristesce 
tele nuuele orrunt a curt terme 
dunt en ert pluré meinte lerme 
certes meint cri e meint dol feit 
e meint chevoil de test treit 
quant il fud ure de cucher 
as ostels vunt li esquier 
gires remeint cucher s en veit 
en la chambre u sun lit ert feit 
asez out gent a lui chucher 
a servir e a deschaucer 
kant fud cuché si s en issirent 
tel hure k unkes puis ne l virent 
melz leur venist juner le jur 
ke la noit perdre lur bon seignur 
malveise guarde feit en unt 
james itel ne troverunt 
icil k en la chambre jurent 
hastivement endormi furent 
trop burent del vin herbé 
ki lur esteit el chef munté 
meis ki dorme e ki nun 
tut tens fud gire en oreisun 
unk cele noit ne pout dormir 
kar sun pense volt paremplir 
treske cil furent endormi 
il s en levat si s en issi 
iste de la chambre u il jut 
ke chamberlenc ne s aperceut 
il ne se vot de dras charger 
fors de cels k il ne pout leisser 
kar se il fut affardeillé 
trop li custat l aler a pe 
icel nuit fit mul obscur 
il est venuz al foraine mur 
dreit la u il out une tur feite 
meis mut se dute de la gueite 
ki sur la tur corne e frestele 
e floute e chalemele 
pur la niule e l obscur tens 
ne s apercurent li gardains 
ultre pas ke nul ne l veit 
fors sun seignur ki l conduieit 
ore en penst deu pur sa merci 
cume pur s amur ad tut guerpi 
gires est en la veie mise 
gerpist sa tere e ses amis 
il ne n ad n or n argent od sai 
cheval ne mul ne palefrei 
il n en porte ne veir ne gris 
meis povres dras de petit pris 
meis deus ki est riches d aveir 
lui truverat sun estuveir 
il ad tut la nuit erré 
n est merveille s i est lassé 
n ert pas a us d aler a pe 
nepurkant mult s est efforcé 
kar la gent dute de sa terre 
ki ne l sivent e facent guerre 
e il si funt plusurs parties 
unt lur curlius e lur espies 
querent a munt querent a val 
ambure a pe e a cheval 
mei est avis k en vein le funt 
ja de lur olz meis ne l verrunt 
l endemein quant il ajurnat 
li chamberleins sus levat 
kar sun seignur ert custumer 
d aler par matin al muster 
il lui voleit ses chauces tendre 
veit vers le lit si s quide prendre 
meis n es trove car pas n i sunt 
il ad sa main buté amunt 
fors sul les dras n i truva ren 
li chamberleins s apercut ben 
ke sun seignur s en est alez 
il chet arere el lit pasmez 
quant fut estoers de cel pasmer 
si se comence a desmenter 
detort ses puinz ses chevols tire 
' ai " feit il ' gire bel sire 
perdu vus ai co m est avis 
ke respundra a nos amis 
ki mei vus orent comandé 
malveisement vus ai gardé 
duble mal ai l un est de vus 
l autre est de mei dunt sui dutus 
de vos parens ai grant regart 
ne puis fuir ne sei quel part 
ici m estot la mort entendre 
kar ne me puis de co defendre 
ke par mun fol contenement 
n aient perdu lur bon parent 
mal ait l ure ke cel vin crut 
si eit mis cors ke tant en but 
ke frunt ore vos chevalers 
vos vallez e vos esquiers 
ki ben quidouent a estrus 
grantz heritez aver par vus 
meis failli unt a lur espeire 
kar apre vus ne remaint heir 
ki ja lur doinst plein pe de terre 
augent aillurs honur conquere 
failli unt a vos co m est vis 
esgarés sunt povres mendis 
e jo sur tuz i ai perdu " 
lores chet aval estendu 
del dol e de la grant crie 
ke cil ad feit e demenee 
sunt cil del paleis esveillé 
hastivement se sunt drescé 
en la chambre sunt venu 
demandent u lur seignur fu 
e cil lur respunent en plurant 
' alez s en est meis ne sei quant " 
querant le vunt par la cite 
meis il n en unt mie truvé 
tretut laburent veinement 
de l i trover n est il neent 
quant veient ke ne l truverunt 
en la sale repeiré sunt 
forz fud li dolz grant senz mesure 
kar nuls ne perneit d autre cure 
ki en la sale fust le jur 
veer pureit aspre dolur 
de ces k i out crier et braire 
detortre puinz e chevols treire 
grant dol demeinent tut le jur 
plurent e pleinent lur seignur 
e le regretent en plurant 
' gentils hom noble e vaillant 
tant mare fud vostre grant bunte 
vostre sens e vostre bealte 
mar fut vostre bele juvente 
la blanche face e la ruvente 
cum serat ore tainte e greslee 
del solaille e de la gelee 
coment purrez a pe aler 
ki vus durat uns sul dener 
u averez dras e estruiz 
conrei le jur ostel les nuiz 
mar fud sire vostre bealte 
unk ne fud home de vostre hee 
ke tels teches ust en sei 
fiz a cunte ne fiz a rei 
ki quant ore veit a dolur 
jameis n avrez joie un sul jur 
nus ki tres vus eimes remes 
ne serrum meis tundu ne res 
ainz vesterum dras de dolur 
perdu avum nostre seignur 
que devendrum nus las chaitis 
mal eit la mort ki nus leist vis 
co est dolur ke nus vivuns 
deske nus perdu vus avuns " 
itel pleinz e tel dolur 
demenerent trestut le jur 
par la cite leve le cri 
ke li sers deu s en est fui 
grant dol funt li citeein 
e li curteis e vilein 
plurent chevalers e burgeis 
plurent vileins e curteis 
n i aveit hom en la cite 
ki de pite ueneit pluré 
pur neent plurent co m est avis 
a plein esloigne del pais 
gires ne cesse de l errer 
sun dreit chemin vers la grant mer 
meis n est pas al dreit port venu 
kar il se crent estre conu 
tant est alez e nuit e jur 
od faim od sei e od labur 
e munz e vals plein boschage 
k il est venu dreit al rivage 
il est assis car mult fu las 
prie deu e seint nicholas 
k il lui tramete alkun veissel 
buce u kenar nef u batel 
ki utre l en pust porter 
il esgardet en haute mere 
e vit une nef periller 
e a turmente dechascer 
e repuneit entre les undes 
ki erent grandes e parfundes 
kar la mere ert mult hericé 
undeie e brait cum esragé 
la nef veit par la mer walcrant 
la tempeste la veit menant 
kar mult par feit leide turmente 
esclaire e tone e plot e vente 
tant de la mere tant del grant vent 
pur poi ke cele nef ne fent 
l unde la porte contre munt 
l autre la treit vers le parfunt 
l une la peint l autre la bute 
pur poi k ele ne desirout tute 
gires veit la nef periller 
e la mere braire e engrosser 
des mariners out grant pite 
nostre seignur ad depreié 
k il les mette a port de salu 
li venz abeisse ki grant fu 
la mere ki einz ert undante 
fut cume une mer gisante 
