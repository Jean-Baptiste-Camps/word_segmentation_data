se chil qui les romanz ont fais 
des outragez des grans meffais 
des estors et des mortex guerez 
et des destructions de terres 
euscent lour sens apresté 
a dire de divinite 
moult euscent esploitié miex 
tout autresi comme si miex 
est touz vers le fiel qui st tant forz 
si est plus dinez li repors 
c on dist pour reconforter l ame 
et plus plaist dieu et nostre dame 
et as boins sains qui sont en glore 
bien doit on tenir en memore 
lor vie et a floux aprendre 
pour cou qu essample i puisent prendre 
s erent lour non plus tenu cier 
un miracle veul commenchier 
que li vie des peres conte 
bien doibt on escouter le conte 
si comme nous raconte rainauz 
moult en est li miraclez biaux 
il fu jadis un moult haus rois 
ainc n ama guerre ne desrois 
mais pais et droiture et raison 
cil roiz avoit en sa maison 
un capelain de sainte vie 
en son coeur avoit grant envie 
de yy besans monteploiier 
il les voloit si enploiier 
qu i lez peust a double rendre 
a ce deveroit cascuns entendre 
selonc chou que il a scavoir 
qui droit conte fesist scavoir 
s il en a yy u yy u zz 
car li don ne sont pas commun 
dieu lez ha livrez a mesure 
rendre les convient a usure 
quant ce venrai au demander 
sans cou que diuz veut commander 
a cascun en voeut il servir 
et qui chou ne veut deservir 
certez mar rechut lez besans 
or oiiez com li boins jehans 
qui puiz ot a non bouche d or 
monteplia le dieu tresor 
que diex li ot mis entre mainz 
del raconter cou est dez mainz 
on ne porroit conter le dime 
tant par cremoit le roy hautime 
ja ne de versillier 
et de juner et de vilier 
a bien faire est touz sez acorz 
dame ert li ame et sers li corpz 
moult ert honnestez sez lignagez 
et tant estoit courtois et sagez 
ke ja hom n aperceust l evre 
envers le pule bien se cevre 
car quant entre la gent venoit 
feste et leeche demenoit 
estre savoit a chascun fuer 
car il l avoit dedens son coeur 
planté si qu il vivoit sans gille 
selonc lez dis de l euvangile 
on cuidoit qu il amast le monde 
mais le coeur avoit net et monde 
trop par estoit de nete vie 
dyables en ot grant envie 
pour sainte vie qu il menoit 
nuit et jour entour lui venoit 
il le cuidoit faire pechier 
engrant se met del trebuchier 
en mainte maniere l assaut 
maiz sez engiens riens ne li vaut 
foiz creance ert sez escus 
qu il ne pooit estre vencus 
diables en ot grant engaigne 
tout autressi comme l araigne 
met devant le mouske le roy 
l enpena et mist mal au roy 
par une trop fausse querele 
li rois ot une fille belle 
que tous li pulez loe et prise 
moult ert courtoise et bien aprise 
ses eurez set et son sautier 
volentierz aloit au moustier 
souvent au capelain parloit 
ki maint bel mot li enseignoit 
n i entendoit nule folie 
diables l a si assalie 
et pointe d un agu quarel 
amer li fist un damoisel 
et cil ama la damoisele 
en aus yy esprist l estincele 
li dansiaus tant s i acointa 
tant vint a li qu i l engroissa 
li diablez a pourcacié 
le fruit k en li a semenchié 
ne l pot pas couvrir lonc termine 
moult se demente la mescine 
car bien scavoit qu ele ert dechute 
quant diablez l a aperchute 
aproismiez s est jouste l orelle 
de folenie li conselle 
' damoisele que vaut vo plainte 
tout entresait estez enchainte 
quant li rois le sara vos pere 
et la rouine vostre mere 
leus en serez mise a gehine 
or soiez tant courtoise et fine 
que vostre ami en descoupez 
mius est k autrui en encombrez 
que vos drus en mortel main 
metez le sour le capelain 
ditez qu avez esté sa drue 
et vous en serez bien creue 
un oeuf ne vouz en peut mie estre 
se vous faitez tuer un prestre " 
tant l a li diablez tentee 
que moult bien est entalentee 
del prestre mettre a dampnement 
ne ne demoura longement 
que perchute s est la rouyne 
au contenement de sa fille 
et au mengier qu ele faisoit 
en tel guise se contenoit 
cascun jor sanlle que devie 
sa mere connut bien tel vie 
si comme femme d aultre fait 
entresait sot k ele ot meffait 
k ele a le fache pale et tainte 
sa mere l a de tant atainte 
k ele seut la mesaventure 
au roy conta la contenure 
ki moult grant dolour en demaine 
en une cambre o soi l enmaine 
n i ot fors la roine et luy 
' fille fait nous az grant anuy 
et lait reprovier et hontage 
qui enchainte ez en soignentage 
certez moult par en ai grant honte 
or me di tost et si me conte 
de cui tu ez ensi honnie 
gehis le tost ne l covre mie 
ditez le moi sans demorance 
moult en ert pris cruex vengance 
de celui qui t a empraingnie " 
diablez qui l ot enseignie 
s est a cel conseil embatus 
par cui mains hom est abatus 
et mis a honte et a derroy 
en plourant esgaite le roy 
que la tenre fache li moulle 
az piez son pere s agenoulle 
si lez a baisiez faintement 
puis li a dit moult piuement 
' merci " fait ele ' biaux dous sire 
ne vaut noient tout t estuet dire 
le non de chelui qui est meffais 
de cuy tu az rechupt le fais 
qui si par est ors et vilains 
sirez jehans vos capelains 
qu on cuide de si grant nete 
m a tolue ma caaste 
au premier le bien m ensigna 
et au darain m engroisca 
de mal faire est bien ensigniez " 
quant le rois l ot si s est signiez 
' jehanz " fait il ' dis tu a certez 
oil biaux trez dous sire certez " 
li roiz la roine resgarde 
' et qui se donnast de chou garde 
de si saint homme com jehan 
il en ara honte et eshan 
par la couronne que jou port 
arrivez est a moult mal port 
trop par est or ciz blasmez laiz " 
li roiz manda en son palaiz 
sez plus hauz barons a droiture 
si lour dist la mesaventure 
ainc ne le vaut plus atargier 
a sez hommez a fait jugier 
le capelain qui ne l scavoit 
et couppez el meffait n avoit 
mais diablez qui het sa vie 
li a or chou fait par envie 
xxx 
xxx 
et quant le virent li baron 
escrié l ont comme un laron 
ky est repris a sez desroiz 
' jehan jehan " che dist li roiz 
' ta caaste est redouscie 
pour quoy az ma fille engrosie 
ta fausetez est resoignose 
l aigue coie est plus perilose 
que n est li rade et plus decoipt 
car cil s en garde qui le voit 
li privez lore est li pluz mauz 
sauf te cuidoie et tu ez fauz 
tu m as donné venin pour basme " 
quant jehans ot le vilain blasme 
il se saine ne set que dire 
poi prisast en son escondire 
toute la cours sor lui resonne 
li rois en jure sa couronne 
qu il ert demain menez en l ille 
u li merz bat et li vens hille 
' de ta desserte araz le droit " 
or vouz diray quelz l ille estoit 
uns rochierz fu de mer encloz 
de boz estoit tous plainz li cloz 
trop avoit en la desertine 
ourz et lions et sauvechine 
wivrez dragons serpens volans 
quant ert repris aucuns dolanz 
qu on devoit a mort travillier 
la ert menez pour essillier 
et lez bestez le devouroient 
a grant dolour la l essilloient 
en tel afaire en tel ahan 
deut li roiz essillier jehan 
par le dit de la damoisele 
li sains hom ceurt a sa capelle 
si a tout maintenant haherz 
parchemin et taillé quoierz 
et de son encre plain cornet 
sez penez et son quenivet 
tout portera o lui le sire 
car aucun bien vaurra escripre 
en l ille desouz le rivage 
ne redoute beste sauvage 
ne il n a paour ne doubtanche 
comment il ait sa soustenanche 
car en nostre signour se fie 
qui sez serjans paz ne deffie 
ains est touz jourz pres a deffendre 
li rois le commanda a prendre 
pour destruire et pour devourer 
ne le vaurra plus demourer 
et cil i vont enezlezpaz 
si l amainent pluz que le paz 
celui qui n ert mie meffaiz 
la fille au roy fu el palaiz 
si li dist quant le vit venir 
' ichou vouz doit bien advenir 
danz faus prestre malvaiz leciere " 
li sains hom a levé la ciere 
quant a entendu la parole 
si a resgardé la fole 
' k est ce male femme c az dit 
certez laidement az mesdit 
diuz set moult bien que je n ay coupez 
en cel pechie dont tu m encoupez 
moult compera cier ton desroy 
car je depri au souvrain roy 
qu il te renge ta fausse plainte 
si que del fruit dont ez enchainte 
a nul jour delivre ne soiez 
desi adontque me revoiez " 
li serjant l enmainent atant 
de toutez pars le vont batant 
n arrestent dusquez a la rive 
de laidengier cascuns estrive 
apresté trouva le nef 
doucement i entre et soef 
li capelains dont li oel larment 
et li serjant qui moult bien s arment 
pour lez lions et pour lez ourz 
le mer passerent a droit courz 
dusqu en l ille qu il vont requerre 
le saint homme mirent a terre 
puis si se sont ariere espaint 
et li capelains qui remaint 
s est a la terre agenoulliez 
xxx 
une sainte orison commenche 
' e vrais dieux cui au dimenche 
de tez manoeuvrez reposaz 
en paradis adan posaz 
dont puis fu mis horz com mendiz 
pour le fruit que li deffendiz 
laz pour quoy aerz il la pome 
que conpré ont trestout li home 
que nature a formez et faiz 
il meismez en ot tel faiz 
k en travail fu tant com fu viz 
et puis fu en infer ravis 
en tenebrez en oscurte 
pour le fruit de maleurete 
honte en ot li ame et li corpz 
e vraiz perez misericors 
duel eus de ta creature 
ki estoit en la vil closure 
u tout aloient fol et sage 
en terre envoiaz un message 
a celui fu dis li salus 
qui est voie vie et saluz 
cele parole charz devint 
au noel a naiscement vint 
li angeles az pasteurz le nonchierent 
qui forment s en esleechierent 
l estoile fu dez roiz veue 
cascuns connut en la venue 
l estoile a vous lez amena 
diverse offrande vous donna 
cascuns selonc ce qui lour samble 
et vouz lez presistez ensamble 
et vouz lez assamblastez sire 
cascuns vint seuz de son empire 
au saint temple fustez offerz 
li justez simeon vos serz 
vous rechupt de joie aempliz 
lors fust sez desirs acomplis 
et la parole qu il scavoit 
que sains espris dit li avoit 
ainzque la morz paor te fache 
verraz tu ton diu en la fache 
il le vit voir a son talent 
si com jou croi tout vraiement 
k ensi avint touz ciz recorz 
si sauvez vouz m ame et mon corpz 
et envoiez sustanche et vie 
diablez m a fait par envie 
chest duel qui st de mal enseigniez " 
il lieve suz si s est signiez 
l orisonz fu en latin dite 
por ce l ay en romanz escripte 
que li lay le puisent entendre 
fermer en leur cuerz et aprendre 
ki le dira de boin corage 
mius en ert a tout son eage 
li sains hom qui st a tort menez 
ert de tous biens enluminez 
envers le ciel resgarde haut 
hardiement entra el gaut 
ainc lez bestez ne resoigna 
or oiez que diuz li dona 
quant il vint en la desertine 
li dragon et la serpentine 
li lion et lez aultrez bestez 
dont il i ot moult de rubestez 
encontre le saint home aloient 
si l aorent et enclinoient 
humlement com fuscent oelles 
lez vertuz diu et les merveillez 
ne porroit bouce d ome dire 
tant ala par le bos li sire 
k il vit un arbre et un destor 
dont li herbe estoit drue entor 
de rains de foelle est bien vestuz 
la est li preudom arrestus 
et si li plot a remanoir 
la vaura faire sen manoir 
dez rains et de la foelle aporte 
closure i fait entree et porte 
quant che ot fait li diu amis 
signa soy si s est dedens mis 
la vaurra aucun bien escripre 
mais il ne scet de coy puist vivre 
ne de quel part secourz li viegne 
a diu se lui plaist en souviengne 
par sa grasse par sa pite 
la nuit quant il vint anuité 
li sains hom ne l oblia pas 
a genous va enezlezpaz 
dist complie devenz sa cele 
del jour de la vierge pucele 
et aprez vigile des morz 
le boin us u il ert amorz 
vaurra se il peut maintenir 
la droite voie veut tenir 
se bien a ouvré dusk a ore 
s il peut mieus le fera encore 
dedens la nouvele maison 
fu toute nuit a orison 
s il dormi ce fu a genous 
piecha qu il n ot esté saous 
matinez dist a l ajournee 
quant clere fu la matinee 
a diu moult saintement rendi 
et prime et tierche et midi 
en son cueur fait veu et promesse 
s armez eust il cantast messe 
epitle et evangile fist 
aprez un dez quaierz eslist 
si apresta son escritoire 
commenchier veut un saint estoire 
el non del poisant roy celestre 
il ne vaurra mie huiseus estre 
ki en huiseuse s amolie 
penser li fait mainte folie 
son parkemin sa pene taille 
puis entre en la haute bataille 
dont diablez a grant envie 
il commenche une sainte vie 
u ot mainte bele aventure 
forment li plaisoit l escripture 
son fain oublie pour sa joie 
maiz au diable moult anoie 
bien sot se la vie est escripte 
u il ore tant se delite 
que souventez fois le lira 
apres cesti aultre escripra 
devant luy est venus errant 
se li a dit tout en estant 
' jou te cuidai avoir vencu 
maiz tu az pris le haut escu 
dont bien es enverz moi couverz " 
son cornet a li fel haherz 
tout l encre en ha espandu forz 
li sains hom vausist estre morz 
quant il vit son encre espandu 
' ha las or ai jou tout perdu 
puisque mez encres gist par terre 
ha las qui m a fait ceste guerre 
male cose a en cest contour " 
li sains hom garde tout entour 
l anemi vit par devant luy 
ki grant joie a de son anuy 
il en rit et fait lie chiere 
' ahi " dist il ' malvaiz leciere 
par toi est abatus mez encrez 
cuidez tu donc que tu me venquez 
ol voir abatus seraz 
or me di de quoy escriras 
tout ton encre as perdu au mainz 
or seront huiseusez tez mains 
ki si se penoient d ouvrer 
or n araz encre u retrouver 
tout as perdu veu et promesse 
car jamais ne canteraz messe 
et de noient viveras tu 
en cel desert t ay enbatu 
ou il n a ne pain ne ferine 
mais ours et aultre sauvechine 
dont tez corpz est en grant peril 
par moy es tu mis en essil 
car trop cointez estre sauloiez 
se mon conseil croire voloiez 
jou te racorderoie au roy " 
quant li sains hom ot le desroy 
lieve sa main sour luy fist signe 
de la crois qui tant par est digne 
k anemis aprocier l ose 
le satanaz maldist et cose 
ki moult l a fait el corpz dolent 
puis li a dit par maltalent 
' je te commant fel anemis 
de celui qui en crois fu mis 
et rechut mort et passion 
pour nous tous jeter de prison 
en infer estoient en chartre 
que mais ne te puises enbatre 
en ceste ille tant com g i ere 
fuy tost de chy mauvaiz leciere 
trop m az poursivy longuement " 
cil s enfuy isnelement 
li sains hom est dedens sa cele 
le fil a la vierge pucele 
prie moult que secourz li fache 
enverz terre encline sa fache 
sour sa main a mise sa kene 
en sa bouche boute sa pene 
si le tourne et maine et tire 
et en aprez de cueur souspire 
en grant tourment estoit sez corpz 
de sa bouce a retraite forz 
la pene qui ert atempree 
de coleur d or bien destempree 
a veu tout le plain 
devant ses eux a trait sa main 
longuement l esgarde li prestre 
' he dieux quelz colour peut ce estre 
en porroit on escripre letre " 
par assay le commenche a metre 
dales l autre letre ki st noire 
mais cele resplent qui est oire 
toute l autre letre enlumine 
' ahi sainte vertus divine 
se de tel encre plus eusce 
com biaus escris en peusce 
dieux c or m en fust grasse donnee " 
quant il ot dit sa pensee 
en sa bouche sa penne boute 
le buhot voit plain de tel goute 
si bele comme d itel colour 
son fain oublie et sa dolour 
oublie dius le soustenoit 
en sa bouce l enque prendoit 
sa salive l orz 
et quant escopir voloit horz 
sa colourz muoit a droiture 
si comme au corpz fu par nature 
et a l escrire estoit ors fins 
ainsque venue fust sa fins 
vit on l escrip qui tant fu gens 
moult en loerent diu lez genz 
et droiz fu pour le grant merveille 
jehans nuit et jour se traveille 
de diu servir a sa poisanche 
moult ert povre sa soustenanche 
d erbe vivoit et de rachinez 
mais lez doucourz lez medechinez 
nis li manne bien en suy cerz 
qui peut le pule ens es deserz 
ne lour plot miex quant le mangoient 
que les herbes jehan faisoient 
car dieus le sauveur i metoit 
qui son ami pas n oublioit 
souvent le faisoit visiter 
or le laray de luy ester 
si diray de la fille au roy 
qui sus le mist par son derroy 
que par li ot cel encombrier 
troy an passerent tout entier 
que ele ne pot agesir 
de sante avoit grant desir 
a grant dolour use sa vie 
le mesquanche ot deservie 
au saint homme mist sus a tort 
et jour et nuit sez detort 
tel doeil a a poy ne s afole 
' lasse " fait elle ' com fuy fole 
quant j encoupay l omme saintime 
qui si bien ert del roy hautime 
car or apert sour ma semenche 
or voy je bien la prouvemenche 
de la parole k il descripst 
envers le saint corpz jhesu crist 
quant il isi de cest palaiz 
oiant trestous et clerz et laiz 
proia que grosse remansisce 
dusquez adontque l reveisce 
bien a dieus fait sa volente 
yy ans ai ja enchainte esté 
lonc tamps ert mez corpz encombrez 
car il est piecha devourez 
je l pourcacay lasse caitive 
moult suy dolante que suy vive 
si grosse suy a poi ne crieve " 
tout adez gist onquez ne lieve 
li rois en tel despit l avoit 
il ne l ooit ne ne veoit 
en une cambre estoit repuse 
enseree comme une encluse 
adez gist en un lit enverse 
une seule feme i converse 
qui li aporte sa vitaille 
ensi languist ensi travaille 
tant a mal nus ne l porroit dire 
le mort sour toute rien desire 
ne morra pas en tel maniere 
diux acomplira la proiere 
comme boins pere droiturierz 
yy ans fu grosse touz entierz 
li lasse qui est en tempeste 
a un jour d une haute feste 
vint en la cambre la roine 
si arasona la meschine 
' fille com pesme vie avez 
car me ditez se vous savez 
se enchainte estez u enflee 
del roy en ai esté ciflee 
souvent quant il de vous m empeske 
dame vo fille porte un veske 
quant il ert nés bien le gardez 
a l apostoile le rendés 
si me ranprosne et contralie 
dame certez par ma folie 
ai le mal que je pourcachay 
ch est a bon droit se honte en ay 
le col ai durment cargié 
de mon meffait de mon pechie 
k a tort le mis sur le saint homme 
il n i ot couppez c est la sonme 
d un dansel fu que jou amoie 
pour mon pere que je cremoie 
qu i ne l fesist livrer a mort 
jehan en encoupay a tort 
grant honte en ot et sans meffaire 
une priere li vi faire 
a dieu qui bien est averree 
c onquez ne fuise delivree 
dessyqu il revenist ariere 
ja del fruit bele mere chiere 
n ere delivre c est mez sorz 
si aray veu cel saint corpz 
pour le meffait ay le meschief " 
la royne sina son chief 
quant ot le pechie desloyal 
' fille pour quoy fesis tel mal 
courchié en az dieu et sez sainz 
moult ert preudom li capelainz 
qui a tort fu deshonerez 
piecha est morz et devourez 
jamais nul jour ne le verraz 
or di comment deliverraz 
quant sanz luy ne poeuz desloiier 
dame qui vaurrait envoier 
serjans en l ille fierz et oz 
il i trouveroient les oz 
de chiaus qui ont esté ochiz 
car assez en i a on mis 
tot queilliscent et malz et buns 
se trouvez estoit uns delz suenz 
on lez feroit laver ensanle 
s en beuveroie ce me sanle 
de l aigue u il fust atouchiez 
uns de sez os de fi saciez 
delivre estoie sans doubtanche 
celle est ma fois et ma creanche 
dame or aiez merchy de moy 
fille or sueufre g iray au roy 
cheste oeuvre raconter et dire " 
la dame cui li coeurz souspire 
est tout plourant au roy venue 
et si li est as piez keue 
voiant trestouz les piez li baise 
ne cuidiez mie qu al roy plaise 
' levez sus " dist il ' bele amie 
sire je ne leveray mie 
s aray un don que jou demanch 
dame je feray vo commant 
bien poez vostre plaisir dire 
sui en jou dont certaine sire 
oil dame quoyqu il me grieve " 
a cest mot la dame se lieve 
aproimie s est a s oreille 
le fait le fille li conseille 
son fourfait et sa felonnie 
tout si com elle l ot gehie 
dont elle ot encore sa deserte 
' la verite ay descouverte 
pour cheluy qui moult dieu cremoit 
et de fin coeur loyal amoit 
a tort nomma le capelain " 
li rois a levee sa main 
si s est plus de cent fois signiez 
' laz " dist il ' com suy engigniez 
bien say que dieux me requerra 
son serjant et demandera 
a tort li fis tolir la vie 
li fole a le mort deservie 
ki li pourcacha sanz pardonz 
avoy sire chou est mez donz 
de le lasse dont paroil chy 
que vouz aiez de li merchy 
se dieu plest ne vouz desdirez 
dame " dist il ' et vouz l arez 
certez ce sui je moult dolanz " 
elle li proie dez serjanz 
qui pour sez oz en l ylle iront 
' et a moy lez aporteront 
qu en ferez vouz amie chiere " 
cele li conte la proiere 
que li capelains fist par ire 
' bien l en oi cler nostre sire 
car jamaiz ne delivera 
dusqu atantqu ele le verra 
u aucun os qui de luy soit 
tout maintenant deliveroit 
c est li creanche a le dolente 
qui en soeufre mainte tourmente 
s on de luy rien trouver 
pour la caitive delivrer 
dius veut bien poeut advenir " 
li rois a fait serjans venir 
si lour dist son commandement 
chil sont armé hisnelement 
de boines armez pour deffendre 
alé en sunt sans plus attendre 
dusqu a nez qui sont a la rive 
de bien faire cascuns estrive 
encontre lez bestez sauvagez 
dont touz estoit plainz li bosquajez 
moult lez redoutent li serjant 
enverz l ylle s en vont noant 
pour secourre la damoisele 
jehanz estoit devant la cele 
si lavoit herbes et rachinez 
chiaux voit venir par aathinez 
d elmez d aubert apareilliez 
moult s est li sains hom merveilliez 
cuide qu il le viegnent destruire 
enverz le ciel sez yy mainz puire 
puis dist ' diex oiez ma proiiere 
chi voy venir une gent fiere 
se vostres plaisirz i est sire 
livrer me voeulent a martire 
que mais n i ait de mon tempore 
rechevez m ame en vostre glore 
ja me porront trouver tot prest 
puisque vostres plaisirz i est 
que mais n i a de mon eage " 
li capelains vint au rivage 
encontre chiaux qui arivoient 
moult s esmerveillent quant le voient 
ne sevent que puist advenir 
il lour dist ' bien puisiez venir 
plaist vous il herbegier o nouz 
sire " font il ' qui estez vous 
qui entre chez bestez manez 
signour " dist il ' chi fuy menez 
yy ans a par fausse acoison 
jehans li capellainz ay a non 
jehan vivez vous dont biaux mestre 
oil merchi le roy celestre 
qui m a donné vie et peuture " 
cil li conterent l aventure 
ki pour sez oz erent venu 
' signeur bien vous est advenu 
tout ensanle m en remerrez 
soufrez un poy ja me rarez " 
il est courus sez livrez prendre 
tost revint n i vault pluz atendre 
en lor nachele rechupt l ont 
a grant joie arriere s en vont 
tant ont de nagier estrivé 
k a la terre sont arrivé 
moult desirent que li rois sache 
le guang k ont fait en la cache 
onquez en boz n en terre noeuve 
ne fu faite si bele troeuve 
yy messagierz au roy envoient 
quy bien et bel parler savoient 
conté li ont comment amainent 
le saint home dont joie en mainent 
sain et sauf et plain de vertu 
quant li roiz l ot si a batu 
son pis en droite repentanche 
crient que dieux n en venganche 
del tort que au saint home fist 
trestoute li citez fremist 
quant il oirent la nouvele 
tout blasmerent la damoisele 
par cui fu esmus li desrois 
a piez va encontre li rois 
et la royne a grant pite 
a l encontre de la cite 
encontrerent le capellain 
li sains hom a levé sa main 
s ez a beneiz et signiez 
li rois li est keus as piez 
et la royne s agenoulle 
le fache et le menton li moulle 
car elle pleure tenrement 
merchy li proiie douchement 
de mal que fait li ont a tort 
jehans qui de diu a deport 
lor respont a moult simple fache 
' je l vouz pardoins et diex si fache 
che pourcacha la peccheresse 
quy de moi est moult menteresse 
encor dure li blasmez laiz " 
conduit l ont enz el palaiz 
li roiz o trestot son empire 
la damoisele l oy dire 
moult a grant desir de veoir 
par luy cuide merchy avoir 
de la dolour qui tant est male 
aporter se fait en le sale 
devant le roy qui est sez pere 
pite en ot eu sa mere 
de honte et d angousse noirchy 
' belle fille criez merchy 
au saint que il vous vaille " 
sez mains joint celle qui travaille 
plains jete doleurz et hauz 
' biaux capellains nez et loiaux 
a tort vouz mis sus le grant rage 
oiant mon pere et son barnage 
je di que couppez n y eustez 
en mon pechie ne ne l seustez 
sire merchy de cheste lasse 
quy a tel duel se vie passe 
ch est drois se compre ma folour " 
quant li sains hom ot la dolour 
pite ot de sa mesestanche 
' as tu donc vraie repentanche 
o je se jhesus me sequoeure " 
la royne de pite pleure 
a genous va forment li grieve 
jehans li cappellains l en lieve 
sy li dist moult piteusement 
k ele laist son doulousement 
' certez ne puis dolourz me donte 
mon enfant voy morir a honte 
se dieux plaist serez confortee " 
en une cambre c est portee 
li lasse qui grant doeul demaine 
li sains hom la roine y maine 
l uis ferma aprez luy li prestre 
n i laischa forsque la dame estre 
ky moult ert plaine de tristour 
' dame or proiez au creatour 
k i nous envoit confort et joie 
et ma proiiere essauche et oie 
de chou que je li voeul requerre " 
lez yy genouz a mis a terre 
s a commenchie orison 
ki moult fu de sainte raison 
' biaux sire diex tu ky jonaz 
el ventre de poisson sauvaz 
et moy as gardé verz lez bestez 
qui tant estoient de rubestez 
sy voir que ceste honour m az faite 
quy doibt moult bien estre retraite 
or te proie de cheste esgaree 
que dusqu a ore az enseree 
delivre le par ta poisanche 
ren moy le fruit de ta samblanche 
com il aferist a termine " 
il a signie la meschine 
qui en doleur a mez maint jour 
onquez n i ot plus de sejour 
maiz leuz maintenant a delivre 
d un enfant malle se delivre 
si formé comme de yy ans 
de toutez parolez d efans 
ot le corps doctriné et sage 
onquez nul jour de son eage 
ne vit pluz belle creature 
delivree est de sa porture 
saine se lieve hisnelement 
la damoisele mal ne sent 
le saint homme aert par les piez 
ki a terre ert agenoulliez 
' saine suy " dist ' point ne me grieve " 
jehans li cappellains se lieve 
et voit l enfanchon qui parole 
si l aplanie et si l acole 
tantost li requiert cil baptesme 
et s ait olie et si ait cresme 
tantost l enfant babtisa on 
et del cappellain ot le non 
diu loerent pour le miracle 
que dieux ot fait pour son signacle 
li rois l onneure et si princhier 
et li aultrez pulez l a chier 
sez livrez mist a le capelle 
quant oie fu la nouvele 
que sez livrez tous d or escripst 
qu en sa bouche destempré prist 
par miracle dieu en loerent 
et puis bouche d or l apelerent 
pour icel miracle en sournon 
sains jehans bouche d or ot a non 
sa vie est nette et moult saintime 
puis plot a diu le roy hautime 
k il fu vesques de la cite 
de sa vie vous ay conté 
et quant finer dut le boin mestre 
orison fist au roy celestre 
que femez qui enfant portassent 
s a lour besoing le reclamassent 
que l enfant mort ne recheust 
dusqu en sains fons babtisiez fust 
et la mere a honour vesquist 
dieux li donna che qu il requist 
tenir le doibt on en memore 
pour renaut qui a fait l estore 
en rommanz si courtoisement 
depriez dieu omnipotent 
au signour dont tous bienz est faiz 
que il li pardoinst sez meffais 
et otroit vraie repentanche 
com cil qui est de tel poisanche 
de donner permanable vie 
amen amen chascuns en die 
