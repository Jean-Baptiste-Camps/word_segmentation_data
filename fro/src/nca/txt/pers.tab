et mout grant noise demenoient 
les armes a ceus qui uenoient 
sonnoit li fui sonnoit li fers 
et des escuz et des haubers 
li uallez oit et ne uoit pas 
ceus qui uiennent plus que le pas 
si s en merueille et dist " par m ame 
voir me dist ma mere ma dame 
qui me dist que deables sont 
les plus effreez riens du mont 
et si dist pour moi enseignier 
que pour euls se doit len seignier 
mes cest ensaing ne daignerai 
que ia uoir ne m en seignerai 
ainz ferrai si tost lo plus fort 
d un des iaueloz que ge port 
que ia n aprochera uers moi 
nuls des autres si com ie croi " 
tout ce a lui meismes dist 
li uallez ainzqu il les ueist 
mes quant il les uit en apert 
que du bois furent descouuert 
si uit les haubers fremianz 
et les lances roides trenchanz 
et les hiaumes et les escuz 
que onques mes n auoit ueuz 
si uit le uert et le uermeill 
reluire contre le soleill 
et l or et l azur et l argent 
lors si li fu et bel et gent 
et dist " sire diex merci 
ce sont angeles que ge uoi ci 
et or y ai ge mout pechié 
or ai ge mout mal esploitié 
qui dis que c estoient deables 
ma mere ne me dist pas fables 
qui me dist que li angele estoient 
les plus beles choses qui soient 
fors dieu qui est plus bel que tuit 
ci uoi ge jhesu ce cuit 
et si dist pour ai oi enseignier 
qu en son non se doit len seignier 
et doit len dieu croire et aurer 
et souploier et honnourer 
et ge aourerai cestui 
et touz les autres auuec lui " 
maintenant uers terre se lance 
se a dit toute sa creance 
et ouroisons que il sauoit 
que sa mere apris li auoit 
et le mestre des cheualiers 
le uoit lors dist 
qu a terre est de paor 
cis uallez qui nous a ueus 
se nous alions touz 
vers lui il auroit ce me 
si grant paour que il 
ne respondre ne nous porroit 
a riens que ge li demandaisse " 
ceuls s arrestent et cil s en passe 
vers le uallet grant aleure 
si le la salue et l asseure 
et dist " uallet n aiez paour 
non ai ge par le sauueoour " 
fet le uallet " en cui ge croi 
n estes uous diex nenil par foi 
qui estes uous 
onc mes cheualier ne " 
fet le galois " ne nul n en ui 
n onques mes parler n en 
mes uous estes plus biax que 
quar fusse ge ore itex 
aussi luisant et aussi fet " 
a ce mot pres de lui se tret 
le cheualier si li demande 
" veistes uous en ceste lande 
yy cheualiers et trois puceles " 
et le uallet autres nouueles 
enquiert et demande et entent 
sa main a sa lance li tent 
se l prent et dist " biau sire chiers 
vous qui auez non cheualiers 
que est ice que uous tenez 
or sui ge mout bien assenez " 
fet le cheualier " ce m est uis 
ge cuidoie " fet il " amis 
nouueles aprendre de toi 
et tu les ueuz sauoir de moi 
ge l te dirai ce est ma lance 
dites uous dont que on la lance 
si com ie fez mes iaueloz 
nenil amis tu es tout soz 
ainz en fiert on tout demanois 
adont vaut miex zz de ces trois 
iaueloz que uous ueez ci 
quar quant il me plest g en 
oiseaus et bestes a besoig 
et si les occi de si loing 
com len pourroit zz bouson trere 
vallet de ce n ai ge que fere 
mes des cheualiers me respont 
di moi se tu sez ou il sont 
et les puceles ueis tu " 
le galois au pan de l escu 
se prent et dit tout en apert 
" ce que est et de quoi uous sert 
vallet " fet il " ce est abbet 
que ie ne te quier ne demant 
ie cuidoie se diex m ament 
que tu nouueles me deisses 
ainzque de moi les apreisses 
et tu ueulz que ie les t apreingne 
ge l te dirai commentqu il preingne 
quar a toi uolentiers m acort 
escu a non ce que ie port 
escu a non uoire " fet cil 
" je ne l doi mie tenir uil 
quar il m est de si bone foy 
que se nul trait ne lance a moy 
encontre touz les cops se tret 
c est le seruise qu il me fet " 
atant ceus qui furent arriere 
s en vindrent parmi la charriere 
vers leur seigneur plus que le pas 
si li distrent isnelepas 
" sire que uous dit ce galois 
il ne set pas toutes les lois " 
fet li sires " se diex m ament 
de nule riens que li demant 
ne me respont il mie a droit 
ainz demande de quanqu il uoit 
comment a non et c on en fet 
sire sachiez bien entreset 
que galois sont touz par nature 
plus fols que beste qui pasture 
cist aussi com une beste 
fol est qui delez lui s arreste 
s a la muse ne veut muser 
et son temps en folie user 
ne sai " dist il " se diex me uoie 
mes ainzque me mete a la uoie " 
lors li demandoit derechief 
" uallet " fet il " ne te soit grief 
me redi 
et des puceles autressi 
se les encontras ne ueis " 
et le galois le tenoit pris 
au pan du hauberc si le tire 
" dites biau douz sire 
qu auez uestu " 
il " dont ne sez tu 
je non " fet il " c est mon haubers 
qui est si pesant comme fers 
qu il est de fer ce uoiz tu bien 
de ce " fet il " ne sai ge rien 
mes mout ert bel se diex me saut 
que fetes uous et que uous uaut 
vallet ce dirai de legier 
s or uouloies a moi lancier 
iauelot ne saiete trere 
ja ne m en porroies mal fere 
dant cheualier de tiex haubers 
gart diex les byches et les cers 
quar nul occire n en porroie 
ne iames apres ne courroie " 
et le cheualier li redit 
" vallet " fet il " se diex t ait 
se tu me sez dire nouueles 
des cheualiers et des puceles 
di le moi se tu riens en sez " 
et cil qui fu petit senez 
li a maintenant demandé 
" sire fustes uous ainssi né 
nenil uallet ce ne puet estre 
que nule riens puisse ainssi nestre 
qui uous atourna dont ainssi 
vallet ge te dirai bien qui 
dites le dont moult uolentiers 
n a enquor pas yy iours entiers 
que tout cest hernois me donna 
li rois artus qui m adouba 
or me redi que deuindrent 
les cheualiers qui par ci uindrent 
qui les yy puceles conduient 
vont il le pas ou il s en fuient " 
et cil li dist " sire esgardez 
cele forest que uous ueez 
qui cele montaigne auironne 
la sont les destroiz de ualdonne 
et qu est de ce " fet il " biau frere 
la sont les herceors ma mere 
qui les terres font et semerent 
et se cele gent y passerent 
il les virent se l uous diront " 
et ceuls dient que il iront 
auoec lui se il les y maine 
la ou ceuls hercent leur auaine 
le vallet prent son chaceour 
et vet la ou li herceour 
hercoient les terres arees 
ou les auoines sont semees 
et quant il virent leur seignor 
si tremblerent touz de poor 
et sauez por quoi il le firent 
pour les cheualiers que il virent 
qui auoec lui armez uenoient 
qui bien seuent s il li auoient 
leur afere dit et leur estre 
que il uoudroit cheualier estre 
et sa mere en istroit du sen 
qui destourner l en cuidoit bien 
que ia cheualier ne ueist 
ne leur afere n apreist 
et le galois dist as bouuiers 
" veistes hui yy cheualiers 
et yy puceles ci passer 
il ne finerent hui d errer 
par ces destrois " font li bouuier 
et li uallez au cheualier 
qui tant auoit a lui parlé 
dist " sire par ci sont alé 
li cheualiers et les puceles 
mes or me redites nouueles 
du roy qui les cheualiers fet 
et del lieu ou il plus estet 
vallet " fet il " dire te uuell 
que roy seiourne a karduell 
n pas passé quint iour 
qu il y estoit a seiour 
quant ge i fu et si le ui 
et se tu ne l trueues ici 
bien iert qui le t enseira 
ja si destournez ne sera " 
tantost le cheualier s em part 
les granz galoz mout li est tart 
que il ait les autres ataint 
et le vallet ne s est pas faint 
de reperier a son manoir 
ou sa mere dolent et noir 
auoit le cuer por sa demore 
grant ioie a eue a cele ore 
quant ele le uit pas ne pot 
celer la ioie qu ele en ot 
quar comme mere qui mout aime 
queurt contre lui et si le claime 
" biau filz biau filz " plus de yy foiz 
" biau filz mout a esté destroiz 
mon cuer pour uostre demoree 
de duel ai esté acouree 
si que par poi morte ne fui 
ou auez uous tant esté hui 
ou dame ge l uous dirai 
que ia ne uous en mentirai 
d une chose que i ai ueue 
ai ge hui mout grant ioie eue 
dont ne me souliez uous dire 
que li angele dieu nostre sire 
sont si bel que onques nature 
ne fist si bele creature 
n el monde n a si bele rien 
biau filz enquor le di ge bien 
ge l dis pour uoir et di encore 
bele mere ne ui ge ore 
les plus beles choses qui sont 
qui par la gaste forest uont 
cil sont plus bel si com ge cuit 
que diex ne si angele trestuit " 
la mere entre ses braz le prent 
et dist " biau filz a dieu te rent 
quar mout ai grant paour de toi 
tu as ueu si com ie croi 
les angeles dont les gent se plaignent 
qui ocient quanqu il ataignent 
non ai uoir mere non ai non 
cheualiers dient qu il ont non " 
la mere se pasme a ce mot 
quant cheualier noumer li ot 
et quant ele fu redreciee 
dist comme fame courouciee 
" a lasse com sui malbaillie 
biau douz filz de cheualerie 
vous cuidoie si bien garder 
que ia n en oissiez parler 
ne ia nul n en conneussiez 
cheualier estre deussiez 
biau filz se damedieu pleust 
se uostre pere uous eust 
gardé et uos autres amis 
n ot cheualier en cest pais 
tant redouté ne tant cremu 
biau filz com uostre pere fu 
en toutes les ylles de mer 
de ce me puis ie bien uanter 
que uous ne dechaez de rien 
de son lignage de du mien 
kar ge sui de cheualier nee 
des meilleurs de ceste contree 
es ysles de mer n ot lignage 
meillor du mien ne de parage 
mes li meillor sont deceu 
si est en pluseurs liex seu 
que les mescheances auiennent 
as preudomes qui se maitienent 
en grant honneur et en proesce 
mauuestie honte ne peresce 
ne dechiet pas quar el ne puet 
les meillors decheoir estuet 
vostre pere si ne l sauez 
fu parmi le hauberc naurez 
si qu il fut mehaigniez du cors 
sa grant terre et ses grant tresors 
que il auoit comme preudom 
ala tout a perdicion 
et chay en grant pouerte 
apouri et desherité 
et essilliez furent a tort 
li gentil home apres la mort 
uterpandragon qui fu rois 
et apres artus li courtois 
les terres furent essilliees 
et les bones genz auilliees 
si s en fouy qui fuir pot 
vostre pere ce manoir ot 
ici en ceste forest gaste 
ne pot fuir mes en grant haste 
en lietiere aporter se fist 
quar ne sauoit ou il fouist 
et vous qui petit estiez 
yy moult biaus freres auiez 
petit estiez alaitanz 
poi auiez auoec yy anz 
quant furent uostre dui frere 
au los et au consseill leur pere 
alerent en yy courz royaux 
pour auoir armes et cheuaux 
au roy de caualon ala 
li aisnez et tant serui l a 
et cheualier fu adoubez 
et li autres qui fu puis nez 
fu au roy bon de gomeret 
a zz iour andui li uallet 
cheualiers et adoubez furent 
et en zz iour andui morurent 
pour reuenir a leur repere 
quar ioie me uouloient fere 
as armes furent mort andui 
dont ai grant duel et grant ennui 
et ce ne fu pas de merueilles 
quar li corbel et les corneilles 
ambedui les yex leur creuerent 
ainssi les genz morz les trouerent 
del duel des filz mourut le pere 
et ie ai dolor mout amere 
puisqu il furent mort 
vous estiez tout mon confort 
que ie auoie et tuit li biens 
quar il n i auoit plus des miens 
diex ne m en auoit plus lessié 
dont uousist fere mon cuer lie " 
le uallet entent mout petit 
a ce que sa mere li dit 
" a mengier " fet il " me donez 
ne sai de quoi m aresonnez 
mes mout iroie uolentiers 
au roy qui fet les cheualiers 
et ge irai cuiqu il em poist " 
la mere l oit mes bien li poist 
le retint et si le seiourne 
si l appareille et si l atourne 
d un chaneuas li fist chemise 
et braies fetes a la guise 
de gales ou font ce me semble 
braies chemise tout ensemble 
et si ot cote et chaperon 
d un cuir de cerf clos enuiron 
ainssint la mere l atourna 
trois iours sanz plus y demora 
que plus n i ot mestier losenge 
lors ot sa mere duel estrange 
se l bese et acole en plourant 
et dist " or ai ge duel mout grant 
biau filz quant aler uous en uoi 
vos iroiz a la court le roy 
si direz que armes uous doint 
de contredit n i auroit point 
qu il les uous donra bien le sai 
mes quant uous uendrez a l essai 
d armes porter comment iert donques 
de ce que ne feistes onques 
n a autrui ne l ueistes fere 
comment en porrez a chief trere 
mauuesement uoire ce dout 
mal serez afetiez del tout 
n il n est merueille ce m est vis 
s en ne set ce c om n a apris 
mes merueille est quant on n aprent 
ce que len ot et uoit souuent 
quar s il uous plest a retenir 
granz biens uous en porront uenir 
cheualier serez iusqu a po 
filz se dieu plest et ie le lo 
se uous trouuez ne pres ne loing 
dame qui d aide ait besoig 
ne pucele desconsseilliee 
la uostre aide appareilliee 
leur soit se nule la requiert 
quar toutes honors y afiert 
qui as dames honneur ne porte 
la seue honor doit estre morte 
dames et puceles seruez 
si serez par tout honorez 
mes se auaine en priez 
gardez que ne li ennuiez 
de nule riens qui li desplese 
de pucele a mout qui la bese 
se le besier uous en conssent 
le sorplus ie le uous defent 
se le uoulez lessier pour moi 
mes se ele a anel en doi 
ou a sa ceinture aumosniere 
se par amour et par proiere 
le uous donne mout m en iert bel 
et se emportez son anel 
de l anel prendre vous doins gie 
et de l aumosniere congie 
biau filz enquor vous dirai el 
que en chemin ne en ostel 
n aiez longuement compaignon 
que uous ne demandez son non 
le non sachiez de la personne 
que par le non connoist len honme 
biax filz as preudonmes parlez 
et o les preudommes alez 
preudom ne forconsseille 
celui qui tient sa compaignie 
sus toutes riens uous ueull proier 
que a eglise et a moustier 
alez proier nostre seignor 
qu en cest siecle uous doint honor 
et si uous doint si contenir 
qu a bone fin puissiez uenir 
mere " dist il " que est eglise 
la ou len fet le dieu seruise 
qui ciel et mer et terre fist 
et homes et bestes y mist 
et moustier si est ce meisme 
une meson bele et hautisme 
de cors saintisme et de tresors 
s i sacrefie len le cors 
jhesu la prophete sainte 
cui juis firent honte mainte 
trahiz fut et iugiez a mort 
et soufri l angoisse de mort 
pour les homes et pour les fames 
qu en enfer aloient les ames 
quant eles partoient des cors 
et celui les en geta hors 
si fu a l estache liez 
batu et puis crucefiez 
et porta couronne d espine 
pour oir messes et matines 
et por celui dieu aourer 
vous lo ge au moustier aler " 
atant n i ot plus de demuere 
congie prent et la mere pluere 
quar sa sele li iert ia mise 
a la maniere et a la guise 
de galois fu appareilliez 
uns riuelins auoit chauciez 
et par tout la ou il aloit 
yy iaueloz porter souloit 
trois iaueloz en uoult porter 
mes yy l en fist sa mere oster 
pour ce que trop semblast galois 
s eust ele fet touz les trois 
mout uolentiers s il peust estre 
une roorte en sa main destre 
porta pour son cheual ferir 
plorant le bese au departir 
la mere qui mout chier l auoit 
et prie dieu que il l auoit 
" biau filz " fet ele " diex t amaint 
ioie plus qu il ne m en remaint 
vous doint il ou que uous viegniez " 
quant li dansiaus fu esloigniez 
le giet d une pierre menue 
si se regarde et uit chaue 
sa mere au chief du pont arriere 
gesir la uit en tel maniere 
com s ele fust pasmee ou morte 
le cheual et fiert sus la crope 
le cheual ne chiet ne ne chope 
ainz l emporte grant aleure 
parmi la grant forest obscure 
la cheuaucha tout le matin 
tantque le iour uint a declin 
en la forest cele nuit iut 
tantque le soleill apparut 
bien main au chant de l oiselet 
se lieue et monte le uallet 
s a a cheuauchier entendu 
tantque il uit zz tref tendu 
en une praerie bele 
par delez une fontenele 
le tref fu bel a grant merueille 
l une partie fu uermeille 
et l autre fu d orfrois bendee 
desus ot une aygle doree 
en l aygle feroit le soleill 
qui mout estoit cler et uermeill 
si reluisoient tuit li pre 
de l enluminement du tref 
entour le tref a la roonde 
qui estoit le plus bel du monde 
auoit ramees et fueillies 
et loges galesches drecies 
le uallet uers le tref ala 
et dist ainzque il uenist la 
" diex or uoi ge uostre meson 
or ferai ge grant mesprison 
se aourer ne uous aloie 
uoir dist ma mere toute uoie 
qui me dist que moustier estoit 
la plus bele meson qui soit 
et me dist que ge ne trouasse 
moustier nul que ie n i alasse 
le creatour en cui ge croi 
aourer et g irai par foi 
proier qu il me doint a mengier 
quar ie en ai mout grant mestier " 
lors uint au tref se l trueue ouert 
enmi auoit zz lit couuert 
d une coute de poile uert 
le uallet uit tout en apert 
qu el lit toute seule gesoit 
qui mout tres grant biaute auoit 
une pucele endormie 
mes loing estoit sa compaignie 
qu alees erent les puceles 
cueillir des floretes nouueles 
que par le tref ionchier uouloient 
ainssi com fere le souloient 
quant le uallet el tref entra 
son cheual si fort achopa 
que la damoisele l oy 
si s esueilla et tressailli 
et li uarlez qui nice fu 
dist " pucele ge uous salu 
si com ma mere le m aprist 
ma mere m enseigna et dist 
que les puceles saluasse 
en quel lieu que ie les trouuasse " 
la pucele de paour tremble 
por le uallet quar fol li semble 
si se tient pour fole prouuee 
de ce que seule l a trouuee 
" vallet " fet ele " tien ta uoie 
fui que mon ami ne te uoie 
ainz uous beserai par mon chief " 
fet le uallet " quiqu il soit grief 
quar ma mere le m enseigna 
ge uoir ne te beserai ia " 
fet la pucele " que ge puisse 
fuy que mon ami ne te truisse 
quar s il te trueue tu es morz " 
le uallet auoit les braz forz 
si la mist souz lui estendue 
et cele s est mout desfendue 
et gandist tant com ele pot 
mes defensse mestier n i ot 
maugre qu ele en eust ou non 
la besa yy foiz d un randon 
ainssi comme le conte dit 
un anelet en son doit uit 
a une esmeraude mout clere 
" enquor " fet il " me dist ma mere 
qu en uostre doit l anel preisse 
mesque riens plus ne uous feisse 
or ca l anel ge l ueull auoir 
mon anel n auras ia pour uoir " 
fet la pucele " bien le saches 
s a force du doi ne l m esraches " 
le uallet par le poig la prent 
a force le doi li estent 
si a l anel en doi mis 
et en son doi mainet l a mis 
et dist " pucele bien aiez 
or m en irai ge bien paiez 
et mout meillor besier uous fait 
que chamberiere que il ait 
en toute la meson ma mere 
quar n auez pas la bouche amere " 
et cele pleure et dist " uarlet 
n emportez pas mon anelet 
quar g en seroie malbaillie 
et tu en perdroies la uie 
quequ il demuert ge l te promet " 
li dansiaus en son cuer ne met 
riens nule de ce que il ot 
mes de ce que geuné ot 
mouroit de fain a male fin 
zz bacel trestout plain de vin 
et zz henap d argent selonc 
vit desus zz troussel de jonc 
une toaille blanche et nueue 
il la souzlieue si y trueue 
yy pastez de cheurel tout fres 
ne li ennoia pas ce mes 
por la fain qui forment l angoisse 
un des pastez deuant lui froisse 
et meniue par grant talent 
et uerssa el henap d argent 
le vin qui n estoit mie lez 
s en but souent et a granz trez 
et dist " pucele ces pastez 
ne seront hui par moi gastez 
venez mengier qu il sont mout boen 
assez aura chescun du sien 
si en remaindra zz entier " 
et cele plore endementier 
que il la proie et la semont 
zz mot tout seul ne li respont 
et cil menia tant com li plot 
et but du vin tant com il pot 
et si couuri le remenant 
et prist congie de maintenant 
et commanda a dieu celui 
qui son salu pas n abeli 
" diex vous saut " fet il " doce amie 
et pour dieu ne vous poist il mie 
de uostre anel se ge l emport 
quar ainzque ge muire de mort 
le uous guerredonnerai gie 
ge m en voiz a uostre congie " 
et cele pleure et dit que ca 
a dieu ne le commandera 
quar il li couuendra por lui 
auoir tant de honte et d ennui 
que tant n en ot nule chetiue 
" ne iames tant comme ge uiue 
n en aurai secours ne aie 
si saches que tu m as traie " 
ainssi remaint cele plorant 
puis n ala gueres demorant 
que son ami du bois reuint 
del uallet qui sa uoie tint 
vit les escloz et s apenssa 
et s amie plourant trouua 
et dist " damoisele ge croi 
a ces enseignes que ge uoi 
que cheualier a eu ci 
non a sire ge l uous affi 
mes zz vallet galois y ot 
vilain et ennuieus et sot 
qui a de uostre vin beu 
tant com li plot et bon li fu 
et si menia de uos pastez 
et por ce bele si plourez 
s il eust beu et megié 
trestout si le uousisse gie 
il y a plus sire " fet ele 
" mon anel est en la querele 
qu il m a tolu et si l emporte 
ge uousisse miex estre morte 
qu il l en eust ainssi porté " 
et vous celui desconforté 
et angoisseus en son courage 
" par foy " fet il " ci ot outrage 
et puisqu il l emporte si l ait 
mes ge croi qu il y ot plus fait 
se plus y ot ne l celez ia 
sire " fet ele " il me besa 
besa uoire ge l uous di bien 
mes ce fu malaait gre mien 
ancois uous sist et si uous plot 
onques nul contredit n i ot " 
fet cil qui ialousie angoisse 
" cuidez uous ge ne uous connoisse 
si fez certes bien uous connois 
ne sui bougres ne si lois 
que uostre faussete ne uoie 
entree estes en male uoie 
chaue estes en male paine 
que ia ne mengera auaine 
vostre cheual ne n iert saigniez 
tantque ie me soie uengiez 
et ia ou il deferrera 
james referré ne sera 
et s il muert uous irez a pie 
ne iames ne seront changié 
les dras dont uous estes uestue 
ainz me suirez a pie et nue 
tantque la teste en aurai prise 
ja n en aurai autre iustise " 
atant s assist et si menia 
et le uallet tant cheuaucha 
qu il vit zz charbonier uenant 
zz asne deuant lui menant 
" vilain " fet il " enseigne moi 
tu qui l asne maines o toi 
la plus droite uoie a karduell 
le roy artus connoistre vuell 
il fet cheualiers ce dit len 
vallet " fet il " en icest sen 
a sus mer zz chastel assis 
le roy artus biau douz amis 
liez et ioiant le trouerras 
en ce chastel se tu y uas 
or me diras tu ia mon vuell 
de quoi le roy a ioie et duell 
ge l te dirai " fet il " bien tost 
le roy artus a tout son ost 
s est au roy ryon combatus 
le roy des ylles fu uaincus 
et de ce le roy artus liez 
et de ses compaignons iriez 
qui au chastel se departirent 
la ou leur meillor seiour uirent 
n il ne set conment il leur ua 
le roy artus de ce duel a " 
li uallez ne prise un denier 
les nouueles au charbonnier 
fors tantque en la uile entra 
la ou celui li enseigna 
tantque sus mer uit zz chastel 
mout bien seant et fort et bel 
et uit issir parmi la porte 
zz cheualier armé qui porte 
une coupe d or en sa main 
sa lance tenoit et son frain 
et son escu en sa senestre 
et la coupe d or en la destre 
et ses armes bien li seoient 
qui toutes uermeilles estoient 
le uallet vit les armes beles 
qui erent fresches et nouueles 
si li plorent et dist " par foy 
cestes demanderai au roy 
si les me donne bel m en iert 
dahez ait qui autres li quiert " 
atant uers le chastel s en court 
que tart li iert qu il viegne a court 
tantque pres du cheualier vint 
et le cheualier le retint 
zz petit si li demanda 
" ou iras tu vallet diua 
ge veull " fet il " a court aler 
au roy tes armes demander 
vallet " fet il " tu feras bien 
or ua dont tost et si reuien 
et tant diras au mauues roy 
se il ne veut tenir de moy 
sa terre que il la me rende 
ou il m enuoit qui la defende 
vers moi quar ie di qu ele est moi 
et a ces enseignes t en croie 
que deuant lui pris orendroit 
o tout le vin que il beuoit 
ceste coupe que g en aport " 
or quiere autre qui li recort 
que cil n i a mot entendu 
forsqu a la court en est uenu 
ou li rois et li cheualier 
estoient assis au mengier 
la sale fu par terre aual 
et le uaslet entre a cheual 
en la sale qui mout fu lee 
et longue de marbre pauee 
et le roy artus fu assis 
au chief d une table penssis 
et les cheualiers si menioient 
et li uns as autres parloient 
fors lui qui fu penssis et muz 
le uallet est auant uenuz 
ne set mie le quel salut 
quar le roy mie ne connut 
tantqu yonet contre lui vint 
qui en sa main zz coutel tint 
" moustre moi le quel est li rois " 
yonnet qui mout fu courtois 
li dist " amis ueez le la " 
et cil tantost uers lui ala 
se l salua si com il sot 
li rois penssa et ne dist mot 
et cil autre foiz l aresonne 
li rois penssa et mot ne sonne 
" par foi " dist le vallet adonques 
" ce roy ne fist cheualier onques 
quant on n en puet parole trere 
comment porroit cheualier fere " 
tantost de retourner s atourne 
le chief de son chaceor tourne 
mes si pres du roy l ot mené 
a guise d omme poi sené 
que deuant le roi sus la table 
a abatu sanz nule fable 
del chief son chapel de bonnet 
le roy tourne uers le uallet 
son chief que il auoit bessié 
si a tout son pensse lessié 
et dist " biau frere bien ueigniez 
ie uous pri qu a mal ne tiegniez 
ce qu a uostre salu me toi 
d ire respondre ne uous poi 
quar le pire anemy que i aie 
qui plus me het et plus m esmaie 
m a ci ma terre contredite 
et tant est folx que toute quite 
dit qu il l aura ou veulle ou non 
le cheualier uermeill a non 
de la forest de 
et la royne deuant moi 
estoit ci uenue seoir 
por conforter et pour ueoir 
les cheualiers qui sont bleciez 
ne m eust gueres courouciez 
le cheualier de quanqu il fist 
mes deuant moi ma coupe prist 
et tant fierement la leua 
que sus la royne uerssa 
tout le vin dont ele estoit plaine 
ci ot lede chose et vilaine 
quar la royne en est entree 
d ire et de mautalent enflee 
en sa chambre ou ele s occit 
je ne cui pas se diex m ait 
que ele en puisse eschaper viue " 
le vallet ne prise une figue 
quanque le roy li dit et conte 
ne de son duel ne de sa honte 
de nule riens ne l en chaut il 
" fetes moi cheualier " fet cil 
" sire roy quar raler m en vuell " 
cler et riant furent si ueill 
enz el front au vallet sauuage 
nul ne l oy qui l tiegne a sage 
mes trestouz ceuls qui le veoient 
pour fol et pour bel le tenoient 
" amis " fet li rois " descendez 
et vostre chaceor rendez 
a ce vallet se l gardera 
et vostre uolente sera 
fete g en fez a dieu le ueu 
a m anneur et a vostre preu " 
et li vallez a respondu 
" ja n estoient pas descendu 
ceuls que g encontrai en la lande 
et uous uoulez que ge descende 
ia par mon chief ne descendrai 
mes fetes tost si m en irai 
ha " fet li rois " biax amis chiers 
ge le ferai mout uolentiers 
a uostre preu et a m onnour 
foy que ie doi mon creatour " 
fet le vallet " biau sire rois 
ne serai cheualier des mois 
se cheualier uermeill ne sui 
donez moi les armes celui 
que g encontre hors de la porte 
qui vostre coupe d or emporte " 
le seneschal qui fu iriez 
de ce qu il ot esté bleciez 
li dist " amis uous auez droit 
alez lui tolir orendroit 
les armes quar eles sont voz 
ne feistes mie que soz 
quant uous por ce uenistes ci 
keux " fet le roy " a dieu l affi 
trop dites uolentiers ennuy 
si ne uous chaut onques a cuy 
pour ce se cist vallez est nices 
a preudomme est trop vilain vices 
quar il est espoir gentis hom 
et se ce li vient d aprison 
qu il ait esté a vilain mestre 
encor puet il preuz et sage estre 
vilanie est d autrui gaber 
et de prometre sanz donner 
preudom ne se doit entremetre 
a autri uolente prometre 
qu il ne li puist doner ne veulle 
que le malgre celui n acueille 
qui sanz prometre est ses amis 
mes tresque il li a promis 
si bee a la promesse auoir 
si poez bien a ce sauoir 
qu assez uenroit il miex lessier 
a home que fere baier 
quar qui le uoir dire en uodroit 
soi meismes gabe et decoit 
qui fet promesse et ne la solt 
l amour de son ami se tolt " 
ainssi li rois a keux parloit 
et le vallet qui s en aloit 
a une pucele ueue 
bele et gente si la salue 
et ele lui et si li rist 
et en riant itant li dist 
" vallet se tu uis par aage 
ie cui et croi en mon courage 
qu en trestout le monde n aura 
nul home ne il n i sera 
nul meillor cheualier de toi 
ainssi le pensse et cuit et croi " 
et la pucele n auoit ris 
passé auoit anz plus de sis 
et ce dist ele si en haut 
que tuit l oirent et keux saut 
cui la parole enuia moult 
si li dona cop si estoult 
de la paume en la face tendre 
que il la fist par terre estendre 
quant la pucele ferue ot 
en son retour troua zz sot 
delez zz piler en enstant 
si le bouta el feu ardant 
del pie par courouz et par ire 
pour ce que li fols soloit dire 
" ceste pucele ne rira 
iusqu atantque ele uerra 
celui qui de cheualerie 
aura toute la seigneurie " 
le fol crioit et cele pleure 
et le vallet plus n i demeure 
ainz s en torne sanz nul conseill 
apres le cheualier uermeill 
yonet qui les drois sentiers 
sauoit touz et mout uolentiers 
aportoit nouueles a court 
tout seul sanz compaignon se court 
par zz vergier delez la sale 
et par une posterne auale 
tant ala que il vint tout droit 
ou le cheualier atendoit 
ou bataille ou auenture 
et le vallet grant aleure 
vint vers lui por les armes prendre 
et le cheualier pour atendre 
auoit la coupe d or ius mise 
sus zz perron de marbre assise 
quant le galois aprochié l ot 
tantque li uns l autre oir pot 
si li escrie " metez ius 
les armes ne les portez plus 
que le roy artus le uous mande " 
et le cheualier li demande 
" vallet oses tu ca uenir 
por le droit artus maintenir 
se tu y uienz ne l coile pas 
comment deable est ce or gas 
dant cheualier que uous me fetes 
qu encor n auez les armes tretes 
ostés les tost ge l uous commant 
vallet " fet il " ge te demant 
t enuoie ca artus le roy 
pour toi combatre encontre moy 
dant cheualier quar ostez tost 
les armes que ge n es uous ost 
que plus ne les uous souferroie 
bien sachiez que ge uous ferroie 
se plus parler m en fesiez " 
lors fu le cheualier iriez 
sa lance a yy mains a leuee 
si l en dona mout grant colee 
par les espaulles en trauers 
del bout ou n estoit pas li fers 
qu il le fist embronchier aual 
sus les espaulles du cheual 
le uallet fu mout courouciez 
de ce qu il ot esté bleciez 
de la colee qu il ot prise 
alainzqu il pot mout bien l auise 
si lesse aler le iauelot 
si que il n entendi ne n ot 
le fiert parmi le haterel 
si que tres parmi le ceruel 
le sanc et la ceruele espant 
de la douleur le cuer li ment 
a terre chiet tout estendu 
et le uallet y est couru 
si met la lance a une part 
et l escu de col li depart 
mes il n en set uenir a chief 
del hiaume qu il ot en son chief 
et s a talent qu il li desceingne 
mes il ne set comment la preingne 
l espee mes il ne l set fere 
ne du fuerre ne la set trere 
ainz prent l espee et sache et tire 
et yonet conmence a rire 
qui le uallet uit entrepris 
" ice quoi est " fet il " amis 
que fetes uous ge ne sai quoi 
ge cuidoie de uostre roy 
qu il m eust ces armes donees 
mes ainz aurai par charbonees 
trestout esbraoné le mort 
que nules des armes emport 
qu eles se tienent si au cors 
que ce dedenz et ce dehors 
est trestout zz si com moi semble 
qu eles se tiennent tout ensemble 
or ne uous esmaiez de rien 
quar g es departir mout bien 
se vous uoulez " fet yuonnet 
" fetes dont tost " fet le uallet 
" s es me donez sanz nul arrest " 
yonet tantost le desuest 
a l orteill le descauce 
ne li remest hauberc ne chauce 
ne hiaume ne autre armeure 
mes le uallet sa uesteure 
ne uolt lessier ne ne preist 
pour riens que yuonnet deist 
vne cote mout aaisie 
d un drap de soie iamboisie 
que desouz son hauberc uestoit 
le cheualier quant uis estoit 
n oster ne li pooit des piez 
les riuelins qu il ot chauciez 
et dist " deable est or ce gas 
que ie lessasse mes bons dras 
que ma mere me fist l autrier 
por les dras a ce cheualier 
voudriez uous que ie lessasse 
ma cote ou point d eaue ne passe 
pour ceste qui n en tendroit goute " 
honnie soit la gorge toute 
qui changera ne loim ne pres 
ses bons dras por autres malues 
grieue chose est de fol aprendre 
riens fors les armes ne uot prendre 
pour proiere que cis li face 
yuones les chauces li lace 
et sus les riuelins li chauce 
l esperon par desus a la chauce 
puis li a le hauberc uestu 
tel que onques meillor ne fu 
desus la coiffe li assist 
le heaume qui mout bien li sist 
et de l espee li enseigne 
qu a son senestre lez la ceigne 
puis li met le pie en l estrier 
se l fet monter sus le destrier 
onques destrier ueu n auoit 
ne d esperon riens ne sauoit 
fors du cinglier de la roorte 
yuonnet l escu li aporte 
et la lance enssement li baille 
ancoisque yonet s en aille 
dist le uallet " amis prenez 
mon chaceor si l enmenez 
pour ce que de lui n ai mes soing 
il est mout bon ie le uous doing 
et portez la coupe le roy 
si le saluez de par moi 
et si direz a la pucele 
que keux feri en la maissele 
que se ie puis ancoisque muire 
li cuit au mestre si bien nuire 
que pour uengie se tendra " 
et cil li dist que il rendra 
au roy la coupe et son message 
furnira il a loy de sage 
atant departent si s en vont 
en la sale ou li baron sont 
entre yonet parmi la porte 
qui au roy sa coupe raporte 
si li dist " sire or fetes ioie 
quar uostre coupe uous renuoie 
vostre cheualier qui ci fu 
del quel cheualier me diz tu " 
fet le roy qui en sa grant ire 
estoit enquor " e non dieu sire " 
fet yuonet " du galois di 
qui orendroit parti de ci 
me dis tu du uallet galois 
qui me demanda " fet li rois 
" les armes de synople taintes 
du cheualier qui hontes maintes 
m a fet selonc le sien pooir 
sire de lui di ge pour uoir 
coupe comment l ot il 
aime le tant et prise cil 
li ait de son gre rendue 
sire ainz li a mout chier uendue 
le uallet quar il l a occis 
et comment fu ce biaus amis 
sire ne sai mesque ge ui 
que le cheualier le feri 
de sa lance et fist grant ennui 
et le uallet le referi lui 
du iauelot parmi l oilliere 
si que il en fist par derriere 
le sanc et la ceruele espandre 
et lui a terre mort estendre " 
lors dist le roy au seneschal 
" a kex com auez hui fet mal 
par uostre langue l ennuieuse 
qui aura dite mainte oiseuse 
tel cheualier m auez tolu 
qui en cest iour m a mout ualu 
sire " fet yuonnet au roy 
" encore mande il par moy 
a la pucele la royne 
que keu feri par aastine 
par mal de lui et par despit 
que il la uengera s il uit 
si il em puet uenir en leu " 
et le fol qui sist lez le feu 
oit la parole et saut en piez 
et vient deuant le roy moult liez 
s a tel ioie qu il trepe et saut 
et dist " dant roy se diex me saut 
or aprochent uos auentures 
assez merueilleuses et dures 
les uerroiz auenir souuent 
et si uous met bien en couuent 
que keux puet estre tout certains 
que mar uit ses piez et ses mains 
et sa langue fole et uilaine 
qu ancoisque past la karantaine 
aura le cheualier uengié 
le cop qu il me feri du pie 
et la buffe mout chier uendue 
et compereez bien rendue 
que il dona a la pucele 
quar entre le coute et l essele 
le braz destre li brisera 
zz demi an le portera 
au col pendu et bien le port 
n i puet plus faillir qu a la mort " 
cele parole tant greua 
keux qu a bien poi qu il ne creua 
de mautalent et de courouz 
quant il ne pooit deuant touz 
tel cop ruer que mort l eust 
pour ce qu au roy ne despleust 
lessa il qu il ne l enuay 
et le roy dist " ahi ahy 
keu com tu m as hui couroucié 
qui enseignié et adrecié 
le uallet des armes eust 
tantque bien aidier s en seust 
et de l escu et de la lance 
bon cheualier fust sanz doutance 
mes il ne set ne poi ne bien 
d armes certes ne d autre rien 
neis trere pas ne sauroit 
s espee se mestier en auoit 
or est armé sus son cheual 
s encontrerra aucun vassal 
qui por le cheual gaaignier 
ne l doutera a mehaignier 
quant mort ou mehaignié l aura 
que deffendre ne se saura 
tant est nices et bestiaux 
tost iert finez ses enuiaux " 
ainssint li rois plaint et regrete 
celui a la chiere nicete 
mes il n i puet riens conquester 
le plet en ont lessié ester 
et perceual sans arrester 
pensse forment de cheminer 
isnelement par la forest 
et cheuauche sanz nul arrest 
tantqu a la plaine terre vint 
lez unne riuiere qui tint 
de le plus d une arbalestee 
si estoit toute l eaue entree 
et retrete enz en son conduit 
vers la grant riuiere qui bruit 
s en vet toute une praerie 
mes en l eue n entra il mie 
qu il la uit trop parfonde et noire 
et plus courant assez que loire 
et s en vet tout selonc la riue 
delez une roche naiue 
qui d autre part la riue estoit 
et dusques au pie li batoit 
sus une roche en zz pendant 
qui sus mer aloit descendant 
ot zz chastel mout bel et fort 
si com l eaue aloit au gort 
torna le uallet a senestre 
si uit les tours du chastel nestre 
li fu que ceuls nessoient 
et que hors de la roche issoient 
enmi le chastel en estant 
ou une tour mout forte et grant 
et une barbakane fort 
auoit tournee uers le gort 
qui a la mer se combatoit 
que la mer au pie li batoit 
as yy parties del mur 
dont li quarrel estoient dur 
auoit unes basses tourneles 
qui mout ierent fortes et beles 
et le chastel fu bien seant 
et bien aaisié par deuant 
et deuant le chastel roont 
ot sus l eue fermé zz pont 
de pierre d araine et de chauz 
li pons estoit et biaus et hauz 
enmi le pont ot une tour 
bataillie trestout entour 
et deuant zz pont tourneis 
qui estoit fet et establis 
a ce que la droiture aporte 
le iour iert pont et la nuit porte 
perceual vers le pont chemine 
et vestu d une robe ermine 
s aloit zz preudome esbatant 
desus le pont et atendant 
celui qui sus le pont uenoit 
li preudons en sa main tenoit 
par contenance zz bastonnet 
auoec lui ierent dui uallet 
trestouz desafublez uenu 
ce que sa mere li aprist 
quar il le salua et dist 
" sire ce m enseigna ma mere 
diex beneie toi biau frere " 
dist celui qui nice le sot 
au parler le conut tantost 
si li dist " frere dont vienz tu 
dont de la court au roy artu 
qui cheualier nouuel m a fet 
le roy qui bone auenture et 
ne cuidoie se diex me doint 
ioie qu orendroit en cest point 
de tel chose li souuenist 
ne cuidoie qu il li tenist 
maintenant de cheualier fere 
or me di frere debonnere 
ces armes qui les te bailla 
le roy artus les me dona 
dona comment " et il li conte 
si com auez oy le conte 
qui autre foiz le conteroit 
vne oiseuse et ennuy seroit 
que nul conte de ce n amande 
et le preudom li redemande 
qu il set fere de son cheual 
" ge l queur bien amont et aual 
tout autressi com ie courroie 
mon chaceor quant ie l auoie 
qu en la meson ma mere pris 
et de uos armes biax amis 
me dites qu en sauez uous fere 
g es sai bien uestir et retrere 
si comme li vallez m arma 
qui deuant moi en desarma 
celui que ge auoie mort 
et si legierement les port 
qu eles ne me grieuent de rien 
foy que doi dieu ce pris ie bien " 
fet le preudom " et si me siet 
mes or dites si ne uous griet 
quel besoig uous amena ca 
sire ma mere m enseigna 
qu auec les preudomes alasse 
et que a euls me conseillasse 
si creusse ce qu il diroient 
quar preu y ont ceus qui les croient " 
et li preudons li dist " biau frere 
beneoite soit uostre mere 
qu ele uous consseilla mout bien 
mes uoulez uous plus dire rien 
oil tant sanz plus et quoi mes 
que uous me herbergiez hui mes 
volentiers " ce dist li preudom 
" mesque uous me donez zz don 
dont mout grant bien uenir uerrez 
qu est ce " fet il " que uous creez 
le consseill uostre mere et moi 
par foy " fet il " et ge l otroi 
dont descendez " et il descent 
l un des uallez son cheual prent 
des yy qui ierent uenus la 
et li autre le desarma 
si remest en la robe sote 
riuelins et en la cote 
de cerf malfete et maltaillie 
que sa mere li ot baillie 
et le preudom se fist chaucier 
les esperons trenchanz d acier 
que le galois ot aportez 
si est sus le cheual montez 
lors dist " amis or aprenez 
d armes et garde uous prenez 
conment len doit lance tenir 
son cheual poindre et retenir " 
lors a desploie l enseigne 
si li aprent et li enseigne 
comment il doit son escu prendre 
zz petit auant le fet pendre 
tantqu au col du cheual ataint 
puis met la lance el fautre a point 
le cheual qui cent mars ualoit 
que nul plus uolentiers n aloit 
plus tost ne de greignor uertu 
le preudom sot mout de l escu 
et du cheual et de la lance 
qu il en ot apris en s enfance 
si plot mout au uallet et sist 
tout quanque le preudom en fist 
quant il ot fet tout son cembel 
deuant perceual vint isnel 
qui bien ot la pointe esgardee 
si s en reuint lance leuee 
au uallet et demanda li 
" amis sauez uous fere ainssi 
escu et lance demener 
et le cheual poindre et mener " 
et cil li dist tout a deliure 
" ne querroie mes c un iour viure 
ne terre ne auoir n eusse 
mesque aussi fere seusse 
" ce c on ne set puet len aprendre 
qui y ueut de bon cuer entendre " 
dist li preudons " biax amis chiers 
il couient a trestouz mestiers 
et paine et cuer et us auoir 
par ces yy puet len tout sauoir 
et quant uous onques ne l feistes 
n a autrui fere ne l ueistes 
se uous fere ne le sauez 
honte ne blasme n i auez " 
lors le fist le preudom montrer 
et cil conmenca a porter 
si a droit la lance et l escu 
com s il eust touz iours uescu 
en tournoiemens et en guerres 
et fust alez par toutes terres 
querant bataille et auenture 
quar il li uenoit de nature 
et quant nature li aprent 
et le cuer du tout y entent 
ne li puet riens estre greuaine 
la ou nature et cuer le maine 
par ces yy choses le fesoit 
si qu au uauasseur mout plesoit 
et si disoit en son courage 
que s il eust tout son aage 
et d armes se fust entremis 
s en auoit il assez apris 
quant perceual ot fet son tour 
deuant le preudome au retour 
lance leuee s en repere 
si com il li ot ueu fere 
et li dist " sire ai ge bien fait 
cuidez uous que ia mestier m ait 
paine se ie metre l i vuell 
onques riens ne virent mi veill 
dont ge si grant doutance eusse 
si uoudroie que g en seusse 
autant comme uous en sauez " 
fet le preudom " uous en saurez " 
le uauasseur trois foiz monta 
par yy foiz d armes li mostra 
tantque assez apris l en ot 
tant l en moustra com il en sot 
et par yy fois monter le fist 
la derreniere foiz li dist 
" amis se uous encontriez 
zz cheualier que feriez 
s il me feroit ge l referroie 
et se uostre lance pecoie 
apres ce n i auroit il plus 
forsqu as poinz li courroie sus 
amis ce ne feriez mie 
ancois li ferez escremie 
a l espee le doiz requerre " 
lors afichie la lance en terre 
deuant lui en estant et droite 
le preudome qui mout le couuoite 
d armes enseignier et aprendre 
si qu il se sache bien deffendre 
a l espee s en le requiert 
et auoit quant li liex en iert 
puis a l espee en sa main prise 
" amis " fet il " en ceste guise 
vous deffendrez s on uous assaut 
de ce " fet il " se diex me saut 
ne set nus homs tant com ge faz 
as bourriax et as taleuaz 
chies ma mere en apris assez 
tantque souent en sui lassez 
dont alons hui mes a l ostel " 
fet le preudom " ge n i sai el 
et uous aurez encore ennuit 
hostel mout bon ququ il ennuit " 
lors s en vont andui coste a coste 
et le galois dist a son oste 
" sire ma mere m enseigna 
ie ne sai s ele me gaba 
quenconques lieu que ie hantasse 
qu auoec nul preudome n alasse 
ne compaignie a lui n eusse 
se ge son non bien ne seusse 
et se ele me dist sauoir 
je veull le uostre non sauoir 
biax amis " ce dist le preudom 
" gornemant de gohort ai non " 
ainssint iusqu a l ostel s en vienent 
main a main ambedui se tienent 
a la montee d un degre 
vint zz vallet tout de son gre 
qui aporta zz mantel court 
le galois afubler en court 
qu apres le chaut ne le preist 
froidure qui mal li feist 
et le mengier fu apresté 
bon et bel et bien atourné 
si lauerent sanz plus targier 
et puis assistrent au mengier 
et le preudom lez lui assist 
le vallet et mengier le fist 
aueques lui en s escuele 
de mes ne sai autre nouele 
quanz en y ot ne quiex i furent 
mes assez mengierent et burent 
du mengier ne sai autre fable 
quant leuez furent de la table 
li preudom qui fu mout courtois 
proia de remanoir un mois 
perceual qui lez lui se sist 
ou zz an tout plain s il uousist 
le retenist il uolentiers 
si apreist endementiers 
de tel chose se il peust 
qu a besoig mestier li eust 
et le uallet li dist apres 
" sire ne sai se ge sui pres 
manoir ou ma mere maint 
mes ge pri dieu que il m i maint 
tantqu ele me puisse ueoir 
que pasmee la ui cheoir 
au chief du pont deuant la porte 
je ne sai s ele est viue ou morte 
pasmee chey bien le sai 
del duel de moi quant la lessai 
et por ce ne porroit pas estre 
que n alasse ueoir son estre 
ainzque ge face lonc seiour 
ge m en irai demain au iour " 
li preudons uoit que riens ne vaut 
proire et la parole faut 
si uont couchier sanz plus de plet 
qu a li lit estoient tuit fet 
li preudom par main se leua 
au lit au vallet en ala 
la ou il le troua gesant 
si li fist porter en presant 
chemise et braies de chaisil 
si li fist porter en son lit 
et robe de drap de soie ynde 
qui fu fez et tissuz en ynde 
pour ce que uestir li feist 
li enuoia et si li dist 
" amis ces dras que uous ueez 
vestirez se uous me creez " 
et li uallez li dist " biau sire 
vous porriez assez miex dire 
li drap que ma mere me fist 
dont ne ualent il mielz que cist 
que uoulez ore que ge ueste 
vallet foy que ie doi ma teste " 
fet li preudom " ainz ualent pis 
vos me deistes biaus amis 
quant ie uous amene ceenz 
que uous touz mes commandemenz 
feriez sire et ge l ferai " 
dist le galois " ia m en irai 
encontre uous de nule chose " 
as dras uestir plus ne repose 
si a les sa mere lessiez 
et le preudom s est abessiez 
si li chauca l esperon destre 
la coustume souloit tele estre 
que cil qui fesoit cheualier 
li soloit l esperon chaucier 
d autres uallez assez y ot 
chescun qui auenir y pot 
a lui armer a la main mise 
et le preudom l espee a prise 
si li ceint et puis le lessa 
et dist que donee li a 
la plus haute ordre et prestee 
que diex ait fete et commandee 
c est l ordre de cheualerie 
qui doit estre sanz vilanie 
et dist " biau sire or uous souiegne 
s il auient que il uous couiegne 
combatre a acun cheualier 
ice uous ueull dire et proier 
se uous en uenez au desus 
que uers uous ne se puisse plus 
defendre ne contretenir 
ainz l estuisse a merci uenir 
gardez que merci en aie 
ne l occiez que uous puissiez 
biax amis ou que uous uiegniez 
gardez bien que uous ne soiez 
trop parlant ne trop noueliers 
hom ne puet estre trop parliers 
que on ne l tiegne a vilanie 
et ce seroit mout grant folie 
que li sages dit entreset 
que trop parler trop pechier fet 
pour ce biau filz uous en chasti 
de trop parler et uous pri 
se uous ueez ne pres ne loig 
dame qui d aide ait besoig 
s est desconsseilliee de rien 
consseilliez la si ferez bien 
se vous le pooir en auez 
se consseillier ne la poez 
vne autre chose nous apreing 
si ne l tenez pas a desdaing 
quar ne fet pas a desdeignier 
alez uolentiers au moustier 
proier celui qui trestout fait 
que de uostre ame merci ait 
et qu en cest siecle terrien 
vos gart come bon crestien " 
et le vallet dist au preudome 
" de touz les aposteles de rome 
soiez uous beneoit biau sire 
aussi oy ma mere dire 
or ne dites iames biau frere " 
fet li preudom " que uostre mere 
vous ait apris ne enseignié 
de ce amis ne me plain gie 
se uous l auez fet iusques ci " 
fet le preudom " uostre merci 
vos proi que uous en chastiez 
que se uous mes le disiez 
a folie le tendroit en 
pour ce uous proi gardez uous en 
et que dirai ge dont biau sire 
le uauasseur ce poez dire 
qui uostre esperon uous chaucha 
le uous aprist et enseigna " 
et cil li a le don doné 
que iames ne sera parlé 
zz seul mot tant com il soit vis 
se de lui non qu il li est vis 
que c est por bien qu il li enseigne 
maintenant le preudom le saigne 
si a sa main leuee en haut 
et dist " biau sire diex uous saut 
alez a dieu qui uous conduie 
quar le demourer uous ennuie " 
le nouel cheualier s em part 
de son oste mout li est tart 
que il sa mere veoir puisse 
et que saine et viue la truisse 
en une forest s en entroit 
le cheualier tantque il uoit 
zz chastel bel et bien seant 
dehors les murs n auoit noient 
fors eue et mer et terre gaste 
d aler uers le chastel se haste 
tantque deuant le manoir vint 
mes zz pont passer li couint 
si foible qu ainzque il ens viegne 
qu a paine cuit qu il le soustiegne 
le cheualier sus le pont monte 
si le passe que nule honte 
ne encombrier ne li auint 
tantque deuant la porte uint 
si la troua fermee a clef 
il n i hurta mie souef 
ne n i apela mie bas 
tant i hurta qu enellepas 
vint as fenestres de la sale 
vne pucele maigre et pale 
si dist " qui est ce qui apele " 
lors regarde vers la pucele 
si li dist " ne uous ennuit mie 
zz cheualier sui qui uous prie 
que laienz me fetes entrer 
et l ostel en hui mes prester 
sire " fet ele " uous l aurez 
mes ia nul gre ne m en saurez 
et nonpourquant nous uos ferons 
le meillor ostel que pourrons " 
lors si se rest arriere trete 
et cil qui a la porte aguete 
crient que le face trop muser 
si recommenca a hurter 
et tantost yy serianz vindrent 
qui granz haches en leur mains tindrent 
et chescun ot cainte s espee 
si ont la porte desfermee 
si distrent " sire uenez enz " 
se bien esteust as serianz 
mout fussent biax mes il auoient 
mesese tantque il estoient 
de geuner et de ueillier 
tiex c om s en peust merueillier 
et il ot bien dehors trouué 
la terre et le pais gasté 
ne dedenz de riens n amenda 
que par tout la ou il ala 
trouua enherbees les rues 
les mesons gastes et cheues 
home ne fame n i auoit 
yy moustiers en la uile auoit 
ou il auoit yy abbaies 
l une de nonains esbahies 
l autre de moines esgarez 
ne troua mie bien parez 
les autiex ne bien pourtenduz 
ancois uoit creuez et fenduz 
les murs et les tours descouertes 
et les portes erent ouertes 
aussi de nuit comme de iour 
molin n i meut ne n i cuit four 
en nul lieu en tout le chastel 
n i auoit ne pain ne gastel 
ne riens nule n i ot a uendre 
dont len peust zz denier prendre 
si trouua le chastel gaste 
que n i auoit ne pain ne ble 
ne uin ne sydre n autre chose 
vers zz pales couuert de roche 
l ont li yy seriant mené 
descendu l ont et desarmé 
tantost zz seriant s en auale 
parmi les degrez de la sale 
qi aporta zz mantel gris 
a perceual l a au col mis 
et li autres ont establé 
son cheual ou il n auoit ble 
ne fain ne fuerre se poi non 
que yuer iert en la meson 
li autres deuant euls le font 
monter par les degrez amont 
en la sale qui mout fu bele 
dui preudomme et une pucele 
li sont a l encontre uenu 
et li preudom ierent chenu 
et la pucele vint plus cointe 
et plus acesmee et plus iointe 
que espeurier ne papegaut 
son mantel fu et son bliaut 
d une pourpre uert et ouuree 
et si n estoit mie pelee 
la pane qu el mantel demeure 
dui sebelin noir comme meure 
furent deuant et par fierte 
fu le mantel au col ourlé 
et se ge fis onques deuis 
de biaute que diex eust mis 
en chief de fame ne en face 
or me plest il que un en face 
dont ie ne mentirai de mot 
desloie fu et si ot 
les cheueus tiex s estre pouist 
que cil cuidast qui les ueist 
tant estoient luisant et sor 
que il fussent tuit de fin or 
le front ot bel et si tres plain 
come s il fust fet a la main 
qui de main d ome fete fust 
de pierre dure ou de fust 
sourcilz fournis et large entrueil 
et sa teste furent si veil 
cler et riant et auenant 
et si uous di bien uraiement 
que miex auenoit en son uis 
le vermeill sus le blanc assis 
que le synople sus l argent 
por embler les cuers de la gent 
la fist diex et par grant merueille 
onques mes n ot fet sa pareille 
ne plus bele fete n auoit 
si tost com le galois la uoit 
et sot qu ele vint contre lui 
si la salue et ele lui 
lors la damoisele le prent 
par la main debonerement 
et dist " biau sire nostre ostiex 
n iert mie ennuit espoir itiex 
com a preudome couendroit 
se ge uous disoie orendroit 
tout nostre couuine et nostre estre 
vos cuideriez bien puet estre 
que par mauuestie le deisse 
pour ce qu aler uous en feisse 
mes s il uous plest or en uenez 
l ostel tel com il est prenez 
diex uous donra meillor demain " 
ainssi l enmaine par la main 
iusqu en une chambre celee 
qui estoit mout longue et mout lee 
sus une coute de samit 
de quoi estoit couert le lit 
se sont andoi leenz assis 
cheualiers yy puceles sis 
vindrent leenz par tropiax sistrent 
et tout seul mot il ne distrent 
si virent celui qui se sist 
delez leur dame et mot ne dist 
pour ce de parler se tenoit 
que du chasti li souuenoit 
que li preudons li auoit fet 
si en tenoient entr euls plet 
tuit li cheualier a consseill 
" dex " fet chescun " mout me merueill 
se ce cheualier est muel 
grant duel seroit c onques si bel 
cheualier ne fu nez de fame 
mout auient bien delez ma dame 
et ma dame mout delez lui 
s il ne fussent muel andui 
que tant est biax et ele bele 
c onques cheualier ne pucele 
si bien n auindrent mes ensemble 
l un delez l autre ce me semble 
que diex l un por l autre feist 
por ce qu ensemble les meist " 
et la damoisele atendoit 
qu il l aresnast de quoique soit 
tantque ele vit bien et sot 
que il ne li diroit nul mot 
s ele ne parle a lui auant 
lors li dist debonerement 
" sire dont uenistes uous ci 
damoisele " fet il " ge iui 
chies zz preudom a zz chastel 
ou i oi ostel et bon et bel 
s i a yy tours fors et eslites 
vne grant et quatre petites 
ne sai toute l oeuure asoumer 
ne le chastel ne sai nonmer 
mes ie sai bien que li preudom 
gornemant de gohort a non 
ha biax amis " fet la pucele 
" come uostre parole est bele 
et mout auez dit que courtois 
gre uous en sache dieu li rois 
que uous preudome l apelastes 
onques iour plus uoir ne parlastes 
qu il est preudom par saint richier 
ice puis ge bien tesmoignier 
et sachiez que ie sui sa niece 
mes ne le ui mout a grant piece 
et puis certes que uous meustes 
de uostre ostel ne conneustes 
plus preudome mien escient 
mout bonne chiere et mout ioiant 
vous fist quar il le sot bien fere 
comme gentil et debonere 
puissans et aaisiez et riches 
mes ceenz n a forsque yy miches 
que zz mien oncle zz saint priours 
zz saint home relegious 
m enuoia pour souper ennuit 
et plain boucel de vin ge cuit 
n a plus de vitaille ceanz 
fors zz cheurel c un mien serianz 
occist hui main d une saiete " 
atant commande que len mete 
les tables et eles sont mises 
et les genz au mengier assises 
au souper ont mout petit sis 
mes mout l ont par grant talent pris 
apres mengier se departirent 
ceuls si remestrent qui dormirent 
qui l autre nuit veilliee orent 
et ceus issirent qui dorent 
la nuit par le chastel veillier 
seriant furent et cheuallier 
yy qui la nuit veillierent 
et li autre se traueillierent 
de leur oste bien aaisier 
bons dras et couertoir mout chier 
et oreillier au chief li mistrent 
ceus qui du couchier s entremistrent 
tout l aaise et tout le delit 
qu en sache deuiser en lit 
ot le cheualier cele nuit 
fors seul sanz plus que le deduit 
d une pucele s il leust 
ou de dame s il li pleust 
mes n en sauoit enquore rien 
n il n i penssoit ne mal ne bien 
si s endormi auques par temps 
quar il n estoit de riens empens 
mes s ostesse pas ne repose 
qui en sa chambre estoit enclose 
cil dort a aise et cele pensse 
que n a en li point de defensse 
d une bataille que l assaut 
mout detourne mout tressaut 
forment se degrate et demaine 
zz court mantel de soie en graine 
afubla desus la chemise 
si s est en auenture mise 
comme hardie et courageuse 
mes ce n estoit pas por oiseuse 
ainz se pensse que ele ira 
a son oste et si li dira 
de son uouloir une partie 
tantost s est du lit departie 
et issue hors de la chambre 
a tel paour que tuit li membre 
et le cors de paour li sue 
plorant est de la chambre issue 
et vient au lit ou cil se dort 
si pleure et sospire mout fort 
desus son vis et s agenoulle 
de lermes et toute la face 
n a hardement que plus li face 
tant a ploré que cil s esueille 
si s esbahist et se merueille 
de sa face qu il sent moulliee 
et voit la bele agenoulliee 
deuant son lit qui le tenoit 
par le col embracié l auoit 
et tant de courtoisie fist 
que la bele entre ses bras prist 
et maintenant uers li se trest 
si li dist " bele que uous plest 
pour quoi estes uenue ci 
a gentis homs par dieu merci 
pour dieu uous proi et por son filz 
que vous ne m en aiez plus vilz 
pour ce que ie sui ci uenue 
et si sui presque toute nue 
mes n i pensse onques folie 
ne mauuestie ne vilanie 
qu il n a el monde riens qui viue 
tant dolente ne tant cheitiue 
que ie ne soie plus dolente 
riens qui viue ne m atalente 
c onques nul iour sanz mal ne fui 
ainssi maleureuse sui 
ne ge ne viurai iames nuit 
fors seulement cele d ennuit 
ne iour fors celui de demain 
ancois m ocirai de ma main 
de yy cenz cheualiers eslis 
don cest chastel estoit garnis 
n a ceenz remes que cinquante 
et trois et yy mains de quarante 
