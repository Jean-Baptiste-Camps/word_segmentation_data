del moigne briement vos dirai 
les examples si com je sai 
il se rendi a saint saumer 
a yy liues pries de la mer 
illuecques noirs moignes devint 
puisque de toulete revint 
ou il ot apris nigremanche 
n ot homme el roiaume de franche 
ki tant seust ars ne caraudes 
a maintes gens fist maintes caudes 
il avoit a toulete esté 
tout zz ivier et zz este 
aval sous terre en zz abisme 
ou parloit au malfe meisme 
qui li aprist l enghien et l art 
qui tout le mont dechoit et art 
il aprist mil conjuremens 
mil caraudes mil espiremens 
il set en l espee garder 
et lo sautier faire torner 
et par l espaule au mouton 
faisoit pertes rendre a fuison 
si savoit garder el bachin 
pour rendre perte et larrechin 
femmes faisoit encamuder 
et les hommes enfant suer 
il n ot homme jusqu a saint jake 
qui tant seust de dyodake 
del firmament ne de l espere 
il contrefaisoit le cimere 
la beste c on ne puet connoistre 
les moignes fait peir el cloistre 
quant wistase ot asses apris 
au dyable congie a pris 
li dyables dist qu il vivroit 
tantque mal fait asses aroit 
rois et contes guerrieroit 
et en la mer occis seroit 
wistasce s en revint en franche 
qui puis fist mainte pute enfanche 
une nuit vint a montferrant 
illuec fist dyablie grant 
el demain ainsk il s em partist 
zz grant mangier atorner fist 
cies une riche tavreniere 
qui molt ert orgillouse et fiere 
che fu en unes moustisons 
wistasces ot trois compaignons 
ki de toulete od lui venoient 
li moust par la maison estoient 
yy tounniaus en i avoit 
wistasces i mangue et boit 
il et la tavreniere ensamble 
et quant ont mangié che me samble 
et che vint a l escot paiier 
wistasces n avoit nul denier 
de la monnoie dou pais 
forsque tornois et paresis 
la dame molt lor mesconta 
et lor monnoie refusa 
por yy sols c orent despendus 
paierent il yy sols ou plus 
wistasces qui molt sot de gile 
quant il dut partir de la vile 
la tavreniere enfanmenta 
et sour le suel zz grain jeta 
k il avoit conjuré forment 
et la tavreniere erramment 
s est descouverte dusc al chaint 
dou premier touniel qu ele ataint 
a toutes les broces ostees 
grant marchie fait de ses denrees 
ele s escrie ' or cha baron " 
li vins aloit par la maison 
hommes et femmes acouroient 
et quant le suel passé avoient 
li homme lor braies avaloient 
et les femmes se descouvroient 
dusch al chaint ou dusqu al unbril 
ainc n oistes si viel bestil 
com en la maison demenoient 
des touniaus les broches ostoient 
li vins s en vait parmi les rues 
toutes les gens i sont courues 
mais nus n osoit laiens entrer 
ki ne seust son cul moustrer 
a chascun de chiaus qui entroit 
pour chou nus entrer n i osoit 
il s aparchurent en la fin 
que ch orent fait li pelerin 
ki laiens avoient mangié 
et li borgois sont eslaissié 
apries wistasce vont poignant 
a trois liues de montferrant 
vont les pelerins ataignant 
li borgois lor vont escriant 
' dans pelerins par cha saurrés " 
et wistasces s est regardés 
si a dit a ses compaignons 
' on nous siut chi quel le ferons 
par mon chief " dist uns viex barbés 
qu a toulete ot yy ans mes 
' or soiiés trestout aseur 
je lor ferai ja tel peur 
n i a clerc ne bourgois ne prestre 
qui pour yy mars i volsist estre " 
li viels fait son conjurement 
et une riviere descent 
grans et lee parfonde et noire 
graindre que n est saine ne loirre 
entre les clers et les borgois 
li borgois furent en esfrois 
il s en retournerent arriere 
tous dis les sivoit la riviere 
adies lor batoit as talons 
il aloient a reculons 
car de noier paour avoient 
et li pelerin les sivoient 
a montferrant s en retornerent 
li pelerin apries entrerent 
quant wistasces entre en la vile 
adont recommencha sa gile 
li bourgois escrient kemugne 
et wistasce au viel homme clugne 
k il fache son conjurement 
por espoenter cele gent 
la bancloque prist a sonner 
gens commenchent a assambler 
et li vils barbés erramment 
commencha son conjurement 
tuit s aerdent par les cavials 
uns grans bestens leva entr iaus 
ainc ne veistes tel meslee 
sans cop de machue ou d espee 
si com chascuns i sourvenoit 
au premerain k il encontroit 
donnoit tel puign ou hateriel 
la ot donné maint hatipliel 
bien s entretenoient yy mile 
a montferrant parmi la vile 
li uns boute li autres sache 
cil chiet aussi comme une vache 
cil fait voler son compaignon 
cil s escrie ' dame baron " 
nus ne venoit a la meslee 
ki n i eust cop ou colee 
wistasces entr iaus zz grain jeta 
tout maintenant les desevra 
si s en ralerent maintenant 
em pais furent comme devant 
del vin n i ot noient perdu 
tout fu aussi com devant fu 
toutes les femmes se covrirent 
qui par devant se descouvrirent 
et li hom lor braies monterent 
ki par devant les avalerent 
chascuns a son ostel s en va 
et wistasces s achemina 
onques puis nus ne le sivi 
zz careton a consivi 
qui une carete menoit 
a yy chevals qu il avoit 
a yy liues en son chemin 
aloit pour zz touniel de vin 
wistasces et si compaignon 
demanderent au careton 
por combien il les porteroit 
dusch a la vile ou il aloit 
il respont ' pour yy deniers 
et tu les avras volentiers " 
lor marchie orent fait atant 
il montent si s en vont batant 
li caretons fiert les chevals 
et il saloient les grans sals 
parmi une cauchie a forche 
a wistasce le cul escorche 
car la carete ruisteloit 
male aleure les menoit 
dist wistasces au caretier 
' dex te doinst hui mal encombrier 
trop nous mainnes male aleure 
dex te doinst male aventure 
bials sire " dist li caretons 
' de demourer mestier n avons 
il m estuet faire ma jornee 
je cuic que none est ja passee " 
wistasce voit riens ne li valt 
' va bielement " fait il ' ribaut 
que le mal soies tu haitiés 
que tous nos cus as escorchiés " 
cil fiert ses chevals durement 
et li viex barbés erramment 
commencha zz conjurement 
queque cil plus avant aloit 
plus li sambloit k il reculoit 
li viex commenche a conjurer 
et cil commenche a reculer 
ses chevals commenche a ferir 
et il reculoient d air 
diu commencha a renoier 
et ses chevaus a manechier 
' hari martin hari fauviel 
por les boiaus pour le cerviel 
huet avant vois por les dens 
pour poi que tous ne vous cravens 
hari vieus jumens estaie 
jamais de vous n avra aie " 
cil se commenche a foursener 
car tos dis cuidoit reculer 
' signors " dist il ' car descendés 
que le mal soiés vous montés 
je vous claim mon loier tot cuite " 
quant chascuns voit que il s acuite 
et que il ont paié lor dete 
il saillent fors de sa carete 
et li caretons s aperchut 
ki bien cuida estre dechut 
k il n estoit mie reculés 
ains ert tous jors avant alés 
wistasce en boulenois s en vint 
a saint saumer moignes devint 
illuec fist mainte dyablie 
ainsk il issist de s abbeie 
il faisoit les moignes juner 
quant se devoient desjuner 
il les faisoit aler nus pies 
quant devoient estre cauchiés 
wistasce lor faisoit mesdire 
quant devoient lor eures dire 
wistasce lor faisoit mesprendre 
quant devoient lor grasces rendre 
en sa cambre ert zz jor l abbe 
il ert sainiés si ot erré 
on li ot fait apparillier 
asses a boire et a mangier 
car de porc et car de mouton 
aues sauvages venison 
wistasce vint devant l abbe 
qui maint preudomme a puis gabé 
' sire " dist il ' je sui venus 
ere jou a cort retenus 
se cuidoie avoir a mangier 
je diroie de mon mestier " 
dist li abbes ' vous estes fols 
maldehait hore li miens cols 
se vous n estes demain batus 
se en capitle estes tenus " 
dist wistasces ' manechié vivent 
entre iaus molt longhement estrivent " 
wistasce ala en la cuisine 
devant lui esgarde une tine 
ki toute plaine d iaue estoit 
wistasce esgardes si le voit 
il le commenche a conjurer 
et l iaue commenche a mirer 
vermeille devint comme sanc 
wistasces s assist sour zz banc 
la moitie d un porc esgarda 
oiant trestous le conjura 
puis a destre puis a senestre 
une vielle sambla a estre 
laide et bochue et reskignie 
li cuisinier tornent en fuie 
si le conterent a l abbe 
et li abbes i est alé 
et voit la vielle esraelie 
oiant tout le couvent s escrie 
dist l abbe 
' fuions nous ent c est zz malfe " 
wistasce desfiest le carnin 
la char porta chies son voisin 
zz tavrenier ki molt l amoit 
toute nuit i mangue et boit 
trestout juoit au tremerel 
el saint ne remanoit batel 
les crucefis et les ymages 
trestout metoit wistasce en gages 
n i remanoit nis bote a mogne 
tout embloit wistasce le mogne 
a l entendre ne vous anuit 
je vous dirai encor anuit 
tel chose qui vous fera rire 
ja le m orés conter et dire 
li zz content che m est avis 
et de basyn et de maugis 
basins cunchia mainte vile 
et maugis a fait mainte gile 
car amugis par ingremanche 
embla la couronne de franche 
joiouse et corte et hauteclere 
et durendal qui molt fu clere 
basin si embla amaugin 
et amaugis ambla basin 
de maugis ichi vous lairai 
d uistace le moigne dirai 
qui molt sot plus que amaugis 
ne que basins che m est avis 
travers ne baras ne haimes 
ne sorent onques tant d abes 
or oiiés d uistasce le moigne 
ki vers le conte de bouloigne 
mena guerre molt longement 
de coi fu li commenchement 
uistasce dont parler m oés 
a cors en boulenois fu nés 
bauduins bulkes ot a non 
ses pere pour voir le savon 
si estoit pers de boulenois 
molt savoit de plais et de loys 
occis fu les basinguehans 
hainfrois de heresinguehans 
la le fist occirre et tuer 
k il le voloit deshyreter 
bauduins busques li nuisoit 
d un fief dont il a cort plaidoit 
et une buffe li donna 
dont la meslee commencha 
wistasces devenus ert moigne 
a saint saumer devers bouloigne 
wistasce issi de l abbeye 
quant son pere ot perdu la vie 
vint devant li quens de bouloigne 
' sire " dist wistasce li moigne 
hainfrois a mon pere mordri 
tené me a droit je vous em pri " 
dont fu hainfrois a cort mandés 
wistasces est em pies levés 
' signor " dist il ' or m entendés 
mes peres est mors et tués 
hainfrois le m a mort et occis 
il est mes mortels anemis 
je m en deffenc " che dist hainfroi 
' par diu et par homme et par moi 
c ainc n i fui veus ne ois 
mais je m en plain a mes amis " 
tantost furent donné li gage 
pleges livrerent et ostage 
dont jura hainfrois son eage 
lui yyime de son parage 
yy ans jura qu il avoit 
et plus encor si com cuidoit 
dont il fu jugié maintenant 
que son parent ou son serghant 
se puet bien combatre por lui 
mais n i ot parent ne ami 
qui la bataille osast emprendre 
por lui ne por son cors desfendre 
endités li fu uns vassaus 
grans et hardis et firs et biaus 
wistasce ot non de maraquise 
adont fu la bataille prise 
manesiers se lieve uns varles 
neveus fu bauduin busquet 
grant baceler et biel et fort 
hainfroi apiela de la mort 
son oncle k il occis avoit 
et dist que il li prouveroit 
adont fu la bataille emprise 
cascuns d iax molt forment se prise 
d uistasce contre manesier 
andui furent et fort et fier 
la bataille fu a estagles 
des yy vassaus fu grans li caples 
adont vint wistasces li moigne 
devant le conte de bouloigne 
' sire " dist il ' sachiés sans faille 
que je m ost de ceste bataille 
que ja acorde n en prendrai 
la mort mon pere vengerai " 
li moignes s est del champ partis 
manesiers fu tantost occis 
li moignes servi puis le conte 
de trestout li rendoit aconte 
senescaus fu de boulenois 
pers et baillius che fu ses drois 
hainfroi l empira vers le conte 
durement li desfist son conte 
li quens a wistasce mandé 
tantost se li a demandé 
des baillies k il a tenues 
pour coi il les a detenues 
wistasces dist sans demourer 
' vés me chi tout prest de conter 
puisque chi m en avés semons 
devant vos pers et vos barons 
uns des pers sui de boulenois " 
et dist li quens ' vous en venrois 
a hardelo a moi conter 
la ne me porés mesconter " 
dist wistasces ' c est trahison 
vous me volés metre em prison " 
li moignes s est d illuec partis 
par mal est del conte partis 
maintes fois le fist puis dolent 
li quens saisi son tenement 
et son gardin li embrasa 
et wistasces li moignes jura 
que mar li a son gardin ars 
il coustera yy mars 
un jour vint wistasces le moigne 
a yy molins defors bouloigne 
que li quens i avoit fait faire 
sa gent a fait arriere traire 
en zz molin treuve zz mannier 
il le commenche a manechier 
que il li caupera la teste 
se il ne va tost a la feste 
as noches symon de boloigne 
' diras lor q uistasces le moigne 
est venus por iaus esclairier 
car il n ont dont veoir mangier 
tels yy candoiles lor ferai 
que les molins alumerai " 
et li mauniers s en vait au conte 
d uistasce le moigne li conte 
li quens saut sus sans atargier 
de la ou seoit au mangier 
et fait crier par grant essogne 
' or apries wistasce le moigne " 
saut li maires saut le provost 
la bancloque sonna tantost 
quant wistasces l oi sonner 
adont commenche a retorner 
il le commenchent a sievir 
mais ne le porent consievir 
as noches simon de boloigne 
aluma wistasces le moigne 
ces yy molins que vos oés 
che fu la fine verites 
un jour estoit a clermares 
wistasces qui molt sot d abes 
illuec oi dire et conter 
que li quens va a saint omer 
il se vest de coteles blanches 
vest une goune a lees manches 
yy moignes emprunte a l abbe 
tout troi sont maintenant monté 
wistasces prist a chevalchier 
si estrier furent de meslier 
le conte encontre entre yy vals 
mener faisoit yy fiers chevals 
li quens wistasce a salué 
et wistasces l a encliné 
li quens vint a zz sien manage 
a wistasce vint en corage 
k il iroit au conte parler 
tantost commenche a retorner 
si com li quens fu descendus 
wistasces i est sourvenus 
dont s assist wistasces le moigne 
dales le conte de bouloigne 
comme fu ore fols nais 
quant dales lui se fu assis 
que bien savoit s il ert tenus 
que il seroit ars ou pendus 
' sire " dist il ' por diu merchi 
d uistasce le moigne vous pri 
que vous li pardonnés vostre ire " 
et dist li quens ' volés plus dire 
se je wistasce puis baillier 
je le ferai vif escorchier 
wistasces comme pelerins 
me vint ardoir mes yy molins 
il me commenche a guerroier 
des or mais le ferai gaitier 
se jou as puins le puis tenir 
de vil mort le ferai morir 
ou je le ferai marier 
ou pendre ou ardoir ou noier " 
dist wistasces ' par ma cotiele 
la pais i seroit bonne et biele 
car wistasces devenus est moigne 
et vous estes quens de boloigne 
si en devés avoir merchi 
pour bien sire je vous em pri 
que vostre ire li pardonnés 
et il sera vostre privés 
sire car en prendés acorde 
de pecheour misericorde " 
et dist li quens ' or vous taisiés 
n onques plus ne m en araisniés 
fuiés de chi alés vous ent 
n ai cure de vo parlement 
je ne me puis fier ou moigne 
pour amour d uistasce le moigne 
par les boiaus sainte warie 
je cuic que cis moignes m espie 
el monde n a si mal tyrant 
j ai grant paour k il ne m encant 
dans moignes comment avés non 
on m apele frere symon 
de clermares sui celenier 
wistasces vint en maison ier 
lui yyisme tout fier armé 
illuec pria a dant abbe 
que il quesist vers vous acorde " 
dist li quens ' pas ne s i amorde 
vostre abbes a lui hebregier 
car je l iroie detrenchier 
il ne seroit pas mon ami 
s il hebregoit mon anemi 
tost li feroie rouegnier 
la teste atout le hennepier 
dans moignes u fustes vos nés 
sire a lens ou j ai yy ans mes 
par foi " dist li quens de bouloigne 
vous samblés wistasce le moigne 
de la samblanche de la figure 
de cors de vis et d estature 
d ex de la bouche et del nes 
se vous ne fuissiés couronnés 
mais vous avez lee couronne 
rouges sollers et blanche gonne 
et descoulouré le visage 
tous yy vous retenisse en gage 
se ne fust pour dieu purement 
tornés de chi alés vous ent " 
li doi moigne orent peur 
wistasces ne fu mie asegur 
si avoit il de ses parens 
avoec le conte et de ses gens 
li quens a fait jurer yy fois 
a tous ses pers de boulenois 
que wistasce li renderont 
ja pour parente ne l lairont 
uns serghans vint devant le conte 
d uistasce le moigne li conte 
' sire " dist il ' c atendés vous 
wistasce siet d encoste vous 
prenné le si ferés savoir 
c est il je le vous di por voir 
oisde fil a putain bedel " 
dist guillaumes de montquarrel 
' c est dans symon li cenelier 
je le connois comme zz denier 
c est mon " che dist hues de gaune 
wistasces n est mie si ganne 
non " che dist hues de belin 
nés fu a lens pries de hennin 
par foi " dist aufrans de caieu 
wistasces n est gansnes ne bleu 
nan " dist wales de la capiele 
' ains est rouveus en la maissiele " 
li doi moigne de paour tramblent 
dist wistasces ' gens s entresamblent " 
il disoient lor meseriele 
li cuers a cascun d ials sautiele 
wistasce au conte a congie pris 
tout troi se sont al chemin mis 
wistasces s en vint en l estable 
qui molt sot de l art au dyable 
zz cheval le conte moriel 
qui molt ert riches et molt biel 
fist ensieler a zz serghant 
lors monte si s en va batant 
au serghant dist au departir 
k il alast au conte jehir 
que wistasce enmainne moriel 
et li serghans s escrie isniel 
' hareu hareu sainte marie " 
li quens saut et l autre maisnie 
' c as tu " dient li chevalier 
' zz dyable moigne adversier 
vait de chi montés sor moriel 
vois " dist li quens ' por le cerviel 
por les boiaus por la froissure 
or tost apries grant aleure 
puisk il est sor moriel montés 
jamais n iert pris ne atrapés 
car morials cort comme tempeste 
et cil a le dyable en la teste 
ki le mainne je l sai de voir 
jamais ne le porai ravoir 
dex " dist li quens ' que je ne l pris 
quant il fu dales moi assis " 
dist li serghans ' bien le vous dis 
mais ne creistes pas mes dis " 
li quens fait monter sa maisnie 
ses serghans la chevalerie 
apries wistasce vont poignant 
wistasce aloient decachant 
wistasces vint a zz hamiel 
illueques a laissié morel 
cies zz homme k il connissoit 
bien aparchut c on le sachoit 
il a desvestu son habit 
si se remist en autre habit 
une linge cape a vestue 
a son col porte une machue 
vait garder zz fouc de brebis 
qui pasoient en zz larris 
li quens de bouloigne vint la 
' varlet " fait il ' quel part ala 
uns blans moigne a zz noir cheval 
sire il s en va trestout cel val 
sor zz cheval noir comme meure " 
li quens s en vait plus n i demeure 
et siut wistasce grant aleure 
et wistasces ne s aseure 
ains a laissies ses brebis 
si se rest en la forest mis 
li quens point com zz esragiés 
tous ses compaignons a laissiés 
les yy moignes en voit fuir 
il lor crie par gran air 
' par les trumials bien n en irés 
ja ensi ne m eschaperés " 
li moigne ont dit lor orison 
que dex les eskiut de prison 
et de mal et de vilonnie 
' ha ha dame sainte marie 
car donnés volente au conte 
k il ne nous fache anui ne honte 
wistasces li moignes est pris 
li dyables li anemis 
li quens nous velt autressi prendre 
je crien k il ne nous face pendre 
il est pries de nous vés le chi 
por diu car li prions merchi " 
ainc ne veistes yy rendus 
ki si perdissent lor vertus 
trop par estoient esperdu 
tout cuidoient avoir perdu 
descendu furent en zz val 
et li quens descent dou cheval 
s es aiert par les chaperons 
et il se metent a genons 
' por diu merchi " dist dans vincens 
' par les trumials biu " dist li quens 
' ja ensi ne m eschaperés 
a zz arbre pendus serés 
sire merchi sire merchi 
ne m eschaperés pas issi " 
dist li quens ' par saint honore 
car vous estes larron prouvé 
moriel mon cheval me rendrés 
ou ja par tans occis serés " 
li quens les fist ansdeus loier 
en zz ortel les fist couchier 
wistasce en la foriest estoit 
le harnas au conte espioit 
uns garchons menoit zz sommier 
wistasces le fist trebuchier 
au garcon la langue trencha 
apries le conte l envoia 
et cil s en vait courant au conte 
d uistasce le moigne li conte 
com cil ki ne pooit parler 
dont commencha a barbeter 
dist li quens ' dyables c as tu " 
et cil a dit ' belu belu " 
qui la langue avoit trenchie 
ne li pooit raconter mie 
au conte a dit uns escuiers 
' c est cil qui menoit nos sommiers 
il a esté en males mains 
la langue a il perdue au mains 
wistasces l a as puins tenu 
et no sommier a retenu " 
li quens retorne vers wistasce 
la forest de cardello passe 
si s en vait par toutes parties 
wistasces avoit yy espies 
ki espioient nuit et jor 
onques n estoient a sejor 
wistasces les avoit norris 
les yy garchons et esfordris 
li quens wistasce aloit cachant 
l uns des gargchons li vint devant 
' sire " dist il ' combien aroie 
se mon signor vous ensaignoie 
je suis a wistasce le moigne 
par foi " dist li quens de bouloigne 
se l m ensaignes bon le feras 
damoisiaus en ma court seras 
sire il est au mangier assis 
se me suiés ja l arés pris 
va " dist li quens ' je te suirai 
de lonc apries toi m en irai 
mais garde k il ne s aperchoive 
je crien que il ne te dechoive " 
l autre espie oi le garchon 
bien aperchut la traison 
del garchon k il avoit trahi 
son signor ki l avoit norri 
vint a wistasce se li conte 
que cil l avoit vendu au conte 
dist wistasces ' va t ent de chi 
quant li garchons venra ja chi 
pour moi cunchiier et dechoivre 
je li donrai le hart au poivre 
car il l a molt bien deservie " 
d uistasce se parti s espie 
et s autre espie li revient 
dist wistasces ' il te convient 
que tu me caupes cel planchon 
volentiers " che dist li garchon 
il a colpé le planconciel 
' tor le bien s en fai zz hardel " 
cil tortt le hart molt s espoente 
et wistasces el col li ente 
el col li mist le hardillon 
' pour diu merchi " dist li garchon 
sire por coi me volés pendre 
enne poriés vous tant atendre 
que je me fuisse confessés " 
wistasces dist ' molt de mal ses 
mais vois me chi qui en sai plus 
tu ies en males mains keus 
tu me cuidoies faire atendre 
tantque li quens me peust prendre 
n ai loisir de toi confiesser 
lasus iras a diu parler 
en cel arbre t en monteras 
de plus pries a diu parleras 
monte lasus et si m aconte 
comment tu m as vendu au conte 
sire " dist il ' par saint remi 
je vous ai vendu et trahi 
quel dyable le vous ont dit 
ja n iert nus hom ki vous ochit 
alés vous ent n avés c atendre " 
dist wistasce ' ains te venrai pendre 
monte lassus et si te pent " 
cil monte en l arbre isnielement 
si se pendi par le hardiel 
li quens i vint poignant isniel 
wistasces sour moriel remonte 
apries lui voit venir le conte 
' sire " dist il ' arai jou garde 
a cel pendu me prennés garde 
je m en vois a vostre congie " 
li quens le siut comme esragié 
li quens entre lui et sa gent 
cachent wistasce fierement 
yy de ses serghans aresterent 
et ambesyy les iex creverent 
quant wistasces sot la nouviele 
il jure la sainte puciele 
que pour yy iex k il a crevés 
des siens ara yy espietés 
li quens ala a saint omer 
wistasce ne pot atraper 
wistasces commenche a gaitier 
s en bos n en chemin n en sentier 
porroit yy hommes encontrer 
que il peust les pies colper 
yy serghans entra en esrant 
au conte estoient li serghant 
yy moignes em prison menoient 
andoi de clermares estoient 
wistasces lor dist ' descendés 
des yy moignes plus n en menrés 
et si parlerés a 
se mal avés vous arés pis " 
wistasces les a arestés 
tous yy les a espietés 
au cinkisme dist ' va al conte 
d uistasce le moigne li conte 
que pour yy iex k il a crevés 
en a wistasce yy espietés 
sire " dist il ' molt volentiers " 
il n oblia pas ses trotiers 
au conte en est venus errant 
si li a conté maintenant 
que pour yy iex k il a crevés 
wistasce en a yy espietés 
' vois " li quens dist ' por les trumaus 
pour le ventre por les boiaus 
de cel truant de cel faus mogne 
qui tant me fait honte et vergogne " 
dont furent mis yy chevalier 
par la foriest pour espiier 
par la foriest lonc tans errerent 
au conte grant avoir costerent 
un jor erent en la foriest 
wistasces le moigne se vest 
d une haire et d une esclavine 
par une voie s achemine 
sour les yy chevaliers s en vint 
molt piteusement se contint 
il les salue simplement 
et il respondent liement 
' di dont tu viens et u tu vas 
signor au conte eneslepas 
de dant martin vieng de boloigne 
clamer me vois d un malvais moigne 
desreubé m a en ceste terre 
dist k il a vers le conte guerre 
il m a tolu qui valt yy mars 
molt par est mendis et escars 
de son pain ne me volt donner 
ne au matin ne au souper 
signor dites moi sans delai 
ou je le conte trouverai " 
li uns respont ' a hardello 
alés i car je le vous lo " 
wistasce a hardelo s en vint 
sor le mangier au conte vint 
et dist wistasces ' dex i soit 
que dou malfe me fache droit 
signor " dist wistasces li moigne 
li ques est li quens de boloigne " 
dist uns serghans ' veés le la " 
wistasces devant lui ala 
' sire " dist il ' por diu merchi 
je suis uns borgois d andeli 
de bruges en flandres venoie 
cauches de saie en aportoie 
et de deniers bien yy livres 
uns esciervelés et uns ivres 
couronnés estoit com uns prestre 
trop paroit bien moignes a estre 
il dist k il ert vos anemis 
or et argent et vair et gris 
m a tolu et cheval et robe 
del fol rendu ki me desrobe 
me claim a vous faites m ent droit 
il n est pas lonc de chi endroit " 
il dist voir car il i estoit 
il meisme au conte parloit 
' li faus moigne de pute orine 
me fist vestir ceste esclavine 
et puis si me fist afier 
que je venroie a vous parler 
sachiés k il n est pas lonc de chi 
en zz buisson entrer le vi 
ques hom est chou " li quens a dit 
' est noirs ou blanc grant ou petit " 
dist wistasce ' il est de mon grant " 
et li quens saut de maintenant 
' or tost " dist li quens ' menés m i 
et je vous vengerai de lui " 
dist wistasces ' or en venés 
je l vous rendrai or le prennés " 
li quens le sivi lui sieptime 
et wistasce estoit lui yyisme 
wistasce a le conte mené 
entre sa gent et ostelé 
li quens ne fu mie asseur 
dist wistasces ' n aiés peur 
je me voel acorder a vous 
pour diu merchi bials sire dous 
sire car parlons de la pais " 
et dist li quens ' laissié me em pais 
c est por noient et por le de 
ja a moi n estrés acordé " 
dist wistasces ' alés vous ent 
puisk il ne puet estre autrement 
en mon conduit estes venus 
si n i serés pas decheus " 
li quens arriere retorna 
et wistasces se destorna 
