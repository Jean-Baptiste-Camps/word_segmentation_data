qui veut henor en siecle aveir 
premereinement deit saveir 
que ne puet a henor venir 
qui ne se veut a bien tenir 
et a bien coment se tendra 
qi bien ne mal nen entendra 
ne ne saura en quel maniere 
il se deit del mal trere arrere 
quer qui le bien veut herbergier 
del mal doit son ostel voidier 
quer guerre a entre mal et bien 
si forte que por nule rien 
a un acort ne se tendroient 
ne ne s entreconsentiroient 
autresi est le bien mal mis 
qui est par desus le mal mis 
comme cil son buen vin malmet 
qui en malvais vesel le met 
qui por deu a ce se veut metre 
qui bien veut faire et mal demetre 
cil puet doubles henors conquerre 
l une el ciel et l autre sor terre 
nequeden grief chose me semble 
que nul les puisse aveir ensemble 
et quant ge i pense si vei bien 
que ce ne puet estre por rien 
que ambedous les puisse aveir 
qui ne conquiert par grant saveir 
quer ja qui grant bien ne saura 
parfetement henor n aura 
sens est d enor commencement 
sens est de tot bien fondement 
sens a d enor la seignorie 
sens l a del tot en sa ballie 
et qui enor veut porchacier 
par grant sens li covient tracier 
li sens le metra en la trace 
et merra tot dreit a la place 
quer sachez que s il se desveie 
que nus fors sens n i seit la veie 
mout se fet a sens boen aerdre 
quer cel ne puet len onques perdre 
grant aveir et bel heritage 
fame et enfant tot son lignage 
ce pert len mout delivrement 
mes del sens vait tot autrement 
o home vait o home vient 
au bien au mal o lui se tient 
ja tant com li hom iert en vie 
ne li faudra de compaignie 
d orguel le purge et d avarice 
qu iroie acontant chescun vice 
el siecle le tient pur et net 
et a la fin o deu le met 
quer qui sens a si est montez 
a totes les autres bontez 
por ce que je vei et sei bien 
que avant sens ne passe rien 
voil pierres aufors translater 
et si me puis d itant vanter 
que si dex me veut maintenir 
tant qu a chief en puisse venir 
et del latin le romanz traire 
nen est nul qui plus deie plaire 
quer aufors qui le livre fist 
de noz bons anceisors le prist 
qui el grant sens se delitoent 
ne rien fors sens ne covetoent 
por ce que plus s i delitast 
qu il li sist ou qu il li costast 
i mist deduiz et bels fableaux 
de gens de bestes et d oiseaux 
mes sachez qu il n i a deduit 
qui ne seit chargié de boen fruit 
ne veil plus lonc prologue fere 
au livre espondre me voil traire 
et dex m otroit que si m i prenge 
que nus en mal ne m en reprenge 
et que a deu en puisse plaire 
et je et cil qui l me fet faire 
pierres aufors qui fist le livre 
mostra qu il deveit sens escrivre 
quer dieu tot avant mercia 
quant il son livre comenca 
del bien et de l entendement 
que il a doné a sa gent 
apres mostra dom tracereit 
por quoi et coment le fereit 
puis fist envers deus s oreison 
si comme esteit dreit et reison 
quant il out finé sa preiere 
si comenca en tel maniere 
un saives hom jadis estoit 
qui a son filz soven disoit 
" la crieme dieu et la justise 
seit bels filz ta marchaandise 
si saches que por gaagnier 
ne t estuet en el travellier " 
uns autres redit ensement 
que qui deu crient veraement 
de totes choses est cremuz 
ne ne puet estre confunduz 
et qui ne l crient ce l en avient 
que totes choses dotent et crient 
et qui l crient si l aime et chierist 
et qui l aime a lui obeist 
uns autres dit a son enfant 
" filz de deu amer faiz semblant 
mes ce n est pas chose creable 
quant n ies vers lui obeissable 
quer cil qui est verai amant 
sanz feinte est obeisant " 
et socrates sovent diseit 
a ses clers quant il lor liseit 
" ne seiez pas obeissant 
a deu ensemble et estrivant " 
et cil dient " mestre coment 
de ce n entendon nos neient 
laissiez ester ypocrisie 
se mener volez nete vie 
ypocrite est qui fet semblant 
qu il est vers deu obeissant 
tant comme il est devant la gent 
mes par detres n en fet neient " 
un autre i a qui et devant 
et deriere est obeissant 
por ce qu il veut estre loez 
de totes genz et henorez 
et uns autres encore sunt 
qui junes et aumosnes funt 
et parmagnent en oreison 
et quant len les veit et quant non 
et se len demandant lor vait 
se le bien firent qu il ont fait 
n en dient oal ne nenil 
mes " dex le set seignors " font il 
si font por sol tant que len die 
qu il meinent honeste vie 
ne ne se vont glorefiant 
del bien que il font ne vantant 
poi sunt orendreit gent en vie 
qui soient net d ipocrisie 
mes qui a ceste se tendreit 
et des autres se gardereit 
si porreit venir a pardon 
seignors par buene entencion 
faites le bien que vos fereiz 
et boen loier en recevreiz 
que dex el ciel vos en rendra 
et li soen loier mielz vaudra 
que ne fet le los de la gent 
qui est alez en un moment 
li los de cest siecle poi vaut 
qui ensemble comence et faut 
tel los deit len querre et quellir 
qui unques ne puisse fallir 
et que toz cels sachent qui sunt 
et qui furent et qui seront 
dex nos dont icel los conquerre 
que le ciel gouverne et la terre 
qui o deu se veut bien tenir 
n est rien qui li puisse noisir 
qui fermement s i prent et tient 
tote prosperite li vient 
seur aut et seur revienge 
n ait por qu il li mesavienge 
un saives hom dist a son filz 
" filz egarde com li formiz 
porchace son vivre en este 
que en hiver en a plente 
soies sages et garnis tei 
si come li formiz garnist sei 
qu il ne t avienge autresi 
com au crequet qui au formi 
par besoing en hyver ala 
et de son ble li demanda 
dist le formiz ce est abet 
or me dites sire crequet 
dont vos serviez en este 
quant je porchaceie le ble 
ce dist le crequet je chantoue 
sor ma fosse et me delitoue 
n avoie garde ne porpens 
que james fausist cel bel tens 
sire crequet dist li formiz 
vos entendiez as deduiz 
au chanter a l esbaneier 
et je au forment porchacier 
dont je vivrai or ca dedenz 
es voz en aureiz fain as denz 
gart or chescun ce qu il a 
bien sai que qui me loera 
que me desgarnisse por vos 
n est pas de mon bien gelos " 
encor dist le pere a son filz 
" ne seies pas filz endormiz 
veiz del coc qui au matin veille 
et tu dorz donc ce n est mervelle 
que de rien ce puet sormonter 
mout par te devreies pener 
de lui ensuirre et sa proece 
quant dis milliers tient en destrece 
et totes les puet justifier 
bien en deiz une chastier 
filz tu entenz et mal et bien 
por deu garde tei que un chien 
ne seit de cuer plus franc de tei 
plus gentil et de mellor fei 
li chien aime qui bien li fait 
joist le et entor vait 
mout te sera grant avilance 
se de mellor requenoissance 
est chien et graignier franchise 
a qui li fet bien et servise 
que tu quer puis n auras tu lei 
que uns chien vaudra mielz de tei 
filz une autre chose te di 
trop est aveir un anemi 
e si te redi ge por veir 
que qui dous amis puet aveir 
ne li deit pas petit senbler 
quer mout sont fort a asenbler 
ne trop senbler ne li devreit 
qui mil auner en porreit 
mes ne qui pas que onques fust 
home en cent siecles qui les eust " 
un saives hom jadis estoit 
quant il sout que finer deveit 
un suen filz a sei apela 
si li enquist et demanda 
" filz di mei quanz amis 
tu as en ta vie conquis " 
et cil respond " mien escient 
en ai ge conquis tres cent 
mout l as " dist li pere " bien fait 
mes je qui que autrement vait 
ja mar ton ami loeras 
desique esprové l auras 
mont fui or anceis de tei nez 
et si me sui toz tens penez 
d amis aquerre et porchacier 
onques ne poi tant esploitier 
por rien que je fere seusse 
que un ami aveir peusse 
tant fis nequeden tant ovrai 
que demi un en porchacai 
quere ce ne poi ge espleitier 
que je l peusse aveir entier 
et tu belz filz confaitement 
en as tu tost porchacié cent 
fai or ce que je te dirai 
esprove se il sont verai 
pren un ucel ou autre beste 
si li trenche orendreit la teste 
puis aies un sac apresté 
qui seit de sanc ensanglenté 
de la beste qui enz iert mise 
et appareillie en tel guise 
com se ce estoit home ocis 
que tu eusses dedenz mis 
a tes amis le porteras 
et a chescun par sei diras 
que un home en murdre as ocis 
si es malement entrepris 
quer tu ne l as ou enfoir 
ne tu ne l oses regehir 
quer nul home qui seit sor terre 
fors lui n en oses tu requerre 
mais il t en puet mout bien aidier 
sanz ce que l en sorde encombrier 
quer ja plus tot n en ert esquis 
ne sa maison ne sen porpris 
et se aucun te veut oir 
et tei et ton mort requellir 
en celui puez aveir fiance 
quer ton ami ert sanz dotance 
et ne deiz ami apeler 
qui ne te voudra receter " 
li filz eissi s aparella 
com li peres li enseigna 
le sac otot la beste prist 
ses amis uns et uns requist 
li primiers qui parler l oi 
li dist " sempres fuiez d ici 
bien le sac sor vostre col 
por bricon vos tienc et por fol 
qui tel chose me requerez 
ne veil estre deseritez 
pris ne raient por vostre atrait 
si com voz avez le mal fait 
si seit la peine tote vostre 
par saint andre le boen apostre 
ja en ma meson n entrereiz 
ne vostre mort n i enforrez " 
n i out onques un sol des cent 
qui ne li deist ensement 
quant il les out toz essaiez 
si est arrere repairiez 
a son pere dist que falli 
li esteient tuit si ami 
dist li pere " or as tu apris 
ce que tu as oi toz dis 
quer au besoing veier puet len 
qui son ami est et qui non 
or va a mon demi ami 
si l esprove tot autresi 
si sauron que il redira 
et combien il nos amera " 
et cil si fist de maintenant 
tot autresi comme devant 
out as autres l ovre mostree 
l a a cestui dite et contee 
et cil respont " beaus doz amis 
n a liu en trestot mon porpris 
ne en ma meson si privé 
ou vostre mort fust bien celé 
nequeden je vos aiderai 
au mielz que aidier vos porrai " 
donc est en sa meson entrez 
toz les autres en a getez 
bien a fermee la meson 
sor sei et sor son compaignon 
puis prist un fossor por foir 
la ou le mort vout enfoir 
quant cil vit qu atant en esteit 
que le mort enfoir voleit 
del tot li dist la verite 
coment il aveit esprové 
puis prist congie si s en ala 
et a son pere le conta 
" filz " dist li pere " ami n est mie 
qui a ton besoing ne t aie 
pere " dist li fiz " savez vos 
home el siecle si euros 
qui ait conquis veraement 
un ami enterinement 
certes bel filz unques ne l vi 
nequeden parler en oi 
d un qui a mort se vout livrer 
por un soen ami delivrer 
pere quer me dites comment 
je volentiers or i entent " 
dui marcheant jadis esteient 
qui granment loing a loing maneient 
li uns en baldach sejournout 
l autre en egite conversout 
par sol cels s entrequenoissent 
qui aloent et qui veneent 
et mandout chescun son talent 
ne s erent veuz autrement 
mes cil qui en baldach maneit 
se porpensa que il ireit 
en marchaandise en egipte 
la ou cel soen ami habite 
com il ainz pout vint el pais 
quant ce oit cil suens amis 
que il veneit encontre ala 
et richement le herberja 
mout se pena de lui servir 
et a faire tot son plaisir 
li mist le suen tot a bandon 
fames aveit en sa meson 
filles nieces et chamberieres 
et autres que il teneit chieres 
devant lui les feseit baler 
et harpes et tabors soner 
uit jorz le tint a tel sejor 
et quant il vint al nomé jor 
et qu il s en cuida reparier 
si li sorst un grant encombrier 
quer malades est acochiez 
sis amis qui en fu deshaitiez 
manda mires ou qu il les sout 
mout en vint mes nul n enn i ot 
qui par reison veer peust 
que il mal ne dolor eust 
s urine sovent esgardoent 
au pous et as veines tastoent 
com il plus s en entremeteient 
et il mains de son mal saveient 
et quant il ont tot encherchié 
si se sont bien avesdié 
quant n i trovent mal ne dolor 
que ce ert passion d amor 
donc li vint devant sis amis 
demandé li a et enquis 
se fame aveit en sa meson 
qui de son mal fust acheson 
" sire " dist il " fetes mei tant 
que vos les m ameingiez devant 
et se celie i puis veier 
sempres le vos ferai saveier " 
cil li ameine tot avant 
ses chamberieres de devant 
quant cil a chescune esgardee 
nule deles ne li agree 
cil ses filles li amena 
et cil totes les refusa 
li sire une meschine aveit 
que il gardout et noriseit 
por ce la feseit bien garder 
que il la deveit esposer 
cele devant li amena 
quant cil la vit si sospira 
et dist " iceste a la ballie 
ou de ma mort ou de ma vie " 
quant li sires a entendu 
que li enfers a respondu 
que por celie ert si soupris 
" avoi " dist il " beaus douz amis 
ce sereit et pechie et tort 
que por lie receussez mort 
tenez je vos en faz le don 
demain la vos esposeron 
au mien oes la voudreie aveir 
et saisiz ere de l aveir 
que ses amis lors me donerent 
quant la meschine me fermerent 
la fame et l aveir recevreiz 
et onquor plus quer vos aurez 
quantque apareillié aveie 
que en doaire li donroie 
sire " dist cil " moutes merciz 
se issi est donc sui ge gariz 
eissi " dist li prodom " sera " 
li malades s aseura 
l endemain ala au mostier 
la meschine prist a mollier 
et l aveir out et le douaire 
et quant bien out fet son afaire 
reperez est en son pais 
o ce que il aveit conquis 
apres avint que nule rien 
ne remest a l egiptien 
de grant povrete fu destreit 
et perdit quanque il aveit 
quant il vit que il n out que prendre 
ne que engagier ne que vendre 
mout fu dolenz ne sout que faire 
quer ne pout grant mesaise traire 
com cil qui ne l aveit a us 
et honte out d aler par les us 
meisment en son pais 
ne vout estre apelé mendis 
le besoing le fist porpenser 
que en baldach deust aler 
la ou cil suens amis esteit 
saveir se pitie en aureit 
nuz et famellos et despris 
s est un jor a la veie mis 
a baudas vint tant a esré 
mais honte out et povrete 
qu il n osa pas aler tot dreit 
la ou cil son ami maneit 
et ensorquetot vespre esteit 
por ce se dotout et cremeit 
o ce qu il n ert pas bien vestuz 
que il ne fust desconeuz 
entré s en est en un mostier 
ou la nuit voleit herbergier 
quant il fu enz es vos venant 
dous vasals forment estrivant 
devant l iglise s aresterent 
manecierent et estriverent 
apres se sont au ferir pris 
tant que l un d els a l autre ocis 
cil fui qui l autre ocis out 
onques home ne fame ne l sout 
li premiers qui le mort trova 
toz les citeiens apela 
le premier tor fu au mostier 
por veir et por encherchier 
se por garant si fust cil trait 
qui cel homicide aveit fait 
l egyptien i ont trové 
enquis li ont et demandé 
qui il ert et de quel pais 
et se cel home aveit ocis 
" seignors " dist il " quique je seie 
la mesaventure en est meie 
ne l celere pas je l ocis 
faites de mei tot vostre avis " 
por ce l dist que morir voleit 
por la honte que il aveit 
de ce que si ert avenuz 
que famellos estoit et nuz 
si n en saveit nul recovrier 
et honte aveit de mendier 
cil le prenent si l ont lié 
puis ont esgardé et jugié 
que pendu sereit meintenant 
quer n aveit cure que garant 
li fust l iglise ou il esteit 
merveillos puple i acoreit 
quant len a pendre le menout 
entre les autres genz s estout 
sis amis quant il l esgarda 
arestut sei si l avisa 
bien apercut que ce esteit 
cil d egipte qui li aveit 
tel henor fet et tel servise 
" ahi " dist il " en quel guise 
me contendrai que dei ge faire 
des forches ne l puis je retraire 
et puisque il sera penduz 
ne li ert guerredon renduz 
de l enor ne deu bel servise 
que il me fist par sa franchise 
ne james leece n auree 
se guerredon ne l en rendeie 
ne guerredon ne l en puis rendre 
se ge ne me faz por lui pendre 
mes cest iert buen cest l en rendrai 
son cors por le mien raiendrai 
le mien lairai a honte aler 
por le soen garir et tenser " 
donc s est oiant toz escriez 
" seignors " dist il " grant tort avez 
cel home laidissiez a tort 
unques par lui ne recut mort 
hom el siecle ce vos plevis 
ce fui ge qui cel home ocis 
por qui vos le menez a pendre 
lui devez leissier et mei prendre " 
quant li prevost a ce oi 
gete les poinz si l a saisi 
estreitement l a fet lier 
puis a fet l autre deslier 
cil qui l omicide fet out 
entre les autres genz alout 
et out oi que cil diseient 
que l omicide fet aveient 
sanz ce que nul d els l eust fait 
" et dex " dist il " ce coment vait 
or sera ja cist hom ocis 
por l omicide que ge fis 
por mon pechie destruit sera 
sanz ce que il copes n i a 
ceste chose vait malement 
selonc le leal jugement 
ne deust hom perdre la vie 
fors je qui fis la felonnie 
quer cil qui sol est a mal faire 
sols deit estre a la peine traire 
ici vait or tout autrement 
mes dex qui ce veit et consent 
set bien comment la chose vait 
puet cel estre por ce le fait 
que de mei veut plus asprement 
autre feiz prendre vengement 
quer il est juge dreiturier 
si rent a chescun son loier 
selonc ce qu il a deservi 
ne me metra pas en obli 
mielz est que si redevancisse 
et que oiant toz regehisse 
que ceste felonnie fis 
por quei cist hom deit estre ocis 
que je atende que plus griement 
prenge dex de mei vengement " 
donc s est oiant toz escriez 
" mei mei " dist il " seignors prenez 
quer je l ocis veraement 
onques n en sout aveiement 
cil qui vos a pendre menez 
clamez le quite et mei pendez " 
cil qui tuit furent esbahi 
getent les poinz si l ont saisi 
estreitement l ont fer lier 
puis ont fet l autre deslier 
merveillent sei estrangement 
et dotant vont del jugement 
quant ne se puent acorder 
au rei vont la chose mostrer 
li reis dota del jugement 
mes par le conseil de sa gent 
lor dist que tot lor pardorreit 
que ja nul d els mal n i aureit 
si li diseient verite 
coment il aveient ovré 
cil d egypte li a conté 
que por finer sa povrete 
dist que cel home aveit ocis 
apres reconta sis amis 
com il se vout a mort livrer 
por cel soen ami delivrer 
li tierz la verite li dist 
com faitement l ome ocist 
et le regehi por poor 
que paine n en eust graignor 
se cil en fust por lui pendu 
que coupes n i aveit eu 
li reis lor a tot pardoné 
et mout a chescuns d els loé 
congie lor done si s en vont 
li dui ami grant joie font 
cil de baldach mout s esjoi 
de la venue son ami 
mout le servi et henora 
et par tot li abandona 
et sei et quanque il aveit 
se sejourner o lui voleit 
se le sejor ne li pleseit 
son chatel li mi partireit 
par feit et par boen amistie 
en portast o sei la meitie 
cil fu commeuz et espris 
de la douceur de son pais 
o tot l aveir joios et liez 
est en egypte repairiez 
dist li filz " or ai bien oi 
que james hom n aura ami 
en noz tens par sereit ce fable 
de trover ami convenable 
fil por ce n est pas cil bien sage 
qui mostre a home son corage 
ne descovre sa povrete 
desique l ait esprové 
quer tel troveras qui feindra 
que sor tote rien t amera 
et s ira frotant entor tei 
tant que il sache ton segrei 
et quant tot aura encherchié 
por ce que senblant d amistie 
t aura mostré por traison 
et il t aura pris al breion 
don a primes te honira 
quer ton segrei descovrera 
et mout se panera de faire 
por quei il te puisse a mal traire 
et tot aiesiez en sera 
par ton segrei que il saura 
ne sai pestilence nommer 
que len doie tant redoter 
com familier anemi 
mil homme en sont mort et honi 
aies bien prové a feiel 
celui qui tu diz ton conseil 
mieuz le te vient toz dis celer 
que a mauveis home mostrer 
tant comme tu le celeras 
en ta prison enclos l auras 
et desque autre le saura 
en la soe prison t aura 
bel filz ce rest mout grant folie 
que nus hom prenge compaignie 
o soen enemi que il puisse 
ne que autre compaignon truisse 
quer tot le mal que il fera 
son anemi le notera 
ne l metra nient obli 
del bien n ira pas autresi 
quer a son poer le perera 
et par tot l anientera 
et sachiez que mout mesavient 
a home quant il li covient 
son anemi de rien proier 
n est rien plus le doie ennoier 
chier filz ne t acompaignier mie 
a home de malvese vie 
mesmement o lecheor 
quer n i aureies la henor 
se il te blasme ne te chaut 
quer son blasme grant los te vaut 
et son los si t est desenor 
tele esta la lei au lecheor 
qui il loe si est blasmez 
qui il blasme si est loez 
filz ne te fere pas mout lie 
se foul te quelt en amistie 
quer se il t a bien aamé 
ce n est ne fieu ne herite 
hui tant bien demain te harra 
por tant que gueres ne vaudra 
pere " dist li fiz " dites mei 
en quels sens contenir me dei 
que je soie sage apelez 
et entre les sages nombrez 
filz volentiers " ce dist li peres 
" ne seies nient trop jamglerres 
quer taire sei est mout grant sens 
desique de parler seit tens 
signe de folie est jangler 
et de sens reelment paller 
qui rien te voudra demander 
garde que trop ne te haster 
de respondre mes tant atent 
que il ait tot dit son talent 
apres li respon ton plaisir 
tot par sens et tot par leisir 
se tu oz faire question 
en plai ou en desputeison 
ne soies pas trop prinsautier 
de sallir avant por jugier 
se plus sage de tei i a 
mes oies ainz que il dira 
se bien dit si l deiz escouter 
si non si puez amender 
si te recovient mout gaitier 
de chose por veir afichier 
don tu ne seiz la verite 
quer maint en ont esté gabé 
se tu oz verite conter 
ne la deiz nient destorber 
ainceis deiz volentiers aidier 
a la verite essaucier 
se tot ce fez o boen corage 
si en seras tenu por sage 
filz d aprendre tei deiz pener 
por honte seveals eschiver 
fous est que d aprendre est hontos 
quer mout sera plus vergondos 
quant len de sens la parlera 
et il respondre n en saura 
et se il est de haut lignage 
tant le covient estre plus sage 
quer qui de bones genz est nez 
et malement est doctrinez 
tant puet il aveir graignor honte 
mes cil qui ses parenz sormonte 
de quel lignage que il seit 
icil seit de dieu beneit 
quer iceli deit len preisier 
et henorer et tenir chier 
nule franchise ne me plaist 
fors sol cele qui deu cuer naist " 
uns versefierres esteit 
qui boen clers ert et mout saveit 
ses vers a un rei presenta 
li rei qui conut et nota 
son sens et son afaitement 
le recut henorablement 
li autre versefieor 
ourent envie de l enor 
que li reis a cestui feseit 
qui de bas parente esteit 
et il erent mains henoré 
qui de haut lignage erent né 
parler en alerent au rei 
" chier sire " distrent il " por quei 
preisiez tant cestui et amez 
qui de si basses genz est nez 
seignors " dist li reis " tort avez 
or sachiez bien que vos loez 
celui qui vos cuidez blasmer " 
li clers les out oi parler 
" seignors " dist il " estrange chose 
vos semblereit se une rose 
bele et chiere et soef olante 
naisseit d une espine poignante 
en grant chierte sereit tenue 
et volentiers sereit veue " 
li reis qui boenes genz amout 
le teneit chier et henorout 
et quant il prist de lui congie 
richement l en li enveié 
uns autres revint par apres 
qui au rei presenta ses vers 
de gentil lignage nez 
mais n ert pas de sens si fondez 
quant le reis out ses vers leuz 
mout les trova maigres et nuz 
et lui et ses vers poi preisa 
ne nule rien ne li dona 
quant ce vit ce mout fu dolenz 
" sire " dist il " por mes parenz 
seveals me devez henorer 
et aucune chose doner 
se vos mes vers tant depreisiez 
que por els rien ne me doinsiez 
por mon lignage me donez 
quer ge sui de bones gent nez " 
ce dist li reis " ce est damage 
que tu es de gentil lignage 
la semence forligne en tei 
va ta veie fui devant mei 
si tu es né de bones genz 
tant puez tu estre plus dolenz 
que li pire es de ton lignage 
ja a nul jor de mon aage 
n aras del mien vallant un tros " 
cil s en ala maz et hontos 
com il fu de la sale issuz 
es vos le tierz qui est venuz 
de vilains ert estreit son pere 
mes gentil fame esteit sa mere 
quant li reis out son brief leu 
" ami " dist il " qui filz es tu " 
sa mere un frere clerc aveit 
qui prodons ert et mout saveit 
quant cil dut son pere nommer 
si commenca a aconter 
que sis oncles ert clerc nobile 
et li reis commenca a rire 
dom il riet li demanderent 
li autre qui ovec lui erent 
ce dist li reis " je l vos dirai 
une fable jadis trovai 
en un livre tot autresi 
comme je l oi orendreit ci 
quer il avint que d un peril 
fu estors ranart le gopil 
et quant il en fu eschapez 
et s en fuiet par uns prez 
un mulet vit novelment né 
qui paisseit el milieu del pre 
ami dist il qui filz es tu 
et li muls li a respondu 
sire je sui dieu criature 
tu aies la bone aventure 
ce dist ranart sort tote rien 
quer tu responz et bel et bien 
mes sol itant me di bel frere 
se tu as ne pere ne mere 
sire dist il je l vos dirai 
se vos plest quels parenz je ai 
mis oncles est uns boens chevax 
de boen haraz et mout isneals 
onques ranart ne pout tant faire 
que de denz li peust el traire 
tot autresi veit de cest conte 
car si com li muls aveit honte 
de quenoistre la verite 
que asne l eust engendré 
por ce que beste est perecose 
sor totes autres et hidose 
tot autresi est cist hontos 
de nommer son pere oiant nos 
por ce que par sa mauvestie 
n est ne coneu ne preisié 
or ait del nostre liement 
quer il ne forligne nient 
malvais est mes il n en puet mais 
quer ses lignages est malvais " 
' pere " dist li filz ' merveil mei 
de plusors choses que je vei 
et de ceste mesmement 
que je truis qu ancienement 
soleit len preisier et amer 
et tenir chier et henorer 
les boens clers et la bone gent 
qui viveient honestement 
or ne vei mes home preisier 
s il n est lechierre ou losengier 
beal fiz ne te merveillier mie 
quer aulivee est lecherie 
tant gramment que tuit li plusor 
par le monde sont lecheor 
et tu seiz que entr aprocier 
se suelent la gent d un mestier 
chescun prise et aime et se trait 
vers celui qui son mestier fait 
pere il est verite provee 
que lecherie est mout montee 
j ai veu clers de grant valor 
qui deveneient lecheor 
por ce que nule rien n aveint 
et qu a si grant henor veneient 
maintenant par la lecherie 
qu il maldiseient la clergie 
ou il s esteient tant tenu 
fil ce meismes ai ge veu 
mes ce vient de la malvestie 
del tens qui mout est enperié 
tuit se delitent en folie 
en menconges en lecherie 
menconge est plus douce que miel 
a qui l a usé mes nul fiel 
n est si amer com el sera 
au chief del tor qui l usera 
beal fiz ne la user tu mie 
quer pechie est et vilanie 
n aies pas honte de veer 
chose que tu ne puez doner 
quer mout est graignor corteisie 
de dire je ne l fere mie 
que poser terme et trespasser 
riens ne le puet plus aviler 
filz d autre chose te chasti 
que se tu veiz que deservi 
ait aucuns par sa felonnie 
qu il seit destruit ne metre mie 
trop grant entente a lui garir 
tost t en porreit mesavenir 
quer griement tel ore est s entent 
cil qui home pendu despent " 
uns homs par un bois trespassout 
et el chemin que il estout 
trova un serpent bien blecié 
que pastors i orent lié 
o broches cloufichiez esteit 
si que moveir ne se poeit 
li boens homs quant il l esguarda 
pitie en out si l deslia 
por eschaufer par bone fei 
les mist sor ses dras pres de sei 
desque li serpenz eschaufa 
de sa nature li menbra 
tot environ a l ome ceint 
et griement blecié et estreint 
' avoi " dist li hom ' tu as tort 
ja t ai ge garanti de mort 
et tu me veuz geter de vie 
ce fu " dist li serpent ' folie 
que de mei preis nule cure 
quer faire m estuet ma nature 
mout faiz " dist li hom ' a reprendre 
quer por granz biens me veuz mal rendre 
sovent " dist li serpent ' avient 
que de bien faire grant mal vient 
n as tu oi que por bienfait 
a len tele hore est le col frait " 
com il vont issi estrivant 
es vos par le chemin errant 
mi sire renart le gopil 
li hom qui esteit el peril 
quant il le vit si l apela 
et cele chose li mostra 
por dieu li pria humblement 
que il en feist jugement 
ce dist renart " je ne puis mie 
jugement faire par oie 
o oilz m estuet veier comment 
la chose esteit premierement 
sire serpent l ome lessiez 
si sereiz derechief liez 
don verrai comment vos esteit 
puis en jugerai selonc dreit 
je l otrei " ce dist le serpent 
' quer bien sai que par jugement 
ne perdre je en nule place 
que je ma nature ne face " 
li huem derechief le lia 
tot issi com il le trova 
quant lié l out si s esloigna 
et li goupil li escria 
' sire serpent or vos levez 
et desliez se vos poez 
et tu prodom esta en pais 
quer de lui deslier jamais 
ne prendras tu par mon los cure 
n aveies tu liet l escripture 
que bien deit chaer le torment 
sor celui qui pendu despent " 
ce dist li fiz ' or ai apris 
dont mei sovendra mes toz dis 
filz encore te chasti ge bien 
si tu es entrepris de rien 
que gramment te puisse grever 
et tu t en puisses delivrer 
legierement ne te chaut mie 
d atendre plus legiere aie 
que par aventure en l atent 
te sordreit tost plus brief entente " 
uns miens mestres me recontout 
d un clerc qui bien versefiout 
qui ses vers a un rei bailla 
et quant li reis les regarda 
mout li plourent et si li dist 
que seurement requesist 
del suen ce que aveir en voudreit 
et il mout bonement l aureit 
et il le saveit atant sage 
que il ne requereit nul outrage 
' sire " dist cil ' je vos requier 
que je soie un sol meis portier 
d une cite que vos avez 
et par apres me consentez 
que chascun qui i entrera 
qui bochuz ou teignos sera 
ou lois ou rognos ou crevé 
se il se met en la cite 
un denier me doint solement 
je l gre " dist li rei bonement 
par son seel li conferma 
li clers a la cite ala 
dejoste la porte s asist 
et tot le meis son mestier fist 
estes vos un jor un bocuz 
qui s est en la porte enbatuz 
d une bone chape afublez 
si tost com il fu en entrez 
demanda li clerc son denier 
et cil ne li vout pas baillier 
le clerc le prist si li leva 
le chaperon et avisa 
que il n aveit que un sol oil 
' or ai " dist il ' ce je voil 
li deniers n iert huimes sous 
beaus amis or m en paiez dous 
por un peussiez eschaper 
or vos en covient dous doner 
quer chascun mehaing ce sacheiz 
que vos avez aquitereiz " 
cil ne vout neient otreier 
li clers le prist si l vout lier 
cil vout fuir mes n out par on 
quer cil le tint au chaperon 
que tant li escost et tira 
que tot le chief li esnua 
quant la teste fu descoverte 
si fu la tegne tote aperte 
quant li clerc la teigne avisa 
li tierz denier li demanda 
quant cil vit qu aler n aureit 
ne que fuir ne s en porreit 
par force s en cuida partir 
et por le clerc qu il vout ferir 
ses braz desoz sa chape osta 
et quant li clerc les esgarda 
' amis " dist il ' or del combatre 
por les deniers quer or sunt quatre 
cez braz vei de rogne porpris 
por quei li quart denier ert pris " 
cil se defent mes ne vaut rien 
quer li clerc fu fort si l tint bien 
la chape del col li osta 
et cil vers terre s aclina 
ne se pout tenir si chai 
et li clerc garda si choisi 
que il ert malmis et crevez 
donc a cinc deniers demandez 
n i out nient d eschaucerrer 
toz cinc li covint a doner 
mout se pout or feire dolent 
qui peust si legierement 
eschaper por un sol denier 
et puis l en covint cinc paier 
' filz garde tei de tel folie 
que sage fait qui se chastie 
et par l autrui mal esgarder 
se puet len bien del soen garder 
beals filz o gent de bone vie 
voil que tu prenges compaignie 
mais sol devant cels ne passer 
qui vie tu orras blasmer 
car par le trespasser a lon 
tele hore est aucune acheson 
que len ne puet pas trestorner 
qu il ne s estuece arester 
et qui s i areste et demore 
merveille ert s au partir n en plore 
un mien mestre soleit conter 
que deus clers por euls deporter 
un vespre d une vile eissirent 
et devant els un ostel virent 
ou tuit s esteient assemblé 
li lecheor de la cite 
iluec bevoient et chantoent 
et la minete jouent 
ce dist li un ' ne passon mie 
par devant ceste compagnie 
quer il ne sunt pas bone gent 
et li saives homs le defent 
quer sol passer ne deit len mie 
par devant gent de male vie " 
dist li autres ' ja n en periron 
del passer si plus n i faison 
outre poon nos bien passer 
mais il n i fet nul arester " 
quant pres furent de la maison 
si oirent une chancon 
que un des lecheors chantout 
boen ton i out et mout li plout 
li uns por oir s arresta 
et li autres outrepassa 
et apela son compaignon 
mes tant li pleseit la chancon 
que nule rien ne l en sevrast 
tant comme la chancon durast 
por mielz oir est enz entrez 
et il fu si bel apelez 
de totes parz qu il s arestut 
et ovec els s asist et but 
n i aveit pas longues esté 
quant li prevost de la cite 
i vint mout esfreement 
et amena o sei grant gent 
un d iceus lecheors quereit 
de qui aperceu s esteit 
et si li ert bien endité 
que il espiout la cite 
par nuit la voleit alumer 
por avoir heise de rober 
quant cil en la maison entrerent 
ovec les autres le troverent 
getent les poinz si l ont saisi 
et il lor a tot regehi 
et coneu la verite 
que ardre voleit la cite 
dist li prevost ' de ci torna 
et ca revient et receta 
et tuit cist sunt si compaignon 
por ce si est dreit et raison 
que tuit soient o lui dampné 
liez les si seront mené 
tuit a pendre delivrement 
ja n i atendron jugement " 
cil firent son commandement 
liez les ont estreitement 
les poinz liez les oilz bendez 
les ont dreit as forches menez 
li clerc qui ovec els esteit 
qui nule rien forfet n aveit 
oiant tot le puple criout 
quant len a pendre le menout 
que a boen dreit le comperout 
qui o males genz s arestut 
et par dreit en perdeit la vie 
qui o eus perneit compaignie 
' bel filz cist n aveit rien forfait 
si nequeden a mort trait 
par la mauvese compaignie 
ou il se joinst par sa folie 
volentiers se doit len garder 
de tel compaignie acoster 
si te redi por veir bel filz 
que delivrement est honiz 
qui a fame prent compaignie 
qui de maus engienz est garnie 
et ce sunt il a bien prof totes 
honiz es se tu n es redotes 
prie a dieu que de lor art 
et de lor mal enging te gart 
quer n en puez estre defendu 
se par lui non ce saces tu 
chier pere mout ai grant talent 
d oir de lor contenement 
de lor ovres et de lor tors 
de lor engienz et de lor mors 
orreie volentiers parler 
por saveir mei d eles garder 
aucun fablel aucune rien 
m en dites se fereiz mout bien 
filz plusors choses te contasse 
de lor engien se je osasse 
mes je vei bien que tu veuz metre 
tot quanque je te di en letre 
si orra tel par aventure 
mes paroles en t escripture 
qui tot a mal atornera 
ce que solement dit sera 
por home estruire et doctriner 
et por saveir sei meuz garder 
si ira el quer tel l orra 
l engien que l autre fet aura 
qui mauves essample i prendra 
et autretel ressaera 
pere n aiez de ce poor 
jadis en ont traitié plusor 
que onques n en furent blasmé 
mes plus preisiez et plus amé 
en un proverbes que il fist 
neis salemon en escrit 
dites m en se rien en savez 
ja de ce ne sereiz blasmez 
beal filz quant autre ne puet estre 
un poi te dirai de lor estre 
comme il deceivent lor mariz 
et par lor fait et par lor diz " 
uns prodome ert qui aveit prise 
une de mal engien esprise 
li prodome une vigne aveit 
ou mout grant entente meteit 
mout l alout sovent regarder 
et proognier et atorner 
come il i fu alé un jor 
cele manda son lecheor 
et cil vint quant el l out mandé 
et fist d ele sa volente 
li prodons qui es chans esteit 
qui de tot ce mot ne saveit 
s en acori grant aleure 
quer blecié l out par aventure 
un raim en l oil que la veue 
out d icel oil tote perdue 
quant a l ostel vint si trova 
les us fermez donc apela 
com homme qui aveit mestier 
cil ne se sourent conseillier 
quer li vasal ne pout fuir 
ne il ne saveit ou tapir 
cele n osa plus demorer 
l us est alee desfermer 
li lechierres remest el liet 
ou il aveit fet son deliet 
au plus que il pout se tapi 
et des dras del lit se covri 
quant li mari fu enz entrez 
' dame " dist il ' l us recloez 
et mon liet tost m aparelliez 
quer je sui auques dehaitiez 
sire " dist el ' por dieu merci 
por quei vos hastez vos eissi 
mes dites moi primierement 
ou ce vos avint et coment 
dame " dist il ' ge l vos dirai 
oreinz quant a ma vigne alai 
un raim me feri dedenz l oil 
mout sui bleciez et mout m en doil 
n en puis aveir nule clarte 
si qui bien je l ai crevé 
lasse " dist ele ' que ferai 
chier sire un mout boen charme sai 
dont je vos charmere l oil sain 
puis poez estre bien certain 
que ja le mal ne s i ferra 
puisque il charmez en sera 
quer de l un et l autre se prent 
qui par charme ne l en defent 
cil cuide bien que veir li die 
qui ne sout pas tant de veisdie 
a terre en son devant se couche 
et el li clot l oil o la boche 
et fist senblant qu el li charmast 
mes por ce que cil s en alast 
donc ele esteit bien entreprise 
li teneit clos par grant feintise 
tant li tint clos et tant serré 
que cil del lit s en est alé 
quant el sout qu il fu esloigniez 
' sire " dist el ' or vos dreciez 
et si soiez or tot certain 
d icest oil que vos avez sain 
que ja del mal n iert adesez 
qui en l autre s est arestez 
et se vos plest a reposer 
bien poez or au liet aler " 
ce dist li fiz ' iceste chose 
esteit veirement enginnose 
par grant engien fu delivree 
de ce dom el ert encombree 
a grant profet li tornereit 
qui tels fableals auques orreit 
pere se dex vos beneie 
ne vos atargiez encor mie 
dites m en plus vostre merci 
quer onques mes rien n en oi 
qui plus me pleust a oir 
bel filz il devient molt plaisir 
quer grant sens i puet len aprendre 
qui de bon cuer i veut entendre 
or oies une otre cointise " 
un prodome avoet fame prise 
sa suegre ensenble o els maneit 
en qui s en fiout et creeit 
un jor a garder li bailla 
et en un soen besoing ala 
la meschine qui fu jolive 
quant o sa mere fu soltive 
' mere " dist ele ' entendez ca 
porquei vit qui nul bien nen a 
mout par a cil malvese vie 
qui mile feiz ne s asazie 
de rien dont il ait desirrer 
mout li puet sa vie ennuier 
por quei diz tu mere por mei 
aimes donc oil par fei 
et a ton ami de tei cure 
oil il m aime sanz mesure 
comment le seiz tu bien le sai 
et tu comment esprové l ai 
que n est rien plus de mei li plese 
mande le je te fare aise " 
donc fu li lechierre mandez 
et li conviz fu aprestez 
quant au mengier furent assis 
es les vos malement sopris 
quer li mariz est repairiez 
un poi malade et dehaitiez 
a l us vint si commande ovrir 
li lechierres s en vout fuir 
mes n out par ou celes l ont pris 
si l ont en une chambre mis 
ou li liez au seignor esteit 
car autre refui n i aveit 
quant tot ont mucié et covert 
si ont au seignor l us overt 
' dame " dist il a sa mollier 
' alez mon lit appareillier 
malade sui et mout me doil 
en mon lit reposer me voil " 
la meschine fu esfree 
si a sa mere regardee 
poor out s en la chambre entrast 
que son lecheor n i trovast 
quant la mere la vit doter 
' fille " dist el ' ne te haster 
premierement li mostreron 
nostre lincuel que fait avon " 
donc ont un lincuel trait avant 
si li ont estendu devant 
la vielle l un des chies leva 
et l autre a sa fille bailla 
semblant li fist qu el le levast 
et devant son mari s estast 
cele le fist tot a son vuel 
tant que par l ombre del lincuel 
qui fu levez et estenduz 
s en fu li lecheor issuz 
quant il sorent qu esloigniez fu 
si ont lor lincuel estendu 
' fille " dist la vielle ' or alez 
le lit vostre seignor covrez 
de cel lincuel quant fait sara 
plus soef s i reposera 
por ce que blanc est et dougiez 
alez tost si l aparelliez " 
ele vait le lit aprester 
et cil s i ala reposer 
par lor sens et par lor veisdie 
le decurent en tel ballie 
ce dist li fiz ' merveilles oi 
si sachiez que mout m est esjoi 
por dieu dites oncor avant 
ne vos arestez pas atant 
car tant comme plus en orrai 
et graignor profit j aurai 
bel filz le tierz fablel orras 
et a itant me sofferas 
un prodom oi ja parler 
qui balla sa fame a garder 
a sa mere tot autresi 
com fist cist dont tu as oi 
la meschine un autre aama 
et a sa mere l endita 
por dieu li pria homblement 
que l porchacast hastivement 
que cil peust a lie venir 
si non el se laira morir 
mere que mere en quel maniere 
mesoist ele sa preiere 
qui fust ce qui bien en deist 
se mere a la fille fallist 
le lecheor out apelé 
que li chapon furent tué 
et grant apareil i out fait 
mes apres i out grant dehait 
quer tel sorvint as napes traire 
dont il n i eussent que faire 
ce fu li mariz qui revint 
a l us bota mes il se tint 
quer cil l aveient bien serré 
qui dedenz erent enserré 
n i out cel n i eust poor 
quant il oirent le seignor 
car n i out chambre ne solier 
ou li vasals peust mucier 
ne reduit nul or que feront 
en quel guise se contendront 
cil ne pout mucier ne foir 
et l us lor covint il ovrir 
la meschine est a l us alee 
et la vielle prent une espee 
del fuerre l a mout tost sachee 
puis l a au pautonnier ballee 
tote nue el poing li a mise 
puis s est a une part assise 
mes anceis li dist ci resta 
et qui de rien t apelera 
garde que mout ne li soner 
je parlerai qui sai parler " 
quant li mariz dedenz entra 
arestut sei si esgarda 
celui qui l espee teneit 
merveilla sei qui ce esteit 
quida qu ocire le vousist 
traist sei arrere si li dist 
' bels amis ce que senefie 
ai ge donc garde de ma vie 
quels huens estes por quel mellee 
avez ci traite vostre espee 
a vos ma fame rien meffait 
ne ma sogre ce coment vait " 
onques cil mot ne respondi 
et la vielle saut si saisi 
son gendre puis l a trait a sei 
soef li dist ' beals fiz tes tei 
que ne t oient si annemi 
ge te dirai com il vint ci 
je et ta fame mengion 
et avion cuit un chapon 
qui se moreit de la pepie 
autrement ne l tuisson mie 
de ce puez tu estre toz cerz 
nostre us ert remes toz overz 
quant cist hom ceienz s embati 
l espee traite tot eissi 
com tu le veiz ici ester 
apres vehimes trespasser 
treis homes parmi cele rue 
chescun teneit l espee nue 
grant eirre apres cestui coreent 
por ce qu ocire le voleient 
mes dex ne l vout par sa pitie 
par qui si furent desveié 
que il ne l sourent plus ou querre 
que se il fust muciez en terre 
quant je vi ce si levai sus 
et par bone entente clos l us 
por ce que ceienz ne gardassent 
par aventure et ne l trovassent 
or quant il t oi a cel us 
effreez fut si leva sus 
s espee traist tot esbahiz 
quer bien quidout estre asailliz 
dame " ce respont li mariz 
' a deu en rent je grant merciz 
que ceienz l a de mort gardé 
et a vos en sai ge boen gre 
quer bien et aumosne feistes 
quant vos caienz le requellistes 
beal sire or soiez toz en pais 
quer mal n i aureiz vos huimais 
ne se diex plaist que nos puisson 
venez seer si mengeron 
ce que ci vei appareillié " 
tant li a dit et tant prié 
que joste sa fame l asist 
et ovec lui mengier le fist 
ensemble mengierent et burent 
et tote jor ensemble furent 
quant la nuit vint si s en ala 
et li mariz le conveia 
qui bien abriconnez esteit 
quer de rien ne s aperceveit 
' dex " dist li filz ' et il comment 
qui cuidast que si sodement 
peust hom ne fame trover 
si grant engien ne porpenser 
qui trestot l or m aportereit 
qui est en arabe et dorreit 
ne voudreie je oublier 
se n es cuidoie recovrer 
cez treis fableaus que dit m avez 
mes cheles pere or vos hastez 
et si recommenciez le quart 
quer certes bel pere il m est tart 
que li quart seit recommenciez 
quer n en puis estre asaziez " 
dist li pere ' tu es desvez 
ja t en ai ge or treis contez 
et encor es si angoissos 
je criem que n avienge entre nos 
com entre un rei qui france tint 
et un soen fableor avint 
pere quer me dites comment 
si m ert grant asoagement 
de boen volente l orrai 
et mout boen gre vos en sarai 
et ge l te conterai assez " 
li reis esteit acostumez 
de son fableor escouter 
chascune nuit apres soper 
ja ce nule nuit ne fallist 
que cinc fables ne li deist 
tant que il l aveit endormi 
or avint une nuit eissi 
que li reis fu auques pensis 
quer guerre aveit en son pais 
tant pensout com la finereit 
que endormir ne se poeit 
li fablerres qui li contout 
les cinc fables finees out 
au rei dist que dormir ireit 
et li reis dist que non fereit 
une en voleit oncor oir 
puis se porreit aler dormir 
cil dit que pas ne li dira 
quer il ne puet tel somel a 
' avoi " dist li reis ' se feras 
une longue m en aconteras 
car icez treis que tu m as dites 
ont d assez esté trop petites " 
et cil respont ' faire l estuet 
si otreie que mais ne puet " 
un paisant jadis esteit 
qui mil solz aunez aveit 
porpensa sei que ses deniers 
metreit en tel leu volentiers 
ou aucune rien gaagnassent 
et ou il se montepleassent 
un jour a une feire ala 
et cez deniers o sei porta 
plusors choses i bargagna 
mes onques nule n i trova 
ou si bien peust marcheer 
com en brebiz achater 
toz i emplea ses deniers 
por mil solz en out dous milliers 
itant i a fereit veir diz 
a sisein denier la brebiz 
asez en i out boen marchie 
sire quant tot out esligié 
si a que li queses aies 
totes ses brebiz aquellies 
a une eve vint desrivee 
qui mout esteit parfonde et lee 
ne pont ne gue n i pout trover 
ou ses brebiz peust passer 
ne nef ne batel n i aveit 
fors un sol ou n i poeit 
que dous brebiz a male peine 
et une villote qui l meine 
li prodons fu toz esbahiz 
quer mout i aveit des brebiz 
et li bateals petit esteit 
bien sout que mout i sejorreit 
se tant li estuet demorer 
que totes les ait fet passer 
par dous et dous tant solement 
et il ne l puet fere autrement 
la veille a sei a apelee 
et quant sa nef out aloee 
dous des brebiz dedenz bota 
et la veille outre les porta 
apres revint por des brebiz " 
a itant s est cil endormiz 
qui ceste fable au rei contout 
le teste mist jus si se tout 
li reis le commence a haster 
et de ce forment a blasmer 
que la fable ne fenisseit 
que commencee li aveit 
' sire " dist cil ' grant tort avez 
mout i a brebiz ce savez 
et l eve est lee et la vacele 
n est ni grande ne isnele 
bien poon un somme dormir 
ou dous ou treis tot a leisir 
ainzque totes les ait passees 
la vielle qui les a aloees 
donc a primes quant cesera 
que totes outre les aura 
et li vilains sera passez 
se je ne di si me blasmez 
mes entre tant ne sai que dire " 
et li reis commenca a rire 
' certes " dist il ' grant tort aroie 
se entretant t en semoneie 
cortaisement m as apaié 
bien as deservi le congie 
or va a dieu si te repose 
quer outre n iront il en pose " 
eisi apaisi cist le rei 
' filz autretel te de mei 
que se tu m enchauces granment 
je essaerai ensement 
delivrer mei comme cil fist 
et te dirai com il li dist 
pere " ce dist li filz ' merci 
ne vait pas entre nos eissi 
quer cil qui les fables diseit 
de nule rien ne li esteit 
fors de tant qu au rei peust plaire 
ne li reis n en aveit que faire 
fors tant que il se delitout 
ne cil por el ne li contout 
mes vos me devez chastier 
et doctriner et enseignier 
ne je por el ne l vos demant 
ne ne vos vais si enquerant 
mes por saveir mei plus garder 
voil des dames oir parler 
si vos pri que vos me conteiz 
quanque de lor engienz savreiz 
filz un prodom jadis esteit 
qui une bone dame aveit 
de grant bealte ert replanie 
et mout menout honeste vie 
quer bien et de leel amor 
serveit et amout son seignor 
nus ne la peust a ce traire 
que autre amor li peust plaire 
a son seignor vint en corage 
qu il ireit en pelerignage 
a mon seignor saint pere a romme 
onques ne volt laissier ne home 
ne fame a garder sa mollier 
quer n esteit de ce nul mestier 
ce li ert vis tant se creeit 
en la bonte qu ele aveit 
quant il el le conveia 
et au departir mout plora 
et li sires la conforta 
et li dist et amonesta 
qu el bien se tenist fermement 
dom ele aveit commencement 
la dame revint en maison 
qui n aveit pensé se bien non 
contint sei si com el soleit 
et mielz encor se mielz poeit 
un jor eissi de sa meson 
mes ne l fist pas sanz acheson 
quer ches une soe veisine 
mout humblement la teste encline 
ala ou ele aveit a faire 
et quant ele esteit el repaire 
un damaisel de la contree 
l a par aventure encontree 
mout la vit humblement venir 
et honestement contenir 
commenca la a covertier 
et nus ne s en deit merveillier 
car la mendre de ses bontez 
ert a lie couvertier assez 
cil la salua bonement 
et el si fist lui ensement 
la dame a son ostel ala 
et cil s estut si l esgarda 
et quant ne la pout plus veier 
en un lieu s ala a seier 
ou nul ne l peust esgarder 
si commenca a recorder 
la grant bealte qu ele aveit 
qui l alumout et esperneit 
et puis son bel contenement 
et tot li ert avivement 
car comme il plus i pensout 
plus esperneit et alumout 
et ' dex " dist il ' que dei ge faire 
se je ne la puis a ce traire 
que je soie soens et el moie 
donc mar vinc je hui ceste voie 
mal la vinc je je n en dot mie 
car mout tendra en grant folie 
se je la requier d amistie 
car el n a son de tel marchie 
mar fu sa beaute et son sens 
quant del tot part issi son tens 
por nient fut bele ne vaut rien 
quant el ne veut aveir nul bien 
di je or bien par fei ne val 
anceis di folie et grant mal 
car el fet ce que el deit faire 
si ne l dei pas en mal retraire 
et je mortelment pechereie 
se de son bien la retraie 
par fei ja ne m en serai 
coment ert dont ja sofrerai 
et se longues ne puis soffrir 
si m estovra lessier morir 
morir ce serreit mauvestie 
et grant reproche et grant pechie 
quer cil est perdu qui s ocit 
de son gre ce nos dit l escrit 
et je de mon gre m ocireie 
se en tel maniere moreie 
quer puet cel estre s el saveit 
comme je sui por lie destreit 
tost aureit el merci de mei 
et en prendreit aucun conrei 
ja ne devreit len enfoir 
home qui se lesse morir 
por mauvestie de demander 
mecine a qui len puet doner 
s o mei en eust conseil pris 
andrieu qui fu mort a paris 
par mauvestie qu il n ousout 
regehir la mort qui l grevout 
oncor vesquist par aventure 
ja la dame ne fust si dure 
que vers lui ne s asoupleast 
anceisque morir le laissast 
s il en quidast estre detraiz 
a roncins ou ars ou desfaiz 
ou morir de plus aspre mort 
si li fust ce mout grant confort 
seveals que la dame seust 
que de sa mort acheison fust 
puis n en deust il blasme aveir 
que fait en eust son poeir 
or n en deit nus aveir pitie 
quer il fu mort par malvestie 
eissi ne vei je nient faire 
a quel chief m en convient traire 
aura ele avant mon mesage 
par quei je saurai son corage 
et se il n i puet espleitier 
je mesmes l irai preier " 
li dameseaus issi le fist 
plusors messages i tramist 
et par plusors feiz l esseia 
mes onques rien ne li monta 
la dame toz les refusout 
et estrangement li pesout 
que tel chose li requereient 
donc il i a rien n espletreient 
quant cil vit ce mout s esmaia 
et il meismes i ala 
mes ne bel preier ne plorer 
ne prametre n aveir doner 
ne la pourent a ce torner 
que sol le vousist escouter 
cil souvente feiz se meteit 
en la veie ou il saveit 
ou la dame deveit passer 
por lie voier et esgarder 
devant lie plorut tendrement 
et merci criout humblement 
mes travail ert rien ne valeit 
quer nule pitie n en aveit 
cil ne saveit conseillier 
un jor veneit de lie prier 
dolenz et pensis et hontous 
com cil qui mout ert angoissous 
et ne poeit conseil trover 
comenca sei a dementer 
a sei meisme en tel baillie 
' dex " dist il ' tant meine male vie 
tant sui folez et je porquei 
quant j aim ce qui n eime mei 
je n en puis mes si puis comment 
je la amai trop folement 
si m en deusse arrere traire 
veirs est se je l peusse faire 
mes n en puis oster mon corage 
par fei donc ne sui ge pas sage 
quer un saives hom s en tornast 
ou seveals sagement l amast 
sagement ice ne puet estre 
quer chascuns hom est d amer mestre 
li plus fol en est plus senez 
qui sens i quiert si est desvez 
et tost i puet aveir damage 
qu en amor veut estre sage 
icel ne puis je pas veeier 
que sens venait par tot mestier 
fors en amor mes iluec faut 
iluec ne seit il ne ne vaut 
je vei celui qui n n est soupris 
voudreit aveir son pere ocis 
mainte feiz et tot son lignage 
por aemplir son fol corage 
quer lui ne chaut que chescun die 
mes qu il face au talent s amie 
amors fet cels del tot foler 
qui vulent sagement amer 
nus n i deit esgarder mesure 
mais laist aler en aventure 
et prenge sor sei hardement 
issi puet amer sagement 
de mei ne sai ge que ge die 
car ne par sens ne par folie 
n aurai ge ce que je couveit 
mout m a mis cele en grant destreit 
qui de mei n a nule merci 
mort m ont mi oil et malballi 
qui a mon cuer mostrerent lent 
donc il n a espeir ne atente 
que ja le fruit l en face bien 
si l coveite sor tote rien " 
com il se dementout eissi 
devant sei garda et choisi 
une veille qui escoutout 
le grant duel qu il demenout 
dras aveit de religion 
et s apuiout o un baston 
bien semblout chose esperitable 
et ce esteit menbré a deable 
que por mals engienz porpenser 
n aveit en tot le mont sa per 
el vint au dameisel devant 
si li demanda maintenant 
que il aveit qu issi plorout 
et si fort se dementout 
' dame " dist il ' je n ai nul bien 
mes quant tot le mal en est mien 
par mei sol le me soufrerai 
james a home ne l dirai 
ami " dist ele ' ce ert folor 
bien deit cil gesir en langor 
qui ne veut au mire gehir 
quel mal ce est qui fet languir 
et quant il mostre s enferte 
si en vient plus tost a sante " 
cil sout bien que veir li diseit 
porpensa sei qu il li direit 
de la chose la verite 
de chief en chief li a conté 
de la dam comme il l amout 
et comme ele le refusout 
si n en poeit conseil aveir 
ce dist ele ' ne te tamer 
o l aie dieu t aiderai 
or t en va je en penserai 
la vielle d iluec s en torna 
tot dreit a son ostel ala 
une liessete qu ele aveit 
lia a un post bien estreit 
treis jorz la tint qu el ne menja 
au quart quant el la deslia 
mengier li fist mout grant plente 
de pain en mostarde tempré 
que que la lesse le menjout 
l eve des oilz li defilout 
por l angoisse que ele aveit 
de la savor qui forte esteit 
quant cele en out assez mengié 
et li oil furent bien mollié 
la vielle d iluec s en torna 
et la liessete o sei mena 
a la dame en ala tot dreit 
por qui li vaslet languisseit 
quant la prode dame la vit 
por l aage et por l abit 
qui de religion senblout 
l enora a quantqu ele pout 
la dame la lesse esgarda 
estrangement se merveilla 
qu ele aveit qui se plourout 
que tote la terre mollout 
environ la ou ele esteit 
de l eve qui des oilz coreit 
a la vielle l a demandé 
' dame " dist el ' por amor de 
me dites et par guerredon 
se ceste liesse plore ou non 
que est ice seut el plorer 
ou les oilz li suelent lermer 
par costume toz tens eissi 
certes onques mes tel ne vi 
fille " dist la vielle ' merci 
je ne sui pas venue ici 
por ma grant dolor ramembrer 
certes ja n en orrai parler 
que ne soie triste et dolente 
dex te garisse or ta jovente 
que ne t aviegne autresi 
comme a ceste que tu veiz ci " 
quant ele a tel parole oie 
a la vielle grant merci crie 
qu el li die coment ce vait 
et la vielle a un sospir fait 
apres li a dit ' bele file 
or oras ja grant marabille 
ceste liesse que tu veiz ci 
fu ma fille je l ai norri 
tantqu ele fu fame formee 
n aveit en tote la contree 
dame nule ne damaisele 
plus henorable ne plus bele 
trop fu el bele en grant tristor 
en est mon cuer et nuit et jor 
chiere dame or avint eissi 
qu un dameisel l encovi 
qui nez esteit de la contree 
et quant il l out bien aamee 
preia la et prier la fist 
beaus dons li dona et tramist 
mes ne doner ne bel preier 
ne la pourent amoleier 
quer ne les dons ne receveit 
n les preieres n en oeit 
ne ja en place n arestast 
ou nus hom de ce la parlast 
quer en proposement aveit 
que chastement toz dis vivreit 
ne ja a le n aprismereit 
hom se sen espos n esteit 
li dameiseals ne sout que faire 
quer n en poeit son cuer retraire 
ne de li n aveit nul confort 
malades atocha a mort 
et quant longuement langui 
morir l estut onques merci 
ne pitie ma fille n en out 
et dex s en venga quant li plout 
quer de primes la fist contraite 
por la cruelte qu el out faite 
que celui out lessié morir 
qui le peust de mort garir 
quer dex het mout itel pechie 
que huem n en a d autre pitie 
quant ele out langui longuement 
dex la mist en plus grief torment 
quer liesse la fist devenir 
por le pechie espeneir 
or use sa vie en dolor 
quer onques puis ne nuit ne jor 
ne furent essuié si oil 
eissi se venge deu d orguil " 
quant la dame a ce entendu 
qui simple et sanz mal engin fu 
a la vielle dist humblement 
' dame merci tant ensement 
m est avenu quer autresi 
maint un damaisel pres de ci 
qui por mei muert mout debonaire 
et je n en certes que faire 
quer vescu ai desi ci 
sanz tel folie dieu merci 
et se or m estuet commencier 
honte en aurai et reprovier 
mes miez m en vient honte soffrir 
que chien ne liesse devenir 
por dieu m en donez tel conseil 
qui leal me seit et feel " 
ce dist la vielle ' mout es fole 
ja de ce ne sera parole 
tot son boen puez fere a celee 
si que ja n en ert renommee 
et mielz vendreit que tote gent 
le seussent apertement 
que tu fusses si atornee 
comme est ceste maleuree 
por la pitie que je en ai 
celui qui si t aime querrai 
et si l ferai o tei parler 
por dieu et por m arme saluer 
mout porroies estre dolente 
se por tei perdeit sa jovente 
si saches que tu comperreies 
ou tost ou tart ja n i faudreies 
ce saches tu de verite 
se ma fille m eust mostré 
que li vaslet l amast si fort 
qui por s amor recut la mort 
ja n en fust en liesse muee 
quer tele l eusse atornee 
que de sei ne feist un prest 
si fust or mielz que li n en est 
or n i a plus mes je irai 
querre cestui si l t amerrai 
et tu fai par tot son plaisir 
si comme ton cors veuz garir 
dame " dist el ' vostre merci 
faire le m estovra eissi 
ja de vostre conseil n istrai 
alez et je vos atendrai " 
la vielle d iluec s en torna 
le dameisel quist et trova 
a l ostel l amena tot dreit 
ou la dame ert qui l atendeit 
de celie li balla saisine 
qui de son mal ert medecine 
' certes " dist li filz ' tel n oi 
si sachiez pere que je qui 
que ce est par art de deable 
par fei beau fiz ce n est pas fable 
deable en est et mestre et sire 
qui ce coveite et ce desire 
par fei beal pere il m est avis 
que qui bien sereit ententis 
et del tot i metreit sa cure 
qu il les porreit par aventure 
de lor engienz mout destorber 
et d eles se porreit garder 
beals fiz il ne m est pas avis 
or oies qu en avint jadis 
d un dameisel oi parler 
qui de ce se soleit paner 
que lor engien peust saveir 
qu els ne l peussent deceveir 
de grant maniere s en pennout 
mout en enquist et mout en sout 
et quant il dut fame esposer 
a un sage hom ala parler 
por enquerre et por demander 
comment il la porreit garder 
le prodom le tint por bricon 
et nequedem une maison 
li rova faire ou il n eust 
parei qui de pierre ne fust 
et o mortier bien seelee 
si n i eust que une entree 
ja mar i aureit que un us 
et une fenestrele sus 
et tant petite que eissir 
n en peust hom ne enz venir 
dedenz la meson la meist 
ja mar nule feiz en eisist 
assez li donast a mengier 
et a vestir et a chaucier 
et sanz sorfet le refeist 
que orguel ne s i enbatist 
quant cil oi l enseignement 
ne demora pas longuement 
la maison fist tot en la guise 
com li prodom li out aprise 
sa fame mist enz en prison 
quant fors isseit de la meson 
dedenz l enserrout fermement 
et quant i entrout ensement 
et la nuit quant il se couchout 
les cles desoz son chief posout 
longues la tint en tel ballie 
que se faire vousist folie 
qu el n en peust aveir laisor 
mes or avint eissi un jor 
qu il fu au marchie alé 
et out bien l us sor lie fermé 
la dame acostumee esteit 
si tost comme cil s en eisseit 
qu a la fenestrele montout 
et ceus de defors esgardout 
un dameisel i vit passer 
comenca le a esgarder 
sagement le vit contenir 
et bel aler et bel venir 
et beal li sembla durement 
et plain de grant afaitement 
estrangement li coveita 
et en son corage aama 
mes ne saveit engien trover 
com el peust o lui parler 
longuement s i estudia 
a la parfin se porpensa 
que son seignor enivrereit 
et la nuit quant il dormireit 
la clef belement emblereit 
desoz son chief puis s en istreit 
et parlereit a son ami 
qu ele aveit tant encouvi 
issi fist comme ele pensa 
son seignor la nuit enivra 
et la clef prist et s en issi 
quant fermement l out endormi 
chescune nuit eissi feseit 
et son mari mot n en saveit 
quer toz tens anceis reveneit 
que cil s esvellast qui dormeit 
nequeden cil out bien apris 
quer mout s en esteit entremis 
que ja fame n en iert gardee 
de ce faire que li agree 
de la soe se mervellout 
qui chescune nuit se panout 
de faire le beivre a sorfait 
bien sout que ce esteit atrait 
de lui abeter et deceivre 
et que por el ne l feseit beivre 
porpensa sei qu il en saureit 
tote la chose si poeit 
une nuit feinst que ivre esteit 
et si but meins qu il ne soleit 
nequeden mout fist grant senblant 
que ivre esteit et meintenant 
quant il se fu alé couchier 
si comenca bien a fronchier 
por lie deceivre et esprover 
et ne se veut pas oblier 
que sa costume ne feist 
la clef desoz son cheveiz prist 
l us desferma puis s en issi 
et ala dreit a son ami 
quant el fu hors cil leva sus 
et soentre lie ferma l us 
a la fenestre s apuia 
desique cele repaira 
quant ele vint si a trové 
l us par dedenz tres bien fermé 
dolente fu et plore d ire 
ne sout que faire ne que dire 
l us a boté mout belement 
n osa apeler autrement 
et li mariz li demanda 
toz effreez ' qui es tu la 
qui a tele hore es a mon us 
sire " dist ele ' il n i a plus 
mes malement sui entreprise 
por dieu et por vostre franchise 
en aiez ceste feiz merci 
et je leaument vos afi 
que james ne l me penserai 
mes feelment vos servirai 
doreenavant tote ma vie 
certes " dist il ' ce n i a mie 
james o mei ne coplereiz 
la hors a l eir vos deduireiz 
tantque ci soient assemblé 
tuit cil de vostre parente 
si lor mostrerei en quel sens 
vos m avez or servi lonc tens 
sire " dist el ' por dieu merci 
se vos le volez faire issi 
donc sachiez vos que ja en dreit 
morrai de quel mort que ce seit 
mielz veil de vie estre sevree 
que vive estre a honte esgardee 
puis ne chaut qui tiegne conte 
que je n en saurei aveir honte 
ci a un puiz dejoste mei 
don je bevrai certes sanz sei 
tantque li cuers me crevera 
si m ait diex g i saudrai ja 
se ne me venez l us ovrir 
et si ne poez vos fallir 
que vos ne seiez por ma mort 
ou seit a dreit ou seit a tort 
a honte et a desenor mis 
se dex garist toz mes amis 
dame " li mariz li respont 
le puiz est grant et bien parfont 
bien vos poez veier dedenz 
dahe ait el coul et es denz 
qui en chaut se tant en bevez 
que toz tens en aiez assez 
quer vos avez bien deservi 
que vos devez morir eissi 
ou oncor plus quer veant gent 
deussiez morir plus vilement 
cele fu cointe et enginose 
une grant pierre merveillose 
a vers son vis amout levee 
puis l a d air en puiz ruee 
grant noise fist quant el chai 
et li mariz quant il l oi 
' alas " dist il ' je suis honiz 
neie s est dedenz cel puiz 
mout ai malement espleitié 
ocise l ai par mon pechie " 
a l us cort si l a defermé 
et cele soz un degre 
ou tapie s ert et mucee 
quant il fu hors enz s est fichee 
as talons li a l us serré 
puis l a par dedenz bien fermé 
ester s en vet a la fenestre 
' et dex " dist il ' ce que puet estre 
ce n est pas fame ainz est deable 
qui si est cointe et decevable 
nus hom ne s en porreit garder 
dame " dist il ' je lais ester 
quanque meffet m avez del tot 
ja n en orreiz mes soner mot 
venez mei or l us deffermer 
si me leissiez leenz entrer 
et je vos en covenant bien 
que je james de nule rien 
que vos faciez n en parlerai 
quer or a primes vei et sai 
que s entente pert et sa peine 
qui de fame garder se peine 
et je veraement foloe 
quant de vos garder me penoe 
ahi " dist ele ' fel traitor 
cuvert lechierre mal amor 
m avez mostré et male fei 
tel estes que vos n avez lei 
chescune nuit me guerpissiez 
et tote fole me lessiez 
por vos putains ou vos alez 
si estes ore acostumez 
que ja ne vos en faudra nuit 
si pensez qu il ne m ennuit 
si faiz veir et si deit il faire 
mes j ai esté tant de bon aire 
que je n en voloie parler 
mes or ne l puis je mes celer 
ja n entrereiz mes ca dedenz 
certes desique vos parenz 
et les miens soient asemblé 
si lor dirai la verite 
com vos m avez lonc tens serviee 
et por voz putains relenquiee " 
que vos feroie longue fable 
ce fu la dame au vif deable 
qui onques ne vout otreier 
por pramesse ne por loier 
ne por rien qu il covenancast 
que dedenz la meson entrast 
ainz manda par matin sa gent 
et a trestoz commmunement 
fist a creire por verite 
qu il s esteit de lie enblé 
la nuit et eissi s enblout 
chescune nuit qu il anuitout 
et sole la deguerpisseit 
desqu al demain qu il reveneit 
quant cil le soen conte contout 
c esteit nient el li troblout 
tote sa reison et son conte 
cil moreit de duel et de honte 
qui a grant tort blasmez esteit 
mes fust a tort ou fust a dreit 
cele contout si le soen conte 
que le blasme et tote la honte 
en fu sor son mari torné 
et ele en fu si desblamee 
que de rien n en fu mescreue 
mais por prode fame tenue 
' par fei beals fiz cist aveit mis 
sa cure et s entente toz dis 
en ce que garder se seust 
que fame engringnier ne l peust 
or me di que ce li valut 
par fei nule chose ainz li nut 
certes " ce dist li fiz ' je l pens 
que n est nus hom de si grant sens 
qui fame gardast ne tenist 
que sa volente ne feist 
que qui si garder s en seust 
qu en aucun sens ne l deceust 
se dieu meisme ne l feseit 
por dreit nient s en panereit 
et ce que je en oi conter 
me fet del tot desesperer 
de prendre fame et ne cuit mie 
que ja nule en prenge en ma vie 
avoi " dist li pere ' beals filz 
mout par en i a de gentiz 
quer si iteles sunt auquantes 
mout en trovera len de vallantes 
ne sont nient totes iteles 
assez en trove len d iteles 
a cui diex a abandoné 
sens et mesure et chastee 
quant diex tele a home la balle 
n a soz ciel tresor qui la valle 
beal pere boen oir feist 
d aucune qui son sens meist 
et son engien en aucun bien 
savez en vos de nule rien 
qui son engien a ce tornast 
que aucune rien en profetast 
oil beals fiz plusors en sunt 
qui grant bien par lor engien funt 
d une mout sage en orras ja 
come son seignor conseilla " 
li prodome ert d espagne nez 
or et argent aveit assez 
parmi egypte trespassout 
tot dreit a mech en alout 
la ou mahom ert henorez 
et de sarrazins aorez 
en pelerignage i alout 
et grant aveir o sei portout 
com il dut es deserz entrer 
commenca sei a porpenser 
que par aventure pardreit 
cel aveir s o sei l esmoveit 
celi a loé son conseil 
qu a un leal home et feel 
son aveir a garder ballast 
tantque par illuec repairast 
retornez est en la cite 
si a enquis et demandé 
ou li plus leaus hom maneit 
que len en la cite saveit 
un home li a len mostré 
qui mout esteit de bel ee 
la barbe out chanue et florie 
bien resemblout de bone vie 
cil d espagne li a baillié 
mil besanz d or puis l a prié 
por amor dieu qu il li gardast 
tantque par illuec repairast 
des oreisons de mahommet 
et cil dieu en plege l en met 
que sauvement li gardera 
et au repairier li rendra 
tot si que ja n en faudra rien 
li leaus hom l en creit bien 
congie prist et sa veie tint 
et a l ainz que il pout revint 
quant venu fu si demanda 
son aveir et cil li neia 
que del suen n aveit rien eu 
n onques mes ne l aveit veu 
quant li prodom a ce oi 
' avoi " dist il ' sire merci 
damedieu en pleige meistes 
quant vos mon aveir retenistes 
que bien me le garderiez 
et que tot me le rendriez 
leaument quant je revendreie 
vos n alez mie dreite veie 
por dieu ne fetes tel pechie 
felenie est et malvestie 
trop grant se mon aveir nen ai 
que par bone fei vos ballai " 
et cil li respont ' beals amis 
vos avez malement mespris 
laissiez mei ester tot en pais 
que je ne vos vi onques mais 
fables sunt que vos demandez 
n estes nient bien asenez " 
cil fu angoissos et dolenz 
par la cite a plusors genz 
mostra comme cil le menout 
et com son aveir li neiout 
mes n en poeit estre creu 
quer esteient deceu 
de cel borgeis par la cite 
qui entr els aveit conversé 
si lealment tote sa vie 
qu onques de nule tricherie 
n en aveit len oi parler 
dom nus hom le peust reter 
or si teneient tuit a fable 
que de cest crime fust copable 
mais cil qui son aveir perdeit 
plusors feiz chescun jor veneit 
la ou li trichierres esteit 
qui son aveir le deneeit 
por dieu le priout humblement 
qu il l en feist restorement 
et cil responeit ' beals amis 
musarz estes ce m est avis 
por foul me feriez tenir 
tant vos porroie ge soffrir 
soffert vos ai or longuement 
mes or sachiez or veraement 
se vos james ceienz entrez 
ne de tel chose m apelez 
ne me porreie pas tenir 
que ne vos feisse laidir " 
quant cil les menaces oi 
fors de la maison s en eissi 
dolenz s en alout et pensis 
et quant au chemin se fu mis 
par aventure a encontree 
une fame beneuree 
vielle esteit et si s apuiout 
a un baston qu ele portout 
et fors de la veie getout 
les pierres qu el chemin trovout 
por ce que cil ne s i hurtassent 
qui par le chemin trespassassent 
quant celui i vit trespasser 
comenca le a regarder 
bien sout que marement aveit 
quer pensis et ploros esteit 
quant el le vit si dehaitié 
si l en prist estrange pitie 
en un segrei leu le mena 
si li enquist et demanda 
qui il ert et que il aveit 
qui si desconfortez esteit 
cil li a la chose mostree 
et de chief en autre contee 
' beal amis " dist ele ' or atent 
se veirs est au mien escient 
porreies tu encor aveir 
o l aie dieu ton aveir 
mes tot avant te covient querre 
un leal homme de ta terre 
si l amerras desi ici 
et quant par lui aurai oi 
et seu que tu me diz veir 
si t aiderai a mon poeir 
dame " dist li prodom ' merci 
damedieu seit que je veir di 
en ma contree m en irai 
un prodome t en amerrai 
tot le plus leal del pais 
or va " dist ele ' beals amis 
et je ai en dieu boen espeir 
que je te rendrei ton aveir 
ancele dieu et tu coment 
or ne te chaut mes isnelment 
va et revien " et cil si fist 
tot le plus leel home prist 
qu il en la contree sout 
et qui mielz hom vallant senblout 
en egypte vindrent tot dreit 
a l ostel ou la fame esteit 
sor sainz li ont andui juré 
que cil requereit leiaute 
' seignors " dist ele ' or vos taisiez 
et en aucun lieu porchaciez 
dis coffres et s es faices teindre 
et de diverses colors peindre 
de fer les fetes bien barler 
et o boenes clous d argent cloer 
sereure en chescun metez 
et o boenes cles les fermez 
menues perretes querez 
et toz dis les m en enplez 
quant ce aurez fait si m aez 
dis forz homes aparelliez 
a chescun un coffre livrez 
et ceiens les mes amenez " 
cil ne s atargierent nient 
de faire son commandement 
quant tot ourent aparellié 
si sunt arrerre repairié 
' seignors " dist ele ' or covient faire 
si qu a dreit chief en puisson traire 
de la chose qu avon enprise 
estuet ovrer par grant cointise 
je et cist prodom en iron 
beals amis dreit a la maison 
ou cil maint qui a ton aveir 
a creire li feron por veir 
que cist hom veut a mech aler 
et en garde li veut livrer 
dis coffres pleins de son aveir 
que il n ose o sei esmoveir 
et ces dis homes nos suivront 
qui ces dis coffres porteront 
en ordre viengent un et un 
et loing de l autre seit chescun 
quant li premiers ert enz entrez 
tu soies prof et aprestez 
si te met apres maintenant 
et si demande nostre oiant 
ton aveir que tu li ballas 
et je crei bien que tu l auras 
si dieu plest qui de tot est sire 
ja n en sera denier a dire " 
cil n ot son de lonc demorer 
pres de l ostel s ala mucier 
si com el li a comandé 
et ele a l autre home mené 
a la maison et cil alerent 
apres qui les coffres porterent 
quant la vielle dedenz entra 
li trichierres la salua 
et celui qui o lei veneit 
dom il nient ne quenoisseit 
' sire " dist ele ' entent a mei 
nos sommes ca venuz a tei 
cist hom n est pas de cest pais 
d espagne est né ce m est avis 
erseir o mei se herberga 
et si m enquist et demanda 
ou li plus leals hom maneit 
que len en la cite saveit 
je ne li soi autre nommer 
en cui s en peust miez fier 
a tei l ai ici amené 
si te die sa volente 
sire " dist cil ' el vos dit veir 
en cest pais ai grant aveir 
en dis coffres qui vienent ci 
recevez les vostre merci 
et si s me faites bien garder 
tantque mei luise retorner 
de mech ou je sui esmeuz " 
atant est li premier venuz 
de ceus qui les coffres portoent 
les autres de gre demorouent 
quant cil en la meson entra 
et li prodom se desbucha 
qui ses besanz aveit perduz 
apres celui est enz venuz 
quant li trichierres l esgarda 
au col li coru si l baisa 
' ami " dist il ' estrangement 
avez demoré longuement 
mes ore en seit diex graciez 
quant vos estes sain repairiez 
vostre aveir vos ai bien gardé 
que vos m aviez comandé 
or l auriez desque vos plaira 
amis " dist cil ' ce sera ja 
en mon pais m en veil aler 
si l en voudrei o mei porter " 
et cil cort si li aporta 
cist le prent qui grant joie en a 
o tot s en iest de la maison 
et la vielle et son compaignon 
furent tuit lie quant il ce virent 
et apres celui s en issirent 
au borgeis distrent qu il ireient 
contre les coffres qui veneient 
li nuef que il ont encontré 
ont arrere ovec els menez 
le diesme au tricheor ballierent 
quer onques puis n i repairerent 
ce dist le filz ' de ceste dame 
deit par tot aler boene fame 
le soen engien seit beneeit 
quer en boenes us le despendeit 
n est philosophe nul tant sage 
si com je pens en mon corage 
qui plus soltiment engignast 
que cil son aveir recovrast 
beals fiz li philosophe sunt 
par le clergie que els ont 
plus engignos naturelment 
que ne puent estre autre gent 
par fei pere ce cui ge bien 
or m en distes aucune rien 
qu aucun philosophe engignast 
qui a si grant profit tornast 
filz " un prodom jadis esteit 
qui mout grant entente meteit 
en atorner un soen manage 
qui esteit de son heritage 
quant il fu mort si fut saisi 
un soen fiz qu il aveit norri 
qui esteit eir de la meison 
mes nule autre possession 
n i remest dont il peust vivre 
nequedem fort ert et delivre 
si gaagnout et conquereit 
ce dont sa vie sosteneit 
quer mout grant mesaise soffrist 
ainzque il sa maison vendist 
ne la voleit a home vendre 
ja seit ce que il n aveit que prendre 
un riches hom a pres maneit 
qui mout grant envie en aveit 
mout par l achatast volentiers 
et granment i donast deniers 
por la soe creistre et esteindre 
mes cil ne li voleit pas vendre 
ja puis ne fust huem sis amis 
qu a vendre li eust requis 
li riches hom ert angoissos 
qui mout en esteit coveitos 
porpensa sei que il querreit 
aucun engien se il poeit 
par quei il aureit l acheison 
de geter le de la meison 
donc a mis oile en dis toneals 
les cinc enpli et fist leals 
les autres cinc demiz laissa 
au vaslet vint si li pria 
qu une partie li prestast 
de sa maison et li gardast 
cez dis toneals@@ en son celier 
desique oile fust plus chier 
quer desi la voleit atendre 
que mellor fuer la peust vendre 
et por la garde li dorreit 
tant del soen comme dreiz sereit 
et plus oncore que reison 
voudreit li loer la maison 
li vaslet n out nul mal pense 
volentiers li a graanté 
de la maison une partie 
ne sout pas la male veisdie 
del borgeis ne la traison 
ouverte li a sa maison 
et cil i a fet aporter 
les dis toneals por lui grever 
au vaslet les a comandez 
' ami " dist il ' or les gardez 
il sunt tuit plein gardes les bien 
et volentiers aurez del mien 
sire " dist il ' les cles prenez 
et vos meismes les gardez " 
li riches hom li respondi 
' beaus amis n ira pas eissi 
en vos n a point de tricherie 
ge l sai bien et si n en dot mie 
que ja par vos n i perdrai rien 
g es vos comant gardez les bien " 
cil fu sinple ne s apercut 
les toneals en garde recut 
bien cuidout mes n ert pas issi 
que d oile fussent tuit empli 
quant longuement les out gardez 
li riches hom s est porpensez 
que son oile poet bien vendre 
n i voleit or pas plus atendre 
quer en la contree ert bien chier 
por le vaslet fist enveier 
' amis " dist il ' bien est saison 
desormais que nos regardon 
a nostre oile quer il m est vis 
que il n est or pas si bien pris 
com il ert quant ge l vos ballai 
sire " dist il ' les cles en ai 
quant vos plaira si recevrez 
et vostre plaisir en fereiz 
amis " dist il ' tu i vendras 
o nos et si nos aideras 
et si auras ton guerredon 
de la aie et de la meson 
que tu nous as desi ici 
prestee la toe merci " 
li riches hom fu plein d envie 
et d engien et de felonnie 
plusors genz o sei assenbla 
tot de gre il i mena 
quant l avindrent si remuerent 
les dis toneals et esgarderent 
les cinc en ont trovez toz plains 
mes es autres cinc en out mains 
quer coment i fust ce trové 
qui onques n i aveit esté 
demiz i furent aportez 
et demiz i furent trovez 
li riches hom a apelez 
cels qu il i aveit amenez 
' seignors " dist il ' entendez 
vez quel leaute et quel fei 
je ai trouvé en cest vasal 
que len teneit por si leal 
par fei grant larrecin a fait 
qui de cez cinc toneals a trait 
demi l oile qui i ert mis 
et encor plus ce m est avis 
car par fei toz plains les baillai 
or gardez que j en ferai 
de tel chose ne sai que faire 
mal est a dire et mal a taire 
il est mon plus prochein veisin 
mes se je ceil le larrecin 
desque justise se saureit 
mon cors et mon chatel prendreit 
et je seignors par fei n ai cure 
de metre m en en aventure " 
ou li vaslet vousist ou non 
le geta fors de la maison 
devant justise l amena 
et de son oile se clama 
dist que par lui perdu l aveit 
et que fel et lerre esteit 
cil fu malement entrepris 
quer povres hom a poi amis 
n out qui vousist por lui pleidier 
por le riche home corrocier 
ne sout que faire en nule guise 
que tant pria la justise 
jor de respit li dona 
au mielz qu il porra 
en la cite ert sejornanz 
uns philosophe mout vallanz 
boens clers ert et de bone vie 
grant recovrier et grant aie 
par la cite en lui aveient 
cil qui desconseillé esteient 
et por ce ert il apelez 
aie as desconfortez 
tot le pople issi l apelout 
por ce que as chaitis aidout 
cist ne sout allors ou aler 
au philosophe ala parler 
' sire " dist il ' por dieu merci 
se ce veir est que j ai oi 
de tei que ce est ton mestier 
des desconseilliez conseillier 
et por ce est tu apelez 
aie des desconfortez 
donc me deiz tu por dieu aidier 
quer certe j en ai grant mestier 
por amor dieu te cri merci 
quer acusé sui tot issi " 
de chief en autre li conta 
et li prodom li demanda 
se ce ert a tort ou a dreit 
que de l oile acusez esteit 
li vaslet sor sainz li jura 
que il nules copes n i a 
li philosophe en out pitie 
mout l a conforté et haitié 
' ami " dist il ' n aies poor 
demain ert come diz ton jor 
seurement iras au plai 
et se dieu plest je i serai 
et ta verite secorrai 
et a lor fausete nuirai 
ta parole metras sor mai 
et si dieu plest en cui je crai 
je t en ferai quite venir 
et els por trichierres tenir " 
li vaslet fu aseurez 
l endemain est au plai alez 
et li philosophe i ala 
la justise bel l apela 
tuit encontre lui se leverent 
et comme dreiz ert l enorerent 
li riches hom fu apelez 
et cil qui esteit acusez 
' seignors " dist la justise ' or dites 
et si vos orra cist hermites 
qui plus seit que nos ne savon 
et jugera selonc raison " 
li riches hom conta son conte 
li vaslet out poor et honte 
li philosophe l esgarda 
vers la justise se torna 
oiant toz li a demandé 
s enquerre en veut la verite 
' sire " ce respont la justise 
mien voel en sereit ele enguise 
enquier la sire a ton talent 
puis seit sor tei del jugement " 
li philosophe a respondu 
' or seient li tonel veu 
faites les nos ci aporter 
et si s nos faites mesurer 
tot avant icez cinc toneals 
que cist trova pleins et leals 
apres referon mesurer 
et l espes oile et le cler 
qui en icel cinc iert trovez 
dont li oile deit estre emblez 
et quant nos mesuré l auron 
se ce est que nos trueisson 
espes oile tout autretant 
come es autres cinc devant 
qui pleins sunt idonc ne dotez 
que li oiles ne seit emblez 
et se nos atant en venon 
que de l espes oile puisson 
mout meins en icels cinc trover 
selonc la quantite del cler 
donc sachiez si ne l dotez mie 
que cist demande tricherie 
ne que point d oile n a perdu 
ne n en deit estre respondu " 
cil oirent le jugement 
et virent tot apertement 
que par tot diseit verite 
et que ce ert grant leaute 
donc fist la justise aporter 
les dis toneals et mesurer 
coneue fu la veisdie 
del riche home et la tricherie 
si a gage et merci doné 
de ce qu a tort esteit clamé 
li vaslet quite s en ala 
le philosophe mercia 
qui si bel et si bien l aveit 
geté del blasme ou il esteit 
li philosophe li a dit 
' beals doz amis il est escrit 
que qui maison deit achater 
que tot avant deit esprover 
et saveir bien quels teches a 
son veisin qui apres maindra 
sire " dist cil ' ce est raison 
mais ainz eumes la maison 
que cist mainsist el veisine 
beal frere et il est comandé 
que len la vende tot enfin 
ainzque maigne pres tel veisin " 
ce dist li fiz ' mout ert vallanz 
li philosophe et savanz 
et par raison ert apelez 
aie des desconfortez 
beals fiz onquor te veil conter 
d un autre dont oi parler 
qui par grant sens refist aveir 
a un povre home son aveir " 
uns riches huem jadis esteit 
qui dedenz un sac mis aveit 
mil besanz d or que il portout 
a un chastel ou il alout 
metre les voleit en tresor 
et un serpent mout bel tot d or 
aveit mis ovec les besanz 
dont li sas esteit plus pesanz 
malvesement l aveit trossé 
si l a en la vaie adiré 
mes ne sout ou il l adira 
uns povres huem i trespassa 
trové l a si l en a porté 
et a sa fame l a livré 
' sire " dist ele ' or le gardon 
quant diex nos en a fait le don 
qui en saveit nostre mestier 
lui en puisson nos gracier " 
quant li riches hom s apercut 
isnelment au prevost corut 
crier li fist par la cite 
que qui cel sac aureit trové 
que il le rende sanz forfait 
sanz acheison et si n ait 
mout volentiers et de boen gre 
cent besanz por sa charite 
quant cil trovez les aveit 
oi que cent besanz aureit 
por rendre les mout s en fist lie 
que tant en aureit sanz pechie 
a sa fame en ala parler 
mes el ne l vout pas graanter 
' sire " dist el ' grant tort avez 
dex le nos dona ce savez 
se le plaisir damedieu fust 
que cil qui perdi les eust 
n es eust nient adirez 
ne vos n es eussiez trovez 
dame " dist il ' ce n i a mie 
ja ne feron tel felonnie 
ja si grant pechie ne feron 
que l autrui aveir retenon 
se cent besanz poon aveir 
sanz pechie ce saciez de veir 
miez nos vaudront que ne fereient 
les mil se il nos remaneient 
com vos retenir les volez 
ne place dieu alez alez 
balliez les mei et si s rendon 
et cent sanz pechie en auron " 
cele se commence a desver 
et cil se commence a haster 
vousist ou non li a livrez 
et cil les prent si s a portez 
au prevost tot veant la gent 
puis a demandé les suens cent 
li riches hom les a contez 
quant il out esté apelez 
toz les i trova lealment 
et tot enterin son serpent 
liez fu de ce que l aveir out 
mes estrangement li pesout 
des cent que aveir en deveit 
cil qui les autres li rendeit 
porpensa sei qu il li toudreit 
par aucun engien s il poeit 
li povres hom li demanda 
et cil s estut si l esgarda 
' amis " dist il ' mout as bien fait 
que tant nos en as avant trait 
or rent le sorplus puis auras 
tes cent besanz ja n i faudras 
seignors " dist il ' sachiez de veir 
que je n ai pas tot mon aveir 
un autre tel serpent en faut 
qui graindes est et qui mielz vaut 
que ne fet cist qu il m a rendu 
le graignor en a retenu " 
quant li povres hom l entendi 
' seignors " dist il ' por dieu merci 
si m ait dex plus n i trovai 
ce sachiez que rendu li ai " 
li povres hom s escondiseit 
et jurout et se maldiseit 
que il n i aveit plus trové 
et il se diseit verite 
mes qui chaleit assez trouvout 
qui laidisseit et acusout 
tuit o le riche se teneient 
et li povre home ladisseient 
quer costume est et a esté 
toz dis que len het povrete 
et que richece est sohaucee 
et povrete par tot plaissee 
mout ont le povre esboé 
devant justise l ont mené 
la justise mult l acusa 
mout le destreint et maneca 
li povres hom l escondiseit 
mais qui chaut rien ne li valeit 
n aveit qui li vousist aidier 
ne qui por lui osast plaidier 
tant fu la parole esmeue 
que devant le rei est venue 
li reis manda a la justise 
que cele parole fust mise 
devant lui quer oir voleit 
qui n eit le tort et qui le dreit 
la justise li a mené 
l acuseor et l acusé 
et tot l aveir i fist porter 
et li reis a fet demander 
un philosophe qui maneit 
en la cite ou ce esteit 
comanda li que il oist 
cele parole et enquist 
a son poer la verite 
et en ourast o lealte 
li philosophes escouta 
come li riches hom acusa 
le povre home de son serpent 
et apercut le marement 
que li povres hom en aveit 
qui en plorant s escondeseit 
pitie en out si l apela 
priveement li demanda 
se cel serpent aveit trové 
coneust l en la verite 
et il l en aidereit si bien 
que ja n i perdreit nule rien 
et tot quite aler l en fereit 
et le serpent li remeindreit 
' sire " dist cil ' por dieu merci 
ce seit diex que tot li rendi 
tot l aveir quanque g en trovai 
rien n en retinc ne rien n en ai " 
li philosophe s en torna 
vers le rei si li demanda 
' sire " dist il ' voleiz saveir 
que vos fereiz de cest aveir 
je en ferai mon escient 
ja en dreit leal jugement 
cist riches hom que ge vei ci 
n a m est vis nul malvais cri 
boen los li oi ici porter 
a toz cels qui g en oi parler 
por ce si cui et bien le crei 
selonc ce que g en oi et vei 
que en lui a tant sens et bien 
que il ne demandereit rien 
dom il quidast pechie aveir 
ne blasme entre gent receveir 
de l autre part certes je crei 
que cist povres hom que ci vei 
a lealment l aveir rendu 
et que rien n en a retenu 
si vos dirai par quei je l crei 
se il fust malves hom de sei 
tot le celast et retenist 
ne ja certes rien n en rendist " 
et li reis li a respondu 
' sire or nos di qu en juges tu 
j en ferai quanque tu voudras 
et quantque tu en loeras 
sire " dist il ' l aveir prendras 
en salvegarde le metras 
tantque aucuns viegne avant 
qui l aveir seit et qui l demant 
quer je vei bien c en est la somme 
que il n est pas a icest home 
ne pas n est ci ce saches tu 
cil qui cest aveir a perdu 
au povre home qui l a trové 
qui mout a fet grant lealte 
de ce que il a coneu 
ses cent besanz soient rendu 
pramis li furent si fereit 
mal et pechie qui li toudreit 
cist riches hom face crier 
par cele vile et demander 
se dous serpenz que perduz a 
et si dex plest si s trovera " 
li reis oi le jugement 
mout plout a lui et a sa gent 
et dist que eissi le fereit 
com li philosophe diseit 
mes quant li riches hom l oi 
' boen rei " dist il ' por dieu merci 
si m ait diex l aveir est mien 
et si ne m en faut nule rien 
mes je diseie neirement 
que perdu aveie un serpent 
chier sire certes je menteie 
mes par traison le diseie 
por ce que voleie tolir 
a cel povre homme et retenir 
les cent besanz qu aveir deveit 
por le sorplus que il rendeit " 
li reis qui de bon aire fu 
li a tot son aveir rendu 
maisque cent besanz fist aveir 
a celui qui rendi l aveir 
' pere " dist le fiz ' je vei bien 
que clergie est sor tote rien 
n est engien ne sens ne veisdie 
qui puisse trespasser clergie 
par grant engien le secori 
le philosophe et li rendi 
les besanz que perdu eust 
sanz recovrier se il ne fust 
bealz fiz cist philosophe aveit 
un soen clerc que il apreneit 
mout li amonestout sovent 
qu il ne s acompaignast nient 
o home qu il n coneust 
ne sen familier ne fust 
et se par aventure errast 
et home o lui s acompanast 
qui son eirre li enqueist 
gardast que il ne le deist 
conbien loign il aler deust 
se devant ce ne l coneust 
ainz fainsist que plus loing ireit 
que son proposement n aveit 
et se lance ovec sei portast 
devers la destre part alast 
se espee laissast la a destre 
si se tornast devers senestre 
et encor plus li enseignout 
que quant ce ert que il errout 
que por les noveles gardast 
que les viez veies ne laisast 
quer se les viez ne sont si beles 
ne si cortes com les noveles 
si fait tel hore est mieldre aler 
seveals por crieme d esgarer 
dist li fiz ' ce est verite 
or me sui d un eirre amembré 
qu a une cite faision 
je et mi autre compaignon 
loinz estion de la cite 
et si esteit bien avespré 
que le soleil ert resconse 
et nos etion tuit lasse 
lors veimes une sentele 
qui mout nos senbla dreite et bele 
et avis nos fut que plus dreit 
que le grant chemin nos merreit 
et mout plus tost a la cite 
mes n en savion verite 
a un vellart que nos trovames 
la verite li demandames 
et il nos dist que la novele 
esteit plus dreite et plus bele 
et mout plus corte de grant fin 
que ne n esteit le grant chemin 
mais mout anceis dist il vendreiz 
a la cite ja n i faudrez 
se vos le grant chemin tenez 
que se par la sentele alez 
a mout grant folie tenimes 
tel parole quant nos l oimes 
le grant chemin del tot laissames 
et a la sente nos tornames 
n eumes pas longues erré 
que nos fumes si esgaré 
ne seumes quel part aler 
tote nuit nos estut foler 
primes deca et puis dela 
onques tant com la nuit dura 
ne finames ore d esrer 
ne devant ce que jor fu cler 
ne venimes a la cite 
si savion de verite 
qu anceis mienuit i fusson 
se le grant chemin tenisson 
n as tu " ce dist li pere ' apris 
que mieldre aler a paris 
fait par laide veie et par grieve 
que en enfer par bele et brieve " 
