ki bealz moz seit dire et entendre 
bien les doit conter et aprendre 
a celz ki les vulent oir 
dont bien et honor puet venir 
je ne di pas qu a totes gens 
doive li hom mostrer son sens 
kar mainte gent sevent blasmer 
et reprendre sens amender 
et om blasme sens raison 
telz chose n est se annuis non 
por chu me plaist que cil m entende 
ki bien reprent et bien amende 
j ai mis mon penser et ma cure 
d un roial conte d aventure 
commencier et dire briement 
sens annioz alongement 
por cho est li contes roial 
que filz de roi fu li vassal 
dont li contes est devisés 
qui bien doit estre renomés 
jadis ot en gales un roi 
qui mist grant paine et grant conroi 
al siecle amer et maintenir 
et mout se sot bien chier tenir 
plains fu de vallance et de sens 
si ot a nom rois jozefens 
mout par estoit de grant hatece 
et chevaliers de grant proece 
joie maintint tot son jovent 
si venqui maint tornoiement 
maint poigneis de mainte guerre 
contre tos homes tint bien terre 
moillier ot bone et sage et bele 
ki tos tens li sembla novele 
quar il l avoit par amor prise 
s ot nom la roine andelise 
fille al roi de danemarche 
mais tres puisque noe fist l arche 
ne fu dame de sa valor 
onkes nus ne vit belissor 
li rois l avoit mout desiree 
lies fu quant il l ot esposee 
et a li n en pesa de riens 
qu ele l amoit de fin cuer bien 
quant par amors vindrent ensemble 
ne lor falu rien ce moi semble 
tres plaisant vie demenerent 
todis par amors s entrammerent 
li rois por sa tre doce amie 
faisoit mainte chevalerie 
por li portoit guinples et manches 
et chaintures et conissances 
ja de li ne fust loins ne pres 
qu il ne le desiraist ades 
por lui et por li despisoit 
l ore que nus enviellissoit 
et qu il les covenra morir 
ne l un de l atre departir 
onques rois n ama tant roine 
de bone amor loial si fine 
quar par maintes fois li sembloit 
qu onques de li eu n avoit 
fors desiers et douces pensees 
lors revenoit a grans jornees 
la ou il la quidoit trover 
quar a li voloit rasembler 
quant il estoient a sejor 
adont mostroient lor amor 
li uns vers l atre dolcement 
ensemble aloient bien sovent 
a desduit de chiens et d oisealz 
lor siecles estoit bons et beals 
quar li chevalier del pais 
estoient avuech eals todis 
et les dames et les puceles 
dont il i avoit mout de beles 
notes vielles et chancons 
avoit todis en la maison 
trestot prisoient la covine 
et del roi et de la roine 
mais je ne vos conterai mie 
de chief en chief tote lor vie 
il avint et bien fu seu 
que la roine enchainte fu 
tot son termine a droit porta 
tantque d un fil se delivra 
a cel enfant porter as fons 
ot mout hals clers et halz barons 
quant baptiziés fu et levés 
par nom fu durmars appelés 
mout fu li rois joians et lies 
de son novel fil ce sachiés 
mais grans anuis seroit a dire 
ne de conter tot tire a tire 
comment cil enfes est norris 
bien est gardés et bien servis 
tantqu il est venus a quinze ans 
beals est et gens et drois et grans 
beles jambes ot et beals piez 
de cors estoit si bien tailliez 
que nule riens n i sofraignoit 
lons bras et grandes mains avoit 
lonc col et droit et gros et blanc 
si n estoit mie mors de sanc 
quar sor le blanc visage estoit 
la colors ki l enluminoit 
n estoit pas lefrus ne anscais 
vairs ot les uels jolis et gais 
beal front bele boche et beal nez 
les chevelz blons recercelés 
plus estoit clers que nule gemme 
et si n ot pas bealte de feme 
en la semblance de son vis 
estoit fiers et antres hardis 
onques ne engiens ne nature 
ne fist si bele creature 
sages estoit et envoisiés 
et cortois et bien enseigniés 
et bealz parliers et cler veans 
et debonaire et acointans 
largece et cortoisie a faire 
ce ne li pot onque desplaire 
quar il en estoit costumiers 
trestos les filz as chevaliers 
de son pais avoit od lui 
n i estoient pas a anui 
mais a joie et a grant desduit 
ensemble menoient grant bruit 
de behorder et d escremir 
et de riber et de saillir 
durmars lor estoit bons compains 
et si n avoit mie en desdains 
les povres bachelers gentiuz 
il ne lor estoit mie eskiuz 
ains lor donoit les riches dons 
mais trop seroit li contes lons 
a deviser tote s enfance 
de ce ne sui pas en dotance 
que durmars li plus belz ne fust 
que lom a cel tens coneust 
n estoit pas d entule maniere 
de boiz savoit et de riviere 
et qui le veist a cheval 
bien poist dire del vassal 
c onques ne vit si bien seant 
si apert ne mielz chevachant 
de tot son cuer l amoit sa mere 
et mout estoit bien de son pere 
li rois avoit un sceneschal 
prodome et vaillant et loial 
de la blanche cite estoit 
sceneschaus et si i manoit 
mout i avoit riche maison 
palaiz et sale et halt doignon 
li manoirs estoit bien fermés 
de halz murs et de grans fosses 
li sceneschals estoit mout riches 
si n estoit pas avers ne chiches 
sa femme estoit bele et plaisant 
et si n ot pas diz uit ans 
longe ert et droite et blonde et gente 
en li acesmer ert s entente 
chantans estoit et envoisie 
bien parlans et bien enseignie 
li sceneschaus estoit d eage 
de ce ne l tien je mie a saige 
que si tre jovene feme prist 
quar jovenes viellece despist 
bien va le diable chacant 
vielz hom sachiés qui prent enfant 
chevaliers fu li sceneschaz 
riches est de linage haz 
el pais le servoient tot 
li rois jozefens l amoit mot 
por ce qu il le savoit gentil 
li commande a garder son fil 
' seneschaz " co a dit li rois 
' mout estes sages et cortois 
gardés mon fil et enseigniés 
je vuel que ses maistres soiés 
n ai cure que filz vilain 
l ait en baillie ne en sa main 
quar ja vilain n ierent si riche 
que lor conseil ne soient niche 
lor enseignement est trop vilz 
vos estes saiges et gentilz 
gardés mon fil et aprendés 
totes les teches li mostrés 
dont puet venir a hautece 
et a honor et a proece 
a vostre ostel descendera 
ja borjois ne l herbegera 
dusqu adoncqu il iert plus senes 
trop i verroit de nicetes " 
li seneschaz ot et entent 
que li rois le prise forment 
et que tant l aime de son cuer 
quar il ne vuelt a nesun fuer 
qu atres ait son fil en baillie 
al seneschal n en poise mie 
anchois li est et bon et bel 
lors enmaine son damoisel 
li seneschalz a son ostel 
et durmars ne desiroit el 
qu a veoir la seneschalcesce 
mout est lies de si bele ostesse 
or est durmars et si vassal 
a le maison le seneschal 
de plusors gius se desduisoient 
li damisel ki jovene estoient 
n irai plus le conte enlongant 
durmars aime la dame tant 
qu il ne puet mangier ne dormir 
force d amor li fait jehir 
a la dame tot son pense 
lui semble qu il l ait trop celé 
la dame de fin cuer l amoit 
mais nus hom ne s en parcivoit 
quar ele n estoit pas volage 
si sot bien covrir son corage 
un jor estoit aler chacier 
li seneschalz et arcoier 
tot li valet durmart ausi 
i alerent mais ge vos di 
que durmars se fait mal haitiés 
quant il voit les palais voidiés 
et qu il i est sotainement 
en la chambre entre liement 
volentiers s i abandona 
la seneschaucesse i trova 
qui plus estoit bele que fee 
liez est quant seule l a trovee 
ses meschines et ses pucelles 
estoient en altres chambreles 
la n avoit que li seulement 
en un romans list et aprent 
son damisel voit si se lieve 
' a dame " fait il ' mout me grieve 
que vos contre moi vos levés 
bons jors vos soit hui ajornés 
si voirement com je le wel " 
la dame respont sens orguel 
' sire bien soiés vos venus " 
lors s asient ambedui jus 
devant un lit qui mout fu bealz 
ovrés a flors et a oisealz 
la dame dist al damisel 
' sire moi ne fu mie bel 
quant on me dist que vos estiés 
vains et pesans et dehaitiés 
je devoi or aler a vos 
dame mout m eust esté dols " 
fait durmars ' li vostre venirs 
quar en vos est tos mes desirs 
dame vostre grande bealtez 
et vostre debonairetez 
vos dols regars vostre simplece 
a mis mon cuer en grant destrece 
certes dame je n ai pensee 
qui ne soit a vos atornee 
ceste amors est sens obliance 
en mon cuer est vostre semblance 
et nuit et jor mise et enclose 
trop sui hardis quant dire l ose 
mais force d amors me soprent 
qui m a doné cest hardement 
et se vers moi vos coreciés 
de mort destroite sui jugiés 
dame merci " et dont se teut 
durmars que plus dire ne peut 
adont commenca a fermir 
entremesler et apalir 
quant il n a pooir de plus dire 
la dame l esgarde et remire 
de ses bealz uelz mout dolcement 
color li vuet muer sovent 
se l conoist mout bien a sa chiere 
a son vis et a sa maniere 
et entent bien a sa parole 
qu amors l a mis a halte escole 
la jovene dame ne fu mie 
del respondre trop esbahie 
' sire " dist ele ' ce sachiés 
trop lons plais est en la fin niés 
miech vaut longe joie que corte 
je ne pris mie une torte 
dame qui todis fait proier 
son ami puisqu ele l a chier 
mielz valt la joie et li desduis 
que lons respis et lons ennuis 
certes en lonc detriement 
ne gaaignent dames noient 
mainte en a son ami perdu 
qui l vossist avoir retenu 
miech doit om sa joie haster 
que son tens perdre ne gaster 
j ain mielz plus de joie en amor 
que mains de joie et plus dolor 
vos estes sages et vaillans 
et bealz et jovenes et plaisans 
puisque vostre amors m est donee 
ne puis estre miech assenee 
et se je ne vos fai dangier 
ja ne m en devés mains prisier 
quar de ce soiés bien certains 
que vos estes li promerains 
que onkes amasse a nul jor 
ne jamais n avrai atre amor 
je vos ain de fin cuer entir 
ja ne le m oissiés gehir 
se je n en fuisse requise avant 
quar ce ne fust pas avenant 
or est ensi a vos m otroi 
je vos doins ma pensee et moi 
dame " ce dist li damisialz 
' cis dons me semble asses plus bealz 
que dons qui onque fust donés 
de tot annui sui eschapés " 
lors se trait durmars pres de li 
et ele vers lui autresi 
par un baisier s amor li done 
li uns plus l atre n araisone 
ains fait chascuns sa volente 
d amors se sunt asseuré 
baisent et acolent et rient 
et lor volente s entredient 
l uns cange a l autre de juiaz 
mout lor semble lor desduis biaz 
or a durmas quanque il vuet 
que de nule rien ne se duet 
mais par l enseignement son maistre 
ne fist il pas cele uevre naistre 
quant il est ore de mangier 
li maistre serjans fait drecier 
la table et fait l eve doner 
lors se sunt assis al disner 
durmars et la dame ensement 
quant il orent a lor talent 
but et mangié si se leverent 
a mout grant joie trespasserent 
cel jor qu ainc ne lor annuia 
et li seneschaz repaira 
de la forest ou il ot pris 
deus cers si s est el retor mis 
en la rote le seneschal 
ot grant noise et grant batestal 
cil veneor lor cors sonoient 
li vallet durmart behordoient 
tant se desduisent d un et d el 
qu il sunt revenu a l ostel 
li seneschaz est descendus 
quant il est el palais venus 
son damoisel trueve haitié 
a grant mervelle s en fait lie 
el palais entrent li dansel 
dusqu a seisante damoisel 
qui por armes durmart servoient 
mout sunt lie quant haité le voient 
el palais fu la grans clarte 
mout i ot cierges alumés 
et viandes apparillies 
lors furent les tables drecies 
quant ont lavé si sunt assis 
n i a celui ne soit servis 
de riche mes a grant plante 
et si ont a lor volente 
froit vin et sain et aspre et cler 
apres mangier ont fait oster 
les tables quant il en est tans 
li plusor font vieler chans 
et li alquant notes harper 
et li plusor vulent joer 
as dez as tables as esches 
tel desduit menoient ades 
de jor en jor si faitement 
se desduisoient cointement 
mais a durmart riens ne plaisoit 
fors la dame que il amoit 
de fin cuer et ele lui si 
que nus d eaz deus ne s en covri 
voiant la gent s entrebaisoient 
si que tretot s aparcivoient 
li seneschaz bien l aparcoit 
et trestot lor covine voit 
mais il est de si tre haut cuer 
qu il n en daigna a nesun fuer 
de rien sa feme chastoier 
manoir s en vait al gaut plenier 
un mout bel chastel qu il i a 
mais sa feme pas n i mena 
ains l a avuech durmart laissie 
et durmars faut de compaignie 
tos les valles qui o lui furent 
li damisel bien s en parciurent 
se lor torne a mout grant anui 
trestot se departent de lui 
nus n est avuec lui demorés 
fors uns chaitis uns esgarés 
qui demora por lui servir 
or at durmars tot son plaisir 
puisque il est avuech s amie 
trois ans a mené ceste vie 
qu onques de li ne s enlonga 
la gent le blament ca et la 
trestot dient que onques mais 
ne nasqui si tres bels malvais 
car de guerres ne de tornois 
ne li estoit mie deus nois 
chevaliers eschiwoit ades 
ja son vuel ne li fussent pres 
quant li rois josefens le sot 
a grant merveille li desplot 
li rois revint de danemarche 
o il ot fait garnir la marche 
le roialme ot a justicier 
siens estoit de part sa mollier 
deus riches roialmes tenoit 
li rois qui bien les justicoit 
il estoit amés et cremus 
quant en gales est revenus 
son fil ot blamer et despire 
totes les gens en ot mesdire 
tant en a li rois demandé 
que on li a dit et conté 
comment ses filz est engigniés 
li rois en est mout corociés 
un jor a fait son fil mander 
qu il veigne tost a lui parler 
durmars i vait mais s il osaist 
mout volentiers s en deportaist 
n avoit o lui c un escuier 
al descendre tint son destrier 
durmars est el palais montés 
bealz est et gens grans et levés 
a la mesure qu il croissoit 
sa force et sa bealtes dobloit 
el palais avoit chevaliers 
serjans valles et escuiers 
quant il voient venir durmart 
trestuit en getent lor eschars 
li uns a l atre coiement 
et durmars n es proisa noient 
outre s en va le chief levé 
qu il n i a home salué 
deciqu il vint devant son pere 
qui ne li fist pas chiere clere 
devant le roi s engenoilla 
cortoisement le salua 
' rois de gales et des danois 
bon jor vos doinst dex li grans rois " 
li rois respont ireement 
' gars je ne te salu noient 
ne jamais jor ne t amerai 
deci adontqu en toi verrai 
proece et sens et cortoisie 
mais de tot ce n i voi je mie 
tu aimes luxure et perece 
dehes ait bealtes sens proece 
tres beaz malvais enten a moi 
sez que doit faire filz de roi 
il doit amer les chevaliers 
et honorer et tenir chiers 
doner lor doit les riches dons 
si doit hair faus et felons 
si doit le siecle resbadir 
joie et proece maintenir 
filz de roi doit estre loialz 
dignes et vrais et de cuer halz 
ne doit estre luxurios 
quar c est uns plais vilz et hontoz 
tu fais pechie mout desloial 
de la femme le seneschal 
que tu tiens mout m en esmervel 
ce n est mie par son consel 
se tu le seneschal creoies 
ja sa feme ne li torroies 
mais il n en daingne semblant faire 
ne parler de si fait afaire 
e quar laisse ester ta folie 
si feras sens et cortoisie 
fais remander les damoisealz 
tos les seisante jovencialz 
que je fiz o toi demorer 
por toi servir et honorer 
trop tempre lor donas congie 
si m en as forment corocié 
remande les hastivement 
et je te di sens faillement 
deci a deus ans te ferai 
chevalier si t adoberai 
toi centisme des compaignons 
por ce est li respis si lons 
qu entre ci et dont conoistras 
des armes et aprenderas 
et se tu vuelz a el entendre 
de l atrui te covient despendre 
car del mien n avras tu ja point 
tant com tu soies en cest point 
ne te donrai ne un ne el 
ne n enterras en mon ostel 
et se tu par outrequidance 
ne par nule desmesurance 
prens de mes homes ne del mien 
je te ferai saches tu bien 
de ma chartre veoir le fons 
je t ai mostrees deus raisons 
tien te a le quele que tu vielz 
bial m est se tu en fais le mielz " 
durmars a al roi respondu 
' sire bien vos ai entendu 
mout me plaist vostre ensengnemens 
vos m avés dit raison et sens 
vostre chastoi ne hac je mie 
mais asses miech me plait m amie 
cui je maintien et maintenrai 
ja vostre consel n en crerai " 
li rois respont sens longe fable 
' je te commant a vis diable 
puisque tu vuelz estre malvais 
enlonge moi si me tien pais " 
lors s est durmars en pies levés 
par maltalent s en est tornés 
del palais ist tost s en torna 
qu onkes a home n i parla 
fors a son pere seulement 
de lui se part ireement 
droit a s amie s en revient 
d autre choze ne li sovient 
que de li et de son solas 
ele l acole de ses bras 
quant il est revenus de cort 
' dame " fait il ' a quel qu il tort 
tos jors serons nos mais ensemble 
atres desduis bons ne me semble 
que li vostre cors " se l baisa 
tot le chastoi lors li conta 
que ses peres li avoit fait 
de chief en chief li a retrait 
' sire " fait ele ' ne vos chaut 
mes cors ne m amors ne vos faut 
et quant vostre peres morra 
li roialmes vos eschara " 
lors s assient apres ce mot 
a uns eschais d ivoire gros 
joent desus un eschequier 
mais trop vos poroit annuier 
se tos lor fais vos racontoie 
mout de ma paine i gasteroie 
co est et par jor et par nuit 
qu ensenble mainent lor desduit 
durmars engage les mantiaz 
les chaintures et les joiaz 
quar a despendre rien n avoit 
se la dame ne li donoit 
entre lui et son escuier 
n avoient c un ronci trotier 
tot li chevalier del pais 
dient que durmars est faillis 
qui mener deust halte vie 
et maintenir chevalerie 
mais de tot ce ne faisoit rien 
li gentil home dient bien 
que li roialmes iert perdus 
tantostqu il iert a lui venus 
mout aiment la vie son pere 
revenir vuel a la matere 
vait s ent ivers estez repaire 
que li bealz tens suef s esclaire 
li boiz et li vergier florissent 
des chans des oiseaz retentissent 
ce fu al pristens en paschor 
que li rois estoit a sejor 
a la blanche cite en gales 
todis avoit plaines ses sales 
de chevaliers et de desduit 
ne croi pas que ne li anuit 
de son fil qui si est remes 
par un matin s estoit levés 
durmars et vestus et chaciés 
ses chevealz a aplanoiés 
de la chambre s entre el palais 
qui mout est riches et bien fais 
a une fenestre s apoie 
voit el pre l erbe qui verdoie 
voit le tens bel et le jor cler 
si ot les aloes chanter 
qui vers le ciel montent chantant 
de mainte chose vait pensant 
durmars qui les chans escolta 
tot son afaire recorda 
mout li desplait et desagree 
la vie que il a menee 
il en appelet son vallet 
' vien cha tost a moi dionet " 
et diones mout tost i va 
durmars li dist ' or enten cha 
si m ai dex bien sai et voi 
que c est grant damages de moi 
je sui filz a si tres prodome 
et lon ne poroit dusqu a rome 
trover si malvais com je sui 
car je ne fai bien a nului 
n a chevaliers n a altre gent 
mes afaires ne vaut noient 
je deusse estre chevaliers 
passé a trois ans tos entiers 
et se sai bien certainement 
que je deusse hautement 
chevalerie maintenir 
et tot le pais resbaudir 
trop ai ceste amor maintenue 
je doi mais bien issir de mue 
miech ain de la dame a partir 
que moi abaissier ne honir 
quar on doit bien l amor laissier 
dont on ne fait fors empirier 
la gent me blament bien le sai 
ja por ce ne m esmairai 
quar trestot cil qui blamé m ont 
ains demi an me proiseront 
si vivent et je sui vivans 
chascuns iert de moi bien disans 
li rois est en ceste cite 
lasus en son palais pavé 
g irai a lui et si sarai 
com faite amor g i troverai 
se li rois ne me vuet aidier 
ge m irai allors porchacier 
ge ne sui mie en trop grant soing 
que je ne truisse ou pres ou loing 
qui tost me fera chevalier 
et je sai de voir sens quidier 
que quant je serai adoubés 
ancoisque li ans soit passés 
ferai je tant par ma proece 
que mes peres ara tristece 
de ce qu il ne m ara aidié 
mais de mon pris se fera lie 
nus ne se doit desesperer 
mais plus et plus al bien penser " 
diones li respont ' bealz sire 
je vos o sens et raison dire 
mais quant li hom dist sens et bien 
si ne le fait ce ne vaut rien 
vos n ariés jamais honor 
de tenir ci plus lonc sejor 
alés a cort ne dotés ja 
vostre pere mout lies sera 
se il vos voit a bien entendre 
ne sarés mie tant emprendre 
cum il vos osera aidier 
car il a le cuer haut et fier " 
durmars respont ' tu as bien dit 
je vois a cort se dex m ait " 
queque il parolent ensi 
la dame de la chambre issi 
d un blanc diaspre ert acesmee 
si ot une manche affieblee 
un cercle d or qui mout fu bialz 
ot mis desor ses blons chevialz 
ele voit durmart tre pensiu 
' beals sire " fait ele ' diu 
quar me dites que vos pensés 
dame " fait il ' bien le sarés 
je m en irai a la cort ja 
savoir se li rois m aidera 
tantque je me puisse mostrer 
al siecle et haltement ovrer 
et por mon pere losengier 
me covient de vos eslongier 
car ja li rois ne m aideroit 
tant cum il o vos me saroit 
dame je vos puis bien amer 
sens tojors o vos demorer 
je m en vois a deu vos comant " 
la dame respont en riant 
' bialz douz amis vos en irés 
je ne sai quant vos revenrés 
mais je vos di bien sens mentir 
tant com je vos sarai entir 
et vers moi fin amant et vrai 
de tot mon cuer vos amerai 
et se je truis en vos bobance 
n aie ja puis en moi fiance 
je ne quit pas por vos derver 
ains m en sarai bien deporter 
ne vos en requis premeraine 
assi ne ferai jo derraine 
deu proierai par sa merci 
qu il me racort a mon mari 
dame " fait durmars ' vos dirés 
trestot ice que vos vodrés " 
atant s est de li departis 
sens baisier est li congies pris 
ele ne l en tint pas trop tort 
durmars s en vait droit vers la cort 
mais de la dame vos di tant 
qu ains nus ne vit a son semblant 
qu ele de cele departie 
fuist dolante ne corecie 
je ne sai que ses cuers pensa 
mais onque semblant n en mostra 
parmi le marchie qui fu lez 
s en est durmars outre passez 
borjois et dames l esgarderent 
li un as atres le mostrerent 
coiment dient ' vez le la 
celui qui ja bons ne sera 
quel oir a nos sire engenré 
icil maintenra le regne 
assi cum une chamberiere " 
cest mot disoient en derriere 
mais durmars les plusors oi 
si que tres bien les entendi 
il et ses valles tant errerent 
qu el halt palais le roi entrerent 
li rois fu d une chambre issus 
ou il ot ses consealz tenus 
cel jor fu esclariement 
n ot od lui chevaliers que cent 
o lui ot dames et puceles 
la roine cienquante beles 
qui tos jors avuec li manoient 
bien et volentiers le servoient 
et trestote cele maisnie 
fu desduisans et envoisie 
quant durmars el palais entra 
tote cele gent i trova 
li plusor furent en estant 
et si seoent li alquant 
n avoient cure de tristor 
ains escoltent un jugleor 
qui vielle par le palais 
je ne sai ou notes ou lais 
les dames et li chevalier 
qui furent el palais planier 
voient durmart qui est venus 
ains plus belz hom ne fu veus 
plus de cienquante se leverent 
encontre lui mout tost alerent 
si l ont haltement bienveignié 
et il a loi d ome enseignié 
a trestos lor salus rendi 
ne fist pas semblant esbahi 
ains s en ala mout tost avant 
la ou il vit le roi seant 
si cum il dut le salua 
ains li rois ne le regarda 
ne de riens ne le respondi 
et durmars le laissa ensi 
vers la roine en va todroit 
et quant la roine le voit 
' bealz filz " fait ele ' bien viengniés 
venés avant si me baisiés 
dame " fat il ' deus vos doinst joie 
si tre grande con je voldroie " 
tres devant li s engenoilla 
et la roine le baisa 
plus de set foiz en un 
durmars se redrece en estant 
si vait encontre les chevaliers 
lors fu aprestés li mangiers 
par le palais les tables metent 
cil qui par droit s en entremetent 
blanches napes coutelz et sel 
veissiés aval cel ostel 
et durmars saisi un bocler 
si vait al roi l eve doner 
et li rois maintenant lava 
onques a son fil ne parla 
vers la roine durmars vient 
si porte le bocler et tient 
el palais ot un escuier 
filz estoit a un chevalier 
li escuiers fu mout estolz 
et fel et deputaire et rolz 
vient a durmart se li esrache 
le bocler et des mains li sache 
puis li a dit ' sire vassal 
a la feme le seneschal 
deussiés vos l eve doner 
nos le vos ferons esposer 
je ne vos quit mie si digne 
que vos doiés servir roine " 
durmars voit que cil le laidinge 
hauce le poing si le blastinge 
tel col li done enmi le piz 
que cil chai tos estordiz 
et quant cil quide relever 
durmars le va de pie boter 
si le rabat tot estendu 
ja l eust mort et confundu 
quant li chevalier li tolirent 
qui por li socorre i sorvinrent 
' garcons malvais " ce dist durmars 
' mout estiés folz et buinars 
quant tu vers moi t osas enprendre 
je te ferai ardoir ou pendre " 
li eschuiers est desconfis 
tornés s en est tos esbahis 
