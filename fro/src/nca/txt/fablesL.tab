

cil qui sevent de letreure 
deuroient bien metre lor cure 
en bonz liures et es escriz 
et as essamples et as diz 
que li philosofe trouerent 
et escrirent et remenbrerent 
par moralite escriuoient 


qui lor entente en bien meissent 
ce firent li ancien pere 
romuluz qui fu emperere 
a son fil escrit et manda 
et par essample li mostra 
com il ce doit contregarder 
que len ne l puisse enginer 
esopez escrit a son mestre 
qui bien conuit lui et son estre 
vnnez flabez qu i ot troueez 
de greu en latin tranlateez 


maiz n i a fable de folie 
ou il n i at philosophie 
es essamplez qui sont apres 
ou dez contez est tot son fes 
a moy qui la rime en doit fere 
n auenist nient a retraire 
plusors parolez qui i sont 
meiz neportant cil me semont 
qui floz est de cheualerie 
d enseignement de cortoisie 




molt doi faire por sa priere 
si comencera la primiere 
dez fables que esopez escrit 
qu a son maistre manda et dit 

del coc reconte qui monta 
sur un fumier et si grata 
selonc nature se porchasoit 
sa uiande com il se soloit 
vne chere gemme troua 
clere la uit si l ezgarda 
' je cuida " fait il ' porchacier 
ma uiande sor cest fumier 
or t ai ici gemme trouee 
ja par moi ne serez remuee 
si un richez hon ci uos trouast 

si acreust uostre clarte 
par l or qui a molt grant biaute 
quant uolente n i ai de toi 
ja nule honor n auras par moi " 
autresi est de meinte gent 
se tot ne uient a lor talent 
se le refusent meintenat 
com del coc et de la gemme 
veu l auon d ome et de feme 
bien ni onor nient ne prisent 
le piz prenent le mieuz deprisent 

ci dist dou lou et del aignel 
qui beueint a un rossel 
li louz en la fontaine beuoit 
et li aignelz auaul estoit 
irreement parla li louz 
qui molt estoit contraliouz 
par maultalent parla a lui 
' tu me faiz " dit il ' grant anui " 
li aignez li a respondu 
' sire quoi donc ne ueis tu 
tu m as ci ceste aigue trobee 
ne puiz boiure ma saolee 
autresi m en irai ce croy 
com je vins morant de soy " 
li aignel donc li respont 
' sire ia beuez vos amont 
de vos me uient ce qu i a beu 
que " fist li louz ' maudiz me tu " 
cil li a dit ' ne ai uoloir " 
li louz respont ' i en sai le uoir 
ce meisme me fit tez pere 
a ceste fosse ou o lui ere 
or a yy moiz si com ie croy 
querez uos donc " fait il ' a moy 
ne fui pas nés si com je croy " 

li louz respont ' tu m iez contraire 
ice que tu ne doiz pas faire " 
donc prist li louz l aignel petit 
as dens l astrangle si l ocist 
ce font li riche robeor 
li uesconte li jugeor 
de ciauz qu il ont en lor iustize 
fause ochoison par couoitise 
trouent asez por aus confondre 

la char lor tolent et la pel 
si com li lous fist a l aignel 

selonc la letre dez escriz 
vos mosterai d une soriz 
qui par porchaz et par engin 
auoit vescu en un molin 


un ior molt bien s apareilla 
et de cez piez s espulecha 
deuant li uint une raine 
si come auenture la meine 
demanda li en sa raison 
s ele est dame de la mason 
dont ele se fesoit si meistre 

la soriz li respont ' amie 
piesa qu en oi la seignorie 
bien est en ma subiection 
quant es pertuis tot enuiron 
puis herbergier et ior et nuit 
juer et rire en grant deduit 
or remanez anuit o moy 
je vos metra en bone foy 
sor la mein mole molt a ayse 
n i aura rien qui vos desplaise 

del blef qui rement as uilens 
en aurons nos lez ventrez pleinz " 
la raine uat par sa priere 
ambe yy s asistrent sor la piere 
molt i trouerent a mangier 
sanz contredit et sans dangier 
la soriz par amor demande 
a la raine de sa uiande 
qu il l en semble le uoir en die 
' ne mentira " fait ele ' mie 
molt par est bien aparaillié 
s en aigue eut esté moillié 
enmi le pre a un uaucel 
illuc seriens andui molt bel 
illuquez ai bele maison 
ou toz biens sont a grant foisson 

maiz n aurez talent se croi bien 
de repairier a cest molin " 

tant la blandit par sa parole 
qu ele la crust si fit que fole 
ensamble ou li s en est alee 
li prez fu si plein de rosee 
que tot est la soriz molee 
donc cuida bien estre noyé 
ariere uoloit retorner 
car ne poait auant aler 
maiz la raine tant l a proié 
qu ele l en meinne iusque a la riuiere 


donc ne pot la soriz auant 
a la raine dit en plorant 
' ici ne puiz ie pas passer 
car ie ne soi onquez noer 
prent " fait la raine ' cest filet 
si lie ferme a ton iaret 
et ie l atachera au mien 
donc la riuiere passeron bien " 
la soriz c est del fil liee 
a la raine c est atachié 
el gue se metent si s en uont 
quant ellez uindrent el parfont 
si la uout la raine noyer 
o li s en comence a plongier 
et la soriz en haut s escrie 
qui cuida bien estre perie 
vns escofles uint corant 
vit la soriz que uait pipant 
lez eles clos aual desent 
li et la raine ensemble prent 
andeus furent au fil pendans 
la raine fu corsue et grans 
li eschoflez par coueitise 
la soriz lait la raine a prise 
mangee l a et deuoree 
et la soris est deliuree 
ausi font lez maluaiz felons 
ja n auront si bons conpagnonz 
tant lor facent bien ni honor 
si lor en vient peine et dolor 


maiz il rauient acez souent 
que del meisme le torment 
que as autres cuident porchacier 
font a lor cors aparelier 

or conte ci d un chien montor 
de male guise tricheor 
c une berbiz enplaida 
deuant iustize l enmena 
si li a un pain demandé 
qu il li auoit ce dit presté 
la berbiz tot ce renoia 
et dit que nul ne li presta 
li iuges au chiein demanda 
se nul testimoine en a 
il respont qu il en a yy 
c est li escofles et li leuz 
cil furent auant amené 
par serement ont afermé 
que se fuit uoirz que li chienz dit 
sauez por qoi chacun le fit 
qu il en entendoient avoir partie 
se la berbiz perdit la uie 
li iugeeor donc demanda 
a la berbiz qu il apela 
por que elle ot le pain renoié 
que li chienz li auoit baillé 
menti en ot por poi de pris 
or li rendit ainz qu il fut piz 
la chatiue n en ot d ou rende 
donc li couint sa laine uende 
iuer estoit de froit fu morte 
li chienz i uint sa part en porte 

puiz li louz trop y ert a tart 
que la char fut entre iauz detreté 
car de uiande orent sofreté 
ne la berbiz puiz ne uesqui 
et si sirez l a lai perdi 
ceste essample vos voil mostrer 
de meint home la puiz prouer 
qui par mentir et par trichier 
font lez pourez souent pladier 
et fauz tesmoignez auant traient 
de l auoir as pourez lez paient 



par une foiz ce vos recont 
passoit un chien desur un pont 
vn fromage en sa bouche tint 
quant il enmi le pon uint 
en l aigue uit l ombre dou fromage 
porpensa soi en son coraige 
qu auoir les uoloit ambe yy 
iluc fuit il trop couoitouz 
en l aigue saut la bouche ouri 
et li fromaige li chai 
et ombre uit et ombre fu 
et son fromaige en ot perdu 
por ce se deuen chastier 
cil qui veulent trop couoitier 
qui pluz couoite que son droit 
par li meismez se desoit 
car ce qu il a pert il souent 
et de l autrui n a il nient 

par essample fait ci entendre 
que li soleuz ueut feme prendre 
a tote crature a dit 
que chacune s en proueist 
les creaturez s asemblerent 
a la destinee en alerent 
si mostrerent li del solail 
que de feme requirt consel 
la destine lor comande 
que uoir dient de la demande 
et se qu auiz lor estoit 
cele parla que miauz sauoit 
' quant li solaiz " fait elle ' est hauz 
el tens d este ou est li chauz 
que ne lait rienz fructifier 
et terre et herbe fait sechier 
et se il a esforcement 
et conpaignie a son talent 
nule rien ne l porroit soffrir 
ne souz uiure ne garir " 
la destinee respondi 
' voir auez " dit ' laissons ensi " 
com il a esté lonc tens a 
car ia por moy n eforcera 
ici chastie lez plusors 
que sor yaus ont lez mauz seignors 
que pas ne deuent esforcier 
ne a plus d yaus aconpaignier 


com pluz est fort et pis lor fait 
toz iors est de mal agait 

ici auint c un lou ronia 
vn os qui el col li uola 
et quant li fu uolés el col 
molt durement en fu greuez 
totez lez bestez assembla 
et lez oiseilz a soi manda 
puiz a fait ceuz demander 
se nulz le set medicener 
entr auz en ont lor consoil pris 
chacun en dit le sien auiz 
fors la grue ce dient bien 
n i a nulz d iaus qui sache rien 
le col a lonc et le bec groz 
si en porroit bien traire l os 
li louz l en promist grant loer 
por ce qu il l en ueule aidier 
la grue met le bec auant 
dedens la goule au malfaisant 
l os en a trat et puiz li quist 
que sa promesse li rendit 
li louz li dit par maltalent 
et aferma par sarement 
qu li sembloit et ueritez fu 
que bon louer en a eu 
quant sa teste en sa bouche mit 
qu il ne l estrangla et oscist 
' tu es fole " fait il ' prouee 
quant de moy es uiue eshapee 
que tu requierz autre louer 
de ta char a grant desirer 
moy qui sui lou tien ie por fol 
qu a mez dens ne te trancha ton col " 
autresi est de mal seignor 
se pourez hon li fait honor 
puiz li demande son loier 
por quoi il soit en son poier 

mercier le doit de sa vie 
ensi le dit la prophetie 

de une leisse vos veil conter 
qui preste estoit a chaeler 
maiz ne sout ou estre peut 
ou cez chayaus auoir deut 
a une autre lisse requit 
en son hostel si la sofrist 
tant que elle eut chaelé 
molt l en sauroit ce dit bon gre 
tant l a requise et priee 
que cele o li l a habergee 
puiz qu ele ot eu cheiauz 
et petiz furent et biaus 
cele a qui li ostelz estoit 
por eaus souent damage auoit 
de sa mazon l estuet aisir 
ne uoloit maiz pluz consentir 
l autre se prit a dementer 
et dit qu el ne set ou aler 
iuer estoit por la froidour 
morroit la fors a grant dolour 
donc li requist par charite 
que la heberge troqu a este 
cele out de li molt grant pitie 
si li a ensi otroié 
quant le biau tens uit reuenir 
donc lez en roue fors eissir 
l autre comensa a jurer 
se iamaiz l en orroit parler 
que sez chaiauz le destrairoient 
et fors de l uis la bouteroient 
la force est lor en la maisson 
fors l en ont mise sanz raison 
par ceste essample poiez sauoir 
et par meint prodome veor 
que par bonte de lor corage 
sont chaciez hors de lor heritage 
qui felon home a lui aqueut 
ne s en par mie quant il veut 

cie dit d une soriz uileine 
qui a une ville procheine 
voloit aler por deporter 
parmi un bois l estuet paser 
dedens le bois li anuita 
vne olette illuc troua 
que une soriz dou boiz ot faite 
qui sa uiande i ot atraite 
la soriz de uille demande 
s ele ot illuc point de uiande 
sele respont ' j en ay assez 
venez auant et si ueez 
si eusiez pluz conpaignie 
si fussiez vos molt bien seruie " 
quant elle ot piece illuc esté 
a sa conpaigne en a parlé 
dit qui cis estrez est maluaiz 
et que elle ne ueut demorer maiz 
o lui s en uiegne si aura 
richez salez qu el li donra 
belez depencez biaus meingiers 

cele la croit o lui s en ua 
en richez salez la mena 
si li a mostré cez seliers 
sez despensez et cez greniers 
plante de farine et de miel 
cele cuida bien estre en ciel 
a ce uindrent li botelier 
entrer uoloient en celier 
si tost com il ourirent l uiz 
les soriz fuient as pertuiz 
la bocaige fu esbahie 
que lor estre ne sauoit mie 


cele fu morne et en dolor 
qui ot eu de mort paour 
sa conpaigne la regarda 
par grant dousor li demada 
' quel semblant faitez douce amie 
je sui " fait elle ' malbailie 
por la paor que j a eue 
molt me repent que t ai creue 
tu me contoiz tot ton bien 
mes de ton mal ne deiz rien 
or as tu paor de la gent 
de chas dez chienz tot ensement 
et dez enginz que on fait por toi 
miauz aim estre au boi par moi 
en seurte et sans doutance 
qu en ta grant sale o mesestance " 
ceste fable dit sanz respit 
chacuns aint miauz le sien petit 
qu il a en paiz et sanz doutance 
qu atrui richesse o mesestance 
dont puet estre en leiaute 
et bien fenir en verite 

d un gopil conte la maniere 
qui est issus de sa taniere 
et cez enfanz deuan mena 
vn aigle uint l un en porta 
li gopilz uait apres priant 
qu il li rende son enfant 
meiz il ne l uot mie escoter 
si l en couint a retorner 
vn tyson prist de feu ardant 
et seche buche uat cuillant 
entor le chesne le metoit 
ou li aglez son ni auoit 
li aiglez uit le feu espriz 
au gopil prie et dit ' amiz 
estein le feu pren ton chael 
ja seront ars tuit mi oysel " 
par ceste essample entendon nos 
qu ensi est dou riche orgoillois 
ja del poure n aura merci 
por sa plainte ne por son cri 
maiz ce cil s en peut vengier 
donc le uorroit asoplier 
come fit li aiglez au gopilz 
si come on conte en cez escriz 

iadis estoit costume et loiz 
que li leonz en estoit rois 
sor totez lez bestes qui sont 
les quelez conuersent en cet mont 
de bugle out fait son seneschal 
car a prouz le tint et loyal 
au lou dona sa prouostie 
tuit troiz en sont au boiz alé 
vn cerf trouerent et chacerent 
quant priz l orent si l escorcherent 
li lous au bugle demanda 
coment le cerf departira 
' c est " fait il ' en mon seignor 
a cui nos deuons porter honor " 
li leons a dit et juré 
que tuit seuent par verite 
que la premiere par auroit 
por ce qu roiz et sire estoit 
et l autre par por le gaaing 
car il ot esté li tierz compaing 
l autre partie aura ce dit 
raisson estoit car il l oscit 
se nulle beste le prenoit 
sez enemis mortelz seroit 
donc n i osa nulz athochier 
tot lor estuet le cerf lasier 
vne autre foiz ot li leons 
en boiz o li plus conpaignons 
la chieure et la berbis i fu 
vn cerf ont pris et retenu 
en quatre pars voloit partir 
li leons dit ' ie veil chosir 
la gregnor part doit estre moie 
car ie suiz rois la cor otroie 
l autre aura car droit en a 
et la tierce plus fort ne sa 
la quarte a ie si diuisee 
nus ne l aura sanz la mellee " 
cil conpagnon quant il l oirent 
tuit l ont laissié si s en fuirent 
autresi est ne dotez mie 
se pourez hon prent conpaignie 
a plus fort home qu il ne soit 
ja del gaaing n aura esploit 
li riche viaut auoir l onor 
ou li pourez perdra s amor 
se nul gaaing deuent partir 
li richez veut tot retenir 

ce dit c un aigles uint uolant 
joste la mer poisson querant 
vne uelque troua entiere 
maiz ne sout pas en quele maniere 
peut l eschale depecier 
quant a son ni dut repairer 
vne cornaille l encontra 
si dit que li enseignera 
come l eschale porra ourir 
s ele au poisson peut partir 
puiz li roua a mont voler 
tant haut com plus peut monter 
quant il sera monté la suz 
si lait la uelque chair ius 

si la porra bien depecier 
li aiglez a grant desirer 
de la uelque tote mangier 
en haut la porte chair la lest 
la corneille fu en aguest 
auant ala del bec feri 
si que l eschale un poi ouri 
le pessonet dedenz mania 
l eschale lest si s en uola 
ainz que li aiglez fut uenuz 
ne qu il se fust aperceuz 


par ceste fable del posson 
vos mostre essample del felon 
qui par agait et par engin 
mesconceille son bon ueisin 
tel chose li conseile a faire 
dont cil ne puet a bon chief traire 
quant il onquez sont miauz ensemble 
la raison li tot et emble 
l auoir que cil a porchacié 
par grant trauail a gaaigné 

ansi auint et bien puet estre 
que par dauant une fenestre 
qui en une despence fu 
vola un corb si a ueu 
formaigez qui dedenz gisoient 
et sor la deie reluysoient 
l vn en a pris a tant s en ua 
vn gopil uit qui l encontra 
del formaige ot grant desirer 
qu il en peut sa par mangier 
par engin uodra essayer 
se le corb porra engignier 
' a dieu sire " fait li golpiz 
' tant par est cist oysauz gentis 

ainz de mez yauz si bel ne ui 
c il eut son chant com son cors 
il uaudroit miauz que nus tresors " 
li corb s oy si bien louer 
qu en tot le monde n ot son per 
porpensez est qu il chantera 
ja por chanter los ne pedra 
le bec ouri si comensa 
li formagez li eschapa 
et li golpiz tost chasi l a 

puiz n out il cure de son chant 
qui del formaige ot son talant 
cest essample est des orgueilloz 
qui de grant pris sont desirous 
par losengier et par mentir 
lez puet on bien a gre seruir 
le lor despendent folement 
por lez losengez de la gent 

del leon conte li escriz 
qui fu defez et enueilliz 
maladez iut molt longuenment 
del releuer n i ot niant 
totez lez bestez s asenbleret 
por lui veir a cor alerent 
li plusor sont por lui dolent 
et a aucuns n en chaut nient 


et sauoir ueulent li plusor 
s en lui o maiz point de retor 
li tors de sez cornez le boute 
l asnez qui pas ne l doute 
ou le piet le fier suiz le pis 
de l autre par uient li golpiz 
a dens le mor par lez oreillez 
dit li leons ' or uoy merueillez 
bien me souient qu en mon ae 
quant jonez fu et en sante 
que totez bestes me doutoient 
come seignor et aoroient " 


' or me uoient molt afoiblé 
defoley m ont et auillé 
molt me semble gregnor vilte 
de ceauz qui furent mi priue 
a qui ie fis honor et bien 
qui ne remenbre nule rien 
ne que des autrez qui mesfis 
le non possont a poi amis " 
par meismez ceste raison 
prenons essample dou leon 
qui q onques chiet en non poor 
s il per sa force et son auoir 
tuit le tienent a non chaloir 


d un riche trouon en escrit 
qui norrisoit un petit chien 
souente foiz o li ioa 
et un sien asnez l esgarda 
en son coraige entendoit bien 
que tuit li autre aiment le chien 
por le seignor qui tant l amoit 

sors son mantel bien se musoit 

molt c est li asnez porpencez 
que pluz del chien uaut il acez 


mieuz ceit ioer que chien petit 
et mieuz seroit oy cez criz 
et mieuz sauroit suz lui salir 



com fait li chiens sor son seignor 
issi auint que par un iour 
aloit li sirez deduisant 
et son chien petit jouant 
ne poit li asnez pluz soffrir 
vers le seignor prist a venir 


dez piez le fier suz lui salli 
si qu a la terre l abati 
por poi que il ne l a tué 
si li sirez n eut crié 
' haron haron sa aidez moy " 
sez homes saillent a desroy 
chacun tient mace ou baston 
l asne ferrirent enuiron 
a grant martire a grant dolor 
poent rescore lor seignor 
ansi ont l asne tant batu 
qu il le laisent tot atendu 

sauoir deuon par ceste fable 
la maniere de meinte gent 
molt bien poaiz ueoir souent 
qui tant se ueulent essaucer 
et en tel leu aparagier 


qu a meint est issi auenu 
com fit cel asne qui fut batu 

d un leon dit que se dormoit 
en un boscage ou il estoit 
entor lui uindrent deduisant 
soris et petitez et granz 
l une corrut ne s en garda 
sor le leon si l esueilla 
li leon fu mout correciez 
la soriz prit tant fut yrez 
de li uoloit faire iustise 
elle escondit qu en nule guise 
a escient ne l auoit fait 
et li leons a tant la lait 
petit d onor ce dit uauroit 
de la soris s il l ocioit 
gairez de tens ne demora 
que li leons s enprisona 
en vne fose que uns hon fait a 

grant paour a qu en ne l ocie 
dedens la fose brait et crie 
la soriz uat au cri tout droit 
maiz ne sauoit que c estoit 
qui el boiz l auoit esueillié 
quant elle le uit si engignié 
demanda li qu il ot la quis 
et il respont qu il estoit pris 
osciz seroit a grant dolor 
dit la soriz ' n aiez paor 
or vos rendra le gueredon 
quant moi feitez le pardon 

gratez la terre de uos piez 
tant qu afermer uos y puissiez 
et puiz amont bien le sachiez 
ansi porrez sa fors issir 
et ie fera o moy uenir 
autrez soriz por moy aider 
as cordez que ci sont tranchier " 


l enseignement a la soris 
fit li leons si fut garis 


par ceste fable nos assome 
que le essample pregne li home 
qui sor lez pourez ont poar 
si lor mesfont par non sauoir 
qu il en aient bone merci 
auenir puet tot autresi 
que cil en aura grant mestier 
et mauz li saura conseillier 
a son besoing c il est sorpris 
que le meaudre de cez amiz 

par viel essample escrit trouons 
quant lin sema li primers hon 
dou lin sema por plus auoir 
l aronde fu de grant sauoir 
bien s apersuit que par le lin 
seront oyseauz mis a lor fin 
dou lin puet on lez reiz lacer 

toz lez oyseaus fist assenbler 
si lor uoloit conseil doner 
qu il alassent le lin mangier 
qu il ne peut fructifier 
li plusors ne l uoloient faire 
au semeor le uont retraire 
le conseil que lor out doné 
quant l arondel ot escoté 
com il l auoient encusee 
de cez parenz fit assemblee 

si c est au uilen apasee 
en sa mason soffri son ni 
la furent li oysel norri 
l aronde dona a son lin pez 
ja par nule n i perdra mez 
cil fit dou lin engins plusors 
dont prit oyseauz granz et menors 
n eusent pas cest mal eu 
s il eussent conseil creu 
cest essample est asez uoire 
que fous ne ueut le saige croire 
qui bon conseil li ueut doner 
et de son mal le ueut garder 
se damage li doit uenir 
donc est trop tart dou repentir 

iadis auint qu en un estein 
entor lez riuez et le fein 
eut de reinez granz conpagnies 
qui de lonc tens i sont norriez 
la desdignerent a rester 
a la terre ueulent aler 
a la destinee crierent 
souente foiz li demanderent 
que roi lor deust enuoier 
car d autre rien n orent mestier 

la destinee a enuoyé 
enmi l aigue un tronc cel ior 
dont elles orrent grant paour 
cele qui prez del tron estuit 
quant elle uit qu il ne se muit 
sez conpaignons apele a soy 

puiz le saluent come roy 

totez le tienent por seignor 
si li porterent grant honor 
mez quant li tronc ne s en remut 


sor li monterent a un fes 
lor uilanie sor li firent 
el fons de l aigue l abatirent 
a la destinee reuont 
roy demandent que nul ne ont 
maluaiz fu cil qu ele lor dona 
la destinee lor enuoya 
vne coleure grant et fort 
qui lez deuore et met a mort 
totes furent en grant torment 
donc crierent pluz agrement 
a la destinee merci 

la destinee respondi 
' nanil por uoir n iet pas issi 
de l autre roy ie uos soffri 
totez uos uolontez a faire 
seignor eustes debonaire 
et vileinement le honistez 
or l auez tel com le queristez " 
ensi uos di le ont plusorz 
quant ont debonaire seignor 
toz iors le ueulent defoller 



a tel s en prenent qui destrut 
de lor auoir meine son brut 
lor regratent lor bon seignor 
cui il firent la deshonor 

colons demanderent seignor 
a roy chosirent un estor 
por ce que meins mauz lor feist 
et uers autrez lez garantist 
maiz quant il ot la seignorie 
et tos furent en sa baillie 
n i ot un sol qui l aprimast 
qu il n osciist et deuorast 
por ce parla un dez colons 
si apela ces conpaignons 
' grant folie " fait il ' feimez 
quant nos l ostor a roy preimez 
qui nos occit de ior en ior 
mieuz nos uenir que sanz seignor 
fuissenz toz tens qu auoir cestui 
aiz nos gardiens molt bien de lui 
nos ne doutiens fors son agait 
puiz que nos l eumes atrait 
a il tot fait apertement 
ce qu il fit ains celeement " 
ceste essample dit a plussors 
qui choississent lez maul seignor 
de grant folie s entremetent 
qui en subiection se metent 
a cruel home et a felon 
ja n i auront se honte non 

d un larron conte qui ala 
berbis enbler qu il espia 
dedens la chanbre a un uilein 
ensemble o lui porta un pein 
au chien uoloit son pein ballier 
qui la chanbre deuoit garder 
li chienz li dit ' ami por qoi 
prendroe ie se pain de toi 
je ne te puiz guerredoner 
fai a ton eus le pain garder " 
li lerrez dit ' car le retien " 

respont li chien ' ne ueil nient 
je sai trez bien a escient 
ma bouche uolez estoper 
que ie ne puisse mot soner 
puiz si enblerez nos berbiz 
car li bergierz est endormiz 
tray auroe mon seignor 
qui m a norri tresqu a cest ior 


se par ma garde eut perdu 
ce qu il m a si lonc tens peu 
et tu meismez me harroiez 
et por traite me tenroiez 
ne veil ton pain ansi gaangnier " 
donc comensa a abaier 
par essample nos mostre ci 
que chacuns frans hon face ansi 
se nul li ueut loier doner 
ou par promesse losenger 
que son seignor doie trahir 
ne l veile mie consentir 
atendre en doit tel guerredon 
com le chien fassoit dou laron 

iadiz auint qu uns lou erra 
par un chamin si encontra 
vne truye qui pregne estoit 
vers li ala a grant esploit 
et dit que paiz li ueut doner 
or se hastat de porceller 
car cez porceauz uoloit auoir 
ele respont par grant sauoir 
' sire coment me hasteroie 
tant com si prez de moy vos uoie 
je ne puiz pas deliurer 
tel honte a de vos a garder 


que nus malez ne doit tochier 
a tel besoing ne aprochier " 
adonc li lous se ua mucier 
qui lez porciauz uoloit mangier 
et la truie s en est alee 
qui par engin s est deliuree 





iadis que lieurez s asenblerent 
au parlement si esgarderent 
en autre terre s en iront 
fors la graue ou il estoient 
car trop furent en grant dolor 
d omez de chiens orent paor 


li saige lieur en lor disoient 
que folie ert que il queroient 
a isir de lor conoissance 
ou furent norri d enfance 
li autre ne lez uodrent crere 
touz ensemble tindrent lor erre 
a une mare sont uenu 
gardent de loin si ont ueu 
ou rainez ierent assembleez 
de paor de auz sont efreez 
dedens l aigue se uont plongier 
ou il lez uirent auprimier 
xx lieurez lez a pelez 
' seignor " fait il ' car esgardez 
par lez rainez que no ueons 

que nos alons querant folie 
quant nostre graue auons guerpie 

jamaiz terre ne troueronz 
ou lon ne doute aucune rien 
ralons nos en si ferons bien " 
a tant lez lieurez retornerent 
en lor contree s en ralerent 
de ce se deuent porpencer 
cil qui se ueulent remuer 
et lor ancien leu guerpir 

jamaiz ne troueront paiz 

qu il puissent estre sanz paor 
ou sanz trauail ou sanz dolor 

d un leon dit qui assembla 
totez cez bestez et manda 
qui aloient sor quatre pies 
et li aigles a porchaciez 
toz lez oyseaus qui elle ont 
et qui uolent en l ayr amont 
bataille deuoient tenir 

la chauue soriz si lez uit 
en son cuer a pensé et dit 


o ceaus ueut estre qui ueintront 
et qui la gregnor force auront 
soz un haut fust s en est montee 
por esgarder cele assemblee 
li fu auiz son escient 
que li leons auoit pluz gent 
et qui eren de gregnor iustize 
o lez autrez soris c est mise 
li aiglez fu amont uolés 
o lez oyseauz qu il ot mandez 
tant en i out tant en i uidrent 
que lez bestez paour de lui tindreint 
quant la chauue soris lez uoit 
molt li pesa quant auec auz n estoit 
dez bestez s en est departie 
sez piez musa si fit folie 
meiz quant les ellez entrouri 
par dauant toz les descouri 
donc fu sa folie aperte 
et sa traison descouerte 
oyseaus et bestes la honirent 
a li s en uont et si la prirent 

molt la honissent et destreinent 
et mostrent li sa felonie 
coment ele a sa foy mentie 
la serpent bien lor a iuré 

que molt tot lez en uengera 
puiz la maudit et la blasma 
que iemaiz en leu ne uenit 
que oyseau ne beste la ueit 
tote clarte li a tolue 
iemaiz ne iert par ior ueu 


avtresi est dou traitor 
qui mesere uers son seignor 
a cui il doit honor porter 

quant son seignor aura mester 

a son besoing li ueut fallir 
o lez autres se ueut tenir 
se ces sires uient au desus 
ne puet lasier son malueiz us 
donc uodroit a li recourer 
de totez pars ueut meserrer 
par tot se fait au doi mostrei 

onor en per et son auoir 
et reprouier en ont si oir 
a toz iors en est honiz 
come fu la chauue soriz 
qui ne doit maiz par ior uoler 


ansi auint q uns cerf beuoit 
a une aigue car soif auoit 
garde dedenz cez cornes uit 
a soi meismez l auoit dit 
que nule beste ne l ualoit 
ne si belles cornez n auoit 
tant entendi a soi loer 
et a cez cornez esgarder 
qu il uit uenir lez chienz davant 
et lor maistre qui uint corrant 


el bois se met toz amaciez 
par lez cornez est atachiez 
en un buisson est retenus 
donc sont li chien a li venuz 


' uoirs est " fait il ' que li hons dit 
et par essample et par escrit 
li plusors se veulent loer 
que se deuroient blamer 
car lor blamez les doit loer 


d un home conte li escriz 
qui mort estoit et enseveliz 
sa feme meine grant dolor 
desus sa tonbe nuit et ior 
illuc estoit priz un larron 
qui fu pendu par mesprison 
haut par la cite fu crié 
que le laron auroit osté 

c il fut esteins c on le pondi 
zz chevalier le despendi 

donc ne sot il conseil trouer 
coment se peust deliurer 


au cemetiere uat tot droit 
la ou la prode feme estoit 
que son seignor ot tant ploré 
cointement a a li parlei 
dit li qu ele se confortast 
molt seroit liez c ele l amast 
la prode feme l esgarda 
grant ioie en fit si l otria 
qu ele fera sa volente 
li cheualier li a conté 
qui molt li ert mesauenu 
del larron qu il ot despendu 
se ne l en set conseil doner 
hors du paiz l estuet aler 
la prode feme respondi 
' desfouonz mon baron de ci 
puiz le pendon la ou cist fu 
si n ier iamaiz aperceu 
deliurer doit on par le mort 
le uif dont on atent confort " 
par ceste signifiance 
poons attendre quel fiance 
doiuent auoir lez mors as viz 
tant est li mons fauz et jolis 

un loup et un chien s encontrerent 
par un bois ou il alerent 


li loup dit au chien ' molt iez biaus 
et molt est luissanz uostre piauz " 
li chiens respont ' c est ueritez 
car ie maniue bien et assez 
et soef giz quant pluet le ior 
par deuant lez piez mon seignor 
puiz chacun ior ronge lez os 
dont ie me faiz et gras et gros 
si uos uolez o moy uenez " 


' pluz aures que ne uodres 
si fera uoir " li lous respont 
donc s aconpaignent et s en uont 
ainz que a la uille fuissent uenuz 
garde li lous si a ueu 
com li chien porte son coler 
sa chaiene uit trayner 
' frere " fait il ' merueillez uoy 
entor ton col maiz ne sa quoy 
li chienz respont ' c est ma chaine 
dont lon me lie la semene " 



' por ce me fait lié tenir 
que larron ne puisent uenir " 

lors dit li louz ' est il issi 
qu aler ne puiz fors par merci 
tu remandraz ie me ira 
jay la chiene ne portera 
miauz uaut maigre tot delivre 
qu en chaiene richement vivre " 


par la chaiene est departi 
lor amor et lor compagnie 

d un home ueul ici conter 
et par essample demostrer 
de sez meins conte et de cez piez 
et dou chief qui ert irés 
vers son ventre que il porta 
por lor gaaing qu il gasta 
donc il ne uout rienz trauaillier 
si li tolirent son mangier 
maiz quant li ventrez ieuna 
hastivement si afoibla 
et meins et piez qu il ne poioent 
si traviler com il soloient 
quant la grant feblete sentirent 
mangier et boiure au ventre offrirent 
maiz trop l orent fait ieuner 
si qu il ne poait rienz goster 


cest essample puet on sauoir 
chacuns frans hon le doit savoir 
nus ne puet pas auoir honor 
qui face honte a son seignor 
ne li sirez tot ensement 
qui face honte a son serjant 



d un singe dit qui demanda 
a un golpil qu il encontra 
que de sa coue li prestat 





li singez dit ' se m et auiz 
ne uos en cera nient de piz 
se me uolez un pou doner 
qu ele uos nuist a tot aler " 
dit li golpilz ' ne uos en chaut 
ceste requeste ne uos uaut 
ja de ma coue qui est granz 
ne honorerez uos enfans " 




cest essample por ce uos di 
de l auer home autresi 
se il a pluz que li n estuet 
ne ueut soffrir car il ne pueet 
que autre en aise ne honor 
miauz le ueut perdre chacun ior 

d un lion dit qui uot aler 
en autre terre converser 
totez lez bestes asembla 
et tot son erre lor mostra 
que il deusent roy chosir 
car ne cuidoit maiz revenir 
n i ot beste qui ne l pria 
que autre lion lor bailla 
il lor respont que non fera 

' vos meismez deuez regarder 
qui miauz uos puisse governer " 
donc auoient le loup saisi 
car il n i ot nul si hardi 
qui osa prendre se li non 
tant le tenoient a felon 


au lion uont si li ont dit 
qu il auoient le loup eslit 
il lour respont ' ne doutez mie 
que cointe beste y ont chosie " 


cil estoit si frans com il deuroit 
maiz d une chose se cremoit 
qu il ne preit a conseiller 
le gopil qui molt est trichier 
andui sont felon et engres 
' se del loup uolez auoir pez 
faitez li faire sairement 

que iamaiz ior en son vivant 
ne maniast char ne tant " 
li lous a uolentiers iuré 
pluz assez qu il n on demandé 
meiz quant il fut aseurez 
et li lions en fu alés 
grant talent ot de char mangier 
par engin uora porchacier 


dunc a un chaurel puist 
a conseil li a demandé 
qui par amor uoir li deist 
de s aleine s ele puist 
cil li respont que si puist 
qu a peine soffrir la puist 
li lous ce fit molt coreciés 
por cez homez a envoiez 
a toz ensemble demanda 
quel iugement chacun fera 
celui qui dit a son seignor 
honte et laidesce et deshonor 
cil li dient qu il doit morir 
li lous uait le cheurel saisir 
si l a oscis par lor esgar 
puiz si mania la melor part 
por sa felonie couir 
en fait aus autres departir 

une autre beste apela 
tot autretel li demanda 



dit li a que pluz soef odor 
ne senti onquez maiz nul ior 
li lous a conseil asemblé 
a ces barons a demandé 
qu il doit faire par jugement 
de celi que li triche et ment 
tuit iugent qu ele soit tuee 

li lous l a tantot deuoree 
et dauant eauz tote mangee 
gairez aprez ne demora 
que li lous uit et esgarda 
un cinge gras et bien peu 
de lui a grant talent eu 
mangier le ueut et deuorer 
un ior li ala demander 
de s aleine c ele est puanz 

li singez fu molt sachanz 

entre est ytant li dit 
ne sout li lous que il feit 
car il ne poait traire a mort 
si ne li vosit faire tort 
en son lit s en ua si s en feint 
a totez les bestez s en pleint 
qu eles le viegnent visiter 
le mal le fait molt tormenter 
ciauz li firent mige venir 
por savoir c il peut garir 

maiz nient n ont ne troué ne veu 
qu il eut maul que li neust 

' je n ay " fait il ' nul desirer 
fors de char de cinge mangier 
maiz ie ne veul beste adeser 
me serement m estuet garder 
se ie n euse tel raison 
que l otriasent mi baron " 
donc li loient comunaument 
que il se face seurement 


contre son cors de maul garir 
ne doit il nule garentir 
quant il oy c on li loa 
le singe ocist et le mania 
puiz orent lor iugement 
ne tint ver yaus nul serement 
por ce mostra li sage bien 
hon ne deut por nule rien 
felon home faire seignor 
ne traire le a grant honor 
ja ne gardera loiaute 
pluz a l estrange que a priue 
si se demeine ver sa gent 
cou fit li lous de serement 

d un veneor uos di ie ci 
qui un lou auoit acuilli 
par nule chanp s en fut li lous 
ou un bergier seoit toz souz 
por sa franchise le requist 
qu il musast et qu il deist 
au veneor qui le suoit 
qu au boisenet alez estoit 
li pastor dit que si fera 
desouz sa faude le musa 
li venerez li demanda 

ce cil auoit le loup veu 
il li respont net sout ou fu 
o sa main le va ensegnant 
qu alors le doie aler querant 
demetrez qu il li enseignoit 
vers le louz toz iors regardoit 
n en poait ces yaus remuer 
meiz neporquant l en fit aler 
quant il s en fu bien aloingné 
dit li bergierz au lou ' sai me bon gre 

de ce que t ay ansi delivré 

tai lengue et tez mainz doi gre savoir 
maiz ti oil deurient marsi auoir 



ta lengue et tez mains me garirent 
ty oil por pou me descourirent " 

un poon fu forment yrez 
ver soi meismez correciez 
de ce que tel voiz n en avoit 
com a li se dit avenoit 
a la deese le mostra 
et la dame li demanda 
s il n out assez en sa biaute 
dont el l avoit si aorné 
de pennez l avoit fait plus bel 
qu ele n auoit fait autre oysel 
dit li paon car fort se het 

por ce qu il ne set bien chanter 
ele respont ' lay moy ester 
bien te doit ta biaute soffire 
nanil " fait il ' bien le puiz dire 
quant li rossinolez petis 
a mellor voiz ie suiz honis " 

une berbis out aignele 
li bergierz l aignel osté 

a une chieure le bailla 
qui de son lait bien l alaita 
el boiz le meine ensemble o lui 
tant qu il est grant et parforni 
puiz l apela et dit ytant 
' va de ci tot maintenant 
a la berbis qui est ta mere 
et au moton qui est ton pere 
assez t ay norri longuement " 
cil li respondi saigement 
' moy est aviz qui bien doit estre 
ma mere qui meine pestre 
miauz qui cele qui me porta 
et qui de li me desseura " 

iadiz avint en un pais 
out conpaignie de berbiz 
zz bret aloit a sa molier 
parmi le chanp esbanoier 
lez berbiz sanz garde troua 
vne en oscit si l en porta 
chacun ior es cans revenoit 
si lez en portoit et manjioit 
lez berbis molt s en correncerent 
entr auz dirent et conseillerent 
que ne se veulent pas defendre 
par grant yre se leront prendre 
ja ne se retorneront 
ne pour morir mot ne diron 
tant atendirent le breton 
qu il ne rement forz un motun 
quant sol le uit par la canpaigne 
ne pot muer qu il ne s en plagne 
' grant leschece " fit il ' feismes 
et trop malvaiz conseil preimez 
et grant conpaigne estienz 
quant nos cors ne deffendis 
envers cestui qui out grant tort 
nos a si priz et mis a mort " 
por ce dit lon e reprouier 
plusor ne sevent damagier 



uns empererez norri ja 
un singe qu il forment ama 
et li singe bien entendoit 
quenque au homez faire veoit 
com l enpererez se fit servir 
et ses festez li vit tenir 
com toz le tindrent a seignor 
a la forest se mit un jor 
touz les singes fit asembler 
petis et granz qu il pout trover 
sor touz se fit lever a roy 
puiz lez retint ansemble o soy 
de plusors fit sez chevaliers 
et dez aucans sez escuiers 
et lez serjanz de sa maisson 










si li respont hastivement 
' des quant somez nos si parent 
dit li asnez ' merueilles voy 
autrez bestez presez poy 


vien o moy sa suz en cest mont 
o lez bestez ensemble sont 
et ie te fera aparcevoir 

qu elez auront paour de moy " 

li lions est alez o lui 
sor le mont montent anbedui 


li assnez prist a chassner 
et si laidement a crier 
que lez bestez se departirent 
qrant paour ont si s en fuirent 
li asnez dit ' as tu veu " 

li lions li a respondu 
' ce n est mie por ta vertu 


maiz por le cri qui est espoentable 
que tuit te tinent por diable " 
ansi fait l orguellors felon 
qui par menace et par felon 


croit que nus l osast contreter 
dez qu il l oient en haut parler 

uns lions fu molt travailiez 

en une grave c est cochiez 
molt fut maladez a son dit 
lez bestez fist a soy venir 
car il voloit se dit chosir 
cele que meinz peut chacier 
et sa viande porchacier 
vnez et autres si mandoit 
si les oscit et devoroit 


le gopil fu avec alez 
hors de la grave est arestez 
dez novellez uoloit oyr 
ainz qu il vosit avant venir 
li lions sit si esgarda 
ireement li demanda 
por quoi ne veut venir auant 
le gopil li respont a tant 
' sire " fait il ' n i os entrer 
car nule beste ne voi retorner " 


la corf au roy est esement 
tieus y entre legierement 
mieuz li vaudroit pluz loinz ester 
por lez nouellez escoter 

ci nos conte d un lion 
que un uilein prist a conpaignon 
entre auz conterent lor parage 
si parlerent de lor lignaige 
li lions dit ' filz sui de roy " 
fit li uileinz ' vien ore o moy " 
en zz mur sont andui venui 
illuc a li lionz veu 
desuz la piere une pointure 
com zz uilein par aventure 
o sa hache oscit un lion 
si apela son conpaignon 
qui fit ceste semblance ci " 
fit li lions ' tost le me di 
ce fit zz hons " fit li uileinz 
' o cez enginz et o cez meinz " 





li uileinz uat si l en mena 
a un chatel que l empererez a 
ansi avint qu a icel ior 
avoient il jugié en plait 
un baron qu il ot meffait 
provez estoit de traisson 
si fit geter a son lion 
qui lonc tens ot estez gardez 
dedenz sa cort enchaynez 
et il l oscit esnelepas 
onquez ne garda arme ne draz 
li lionz a tant s en depar 
et li uileinz qui li par tar 


parmi lez landez s en alerent 
un autre lion oncontrerent 
a celui dit qu il fait desroy 
qu il meinne le uilein o soy 
qui set la fose aparaillier 
ou il porroient trabuchier 
autresi firent si parent 
ja l ocirra c il li consent 
li lions dit qu il se gardat 
le sofferoit qu il le tohat 
' car est o moi venus sa " 
li vileinz l oit si l mercia 
molt par l en set se dit bon gre 
li lions li a demandé 
si li semloit com einz out fet 
dit li vileinz ' autrement uet 
je vos dii bien " dit li lions 
' ainz que nos fuisienz conpaignons 
tu me mostraz une peinture 
sor une pierre d auenture 
ja t a bien puiz euure mostré 
a descover l as egardé " 
par ceste essample veut aprendre 
que nuz ne doit nient atendre 
a fablez qui sont de mesonges 
ne peinture qui semble songe 



une puce ce dit monta 
sur un chamel si chvalcha 
de la en une autre contree 
donc c est la puce porpencee 
si a mercié le chamel 
qui s soef dedens sa pel 
l avoit ensemble o lui portee 
jamaiz par li ne fuit alee 
por son travail le serviroit 
molt volentiers c ele pooit 
li chamel li a respondu 
c onquez de li charcgiez ne fu 
ne ne sout qu ele fut sor lui 

ansi vat de la poure gent 
se as richez ont aprisement 
forment lez cuident correcier 
damaige faire et molt chargier 

d un criquet conte la maniere 
qui dezqu a une formiere 
en tens d iuer estoit alez 
por aventure enz est entrez 
la viande demanda et quit 
car n en auoit nient ce dit 
en sa maison n en son recet 
dit li formiz ' qu as tu donc fet 
quant tu deusez gaaigner 
en aoust et toi porchacier 
je chanta " fait il ' et deduiz 
as autrez bestez maiz ne truiz 
qui me uoille gueredoner 
por ce m estuet ensi aler " 
dit li formiz ' chante ore a moi 
par cele foi que ie te doi 
miuez fut que tu te porchasassez 
el moiz d aoust et guaignassez 
que tu fuissez de froit morant 
a mon huis viande querant 
por quoi te donra a mangier 
que tu a moi ne puez aidier " 
por ce deffent que nul ne vive 
en non chaloir n en oisdive 
selonc ce que chacuns doit faire 
se doit pener de bien atraire 
pluz est chiers cil qui a que prendre 
que s a l autrui se doit atendre 

ansi avint que une corneille 
sali suiz le dos d une oaille 
o le bec la fiert durement 
sa laine li oste aprement 
la berbis li a dit ' por quoi 
cheuauchez tu ensi sor moi 
remue toi si feraz bien 
sie te une piece sur le chien 
si fai a lui si com a moi " 
dit la corneille ' par ma foi 
ne t estuet mie travillier 
que tu me doiez enseigner 
je sui piesa tote enseignee 
tant sui sage et tant sui letree 
bien sai sor cui ie doi seoir 
et a seur puiz remanoir " 
por ce nos mostre sanz respit 
que c est voir que le sages dit 
par grant essample et par reproche 
que bien set chat que berbe leche 
bien s aparsoit li envoisiez 
lez quez il puet avoir sor piez 

uns richez hon cheuauchoit ia 
parmi un chanp si esgarda 
ou yy cerf ansemble parloient 
si estroitement conseilloient 
com c il fuisent entre grant gent 
vers eus s en va delivrement 
demanda lor por quel mestier 
il uoloient si conseillier 
quant nul home prez d iauz n avoit 
ne nus lor parole n oioit 
li unz respondi au seignor 
qu i n auoient nule paor 
puiz lor sembloit envoiseure 
qu il parloient par tel mesure 
ce font li non sachant 
de tele chose font semblant 
por autres gent faire muser 
qui lor ne puet avoir mestier 

un meige conte que seigna 
un grant riche home qu il garda 
en molt tres grant enfermete 
puiz avoit le sanc comandé 
a sa file que le gardast 
que nule rien n i adesast 
car par le sanc bien conoistroit 
quel enfermete il avoit 
la meschine porte le sanc 
en la chanbre desuz un banc 
maiz molt li est mesavenu 
car tot le sanc a espandu 
ne l osa dire ne mostrer 
n autre consel ne sout trover 
maiz soi meismez fit seigner 
icel sanc laissa refroidier 
tant que li megez tout veu 
par le sanc a aparceu 
que cil est preinz qui l ot laissé 
le riche home a si esmaié 
qu il cuidoit bien avoir enfant 
sa file fait venir avant 
tant par destroit tant par amor 
li fait reconoistre l error 
del sanc li dit qu ele espandi 
et que li autrez fu de li 
autresi vait dez tricheors 
dez larronz et dez conchiors 
qui en la folie vient 
par eus meismez sont atent 
quant miauz se gardent d estre priz 
si sont encombré et ocis 

d un vilein dit que se gisoit 
en le solail ou se dormoit 
a denz c est mis toz descouerz 
et son pertuiz est toz ouers 
vn escharbot dedenz entra 
et li vileinz s en esvilla 
grant mal li fit tant qu a un mire 
l estuet aler conter et dire 
li megez dit qu il estoit preinz 
or fu molt piz qu il ne fu ainz 
car li vileinz bien le creoit 
et li fouz pueplez qui estoit 


n i a celui qui bien ne croie 
que grant mal venir en doie 
tant est li poplez fouz muablez 
qu as veinez chosez nient establez 
ont lor creance et lor espoir 
le vilein gaitent por savoir 
par ou li enfez devoit naistre 
li escharbot par la fenestre 
ou il entra s en est issuz 
donc furent il toz deceuz 
par cest essample le vos di 
des non sachanz est autresi 
qui croient ce qu estre ne puet 
ou vanitez lez trait et muet 

d un vilein conte que gaita 
dedens son huis si espia 
un autre home uit sor son lit 
o sa fame fit son delit 
' ha las " fait ' qu ai ie veu " 
donc a la fame respondu 
' que veez vos biauz douz amiz 
un autre home ce m est auiz 
seur mon lit te tient enbraciee " 
ce dit la fame corocee 
' bien sai " fait ele ' ce n iet mie 
maiz c est vostre male folie 
tu viauz tenir mensonge a voire 
je l vi " fait il ' si l doi bien croire 
fouz ies " fait elle ' se tu croiz 
par verite quanque tu vois " 
as meins le prent o li le meine 
a une cuue d aigue pleine 
dedenz l aigue le fit garder 
puiz li comence a demander 
qu il uoit dedenz et il li dit 
que soue image meisme uit 
por ce dit ele ' n ies n i pas 
dedens la cuue o toz tez dras 
se tu voiez une semblance 
tu ne doiz pas avoir creance 
en telz iauz qui mentent souent " 
dit li vileins ' or me repent " 
chacunz doit miauz croire et savoir 
ce que sa fame dit por voir 
que ce que si malvel oyl voient 
que par venete le foloient 
par cest essample nos devise 
que molt vaut miauz senz et cointise 
et pluz aie a meinte gent 
que son avoir ne si parent 

d un vilein veil ci reconter 
qui sa fame uit droit aler 
vers la forest son drui o lui 
apres corrut cil s onfoui 
si c est dedens le boiz mucez 
et cil retorne tot irez 
sa fame laidi et blasma 
et la dame li demanda 
por quoi parloit ensi verz li 
et son baron li respondi 
qu il ot veu son lecheor 
qui li fit honte et deshonor 
aler o lui vers la forest 
' je l vi " fait il ' fouiz s en est " 




' lasse " fait ele ' morte sui 
demein morra ou encor hui 
a m aiole avint autresi 
et a ma mere bien le vi " 


' q un bacheler lez conduissoit 
maiz ne sorent ou cil aloit 
or sai ie bien prez est ma fin 
mandez sire toz mez cosin 
se departiron cest avoir 
n os el siecle pluz remanoir 
o tote la moie partie 
me metra en une abaie " 
li vileinz l oit merci li crie 
' lassiez ester " fait il ' amie 
ne departez de moi issi 
mensonge fu quanque ie vi 
n i ose " fait elle ' maiz ester 
car de m ame m estuet penser 
ensorquetot por la grant honte 
dont vos avez fait si grant conte 
toz iors me seroit reproché 
que malement aurai erré 
se voz ne iurez sairement 
si que le voie tote gent 
que ne veitez home o moy 
puiz afiez la vostre foi 
que vos iamaiz ne me siurez 
ne ia ne l me reprocherez 
volentiers dame " il li respont 
a un mostier ensemble vont 
la li iura ce qu ele quist 
et plus ases que ne li dit 
por ce dit on reprouier 
que famez sevent engigner 
les mensongez font averables 
ont un art pluz que dyablez 

d un vassal nos reconte ci 
qui avoit un cheval norri 
tant l ot gardé qu il le vout vendre 
deniers en voloit por lui prendre 
por yy souz se dit le donra 
zz sien veisin le bargina 
maiz n i vout une tant doner 
au merchie le covient aler 
icil cui li chevaus estoit 
li otria qu il li lairroit 
a priz que celui i metroit 
qui encontre iauz primez vendroit 
desqu il vendroent au marchie 
de totez pars ont otroié 
quant al marchie furent entré 
un home borgne ont encontré 
qui le destre oyl avoit perdui 
ensemble o eauz l ont retenu 
si li demandent son avis 
que dou cheval die le pris 
il lor respont que zz souz vaut 
s il et isneauz et souef vait 
cil qui le cheval bargigna 
de la soue par otroia 
maiz li autrez le contredit 
car trop l avoit prisé petit 
tant ont parlé cil est alé 
a la iustise l a mené 
si li mostra coment ce fue 
et li vileinz l a respondu 
ja son cheval n aura por tant 
ne ne tendra le covenant 
cil vout mostrer renablement 
que bien li doit tenir covent 
quant por lui ne fu mesprisez 
ne por l autre pluz avilés 
onquez ne l conuist ne vit maiz 
li vilein ne veut tenir son asgart 
car ne le vit fors d une part 
por ce l avoit demi prisé 
car il ne vit for la meitie 
ne pot mie d un oyl veoir 
que li chevaiz devoit valoir 
cil qui au plait o eaus estoient 
et le vilein parler oient 
le tornerent a gaberie 
n i a un seul qui ne s en rie 
o son cheval s en est alez 
par biau parler s est deliurez 
por ce vos veul ici mostrer 
et enseigner et dotriner 
qui c onques soit si entrepriz 
et n ait o soy sez bons amiz 
qui li sachent conseil doner 
qui bien se doit contregarder 







uns feurez fit une cognee 
dure et tranchant et bien forgie 
maiz ne se puet rien aidier 
ne o li rien ne puet trenchier 
de ce qu ele fu enmanchee 
et d aucun fuist aparaillee 
au bois ala por demander 
aucun fuist qu il peut trover 
au quel il li loent entendre 
de quoi il puisse manche prendre 
quant ensemble orent parlé 
comunaulment li ont loé 
qu il preigne de la noire espine 
neis l escorce et la veine 
ele est molt dure a depecier 
de cel puet bien enmanchier 
le fol a lor conseil creu 
car ne l ont mie deceu 
de l aspine a le manche pris 
si l a en sa coignee assiz 
a meismez cele coignee 
a puiz l espine detrenchee 
mal gueredon li a rendu 
que de lui a son manche eu 
tot autresi est dez malvaiz 
dez trez felonz et dez engrez 
quant un prodome lez met avant 
et par lui sont riche et manant 
se il sormentent pluz de lui 
toz iors li font honte et anui 
a celui font il tot le piz 
qui pluz lez a au desus miz 


























que nus ne est apruvenuz 
qui par plait ne ont pas perduz 
a plusors est si avenuz 
souventez foiz y ont perdu 
et qui trop croit autrui parole 
que tout le desoit et afole 
li fouz cuide mal eurte 
que ne veut estre conseillé 
soi meismez souvent desoit 
car tant ne set qu il se porvoit 

d un gopil dit que une nuit 
estoit alez en son deduit 
sor la marine trespassa 
quant dedenz l aigue regarda 
l ombre de la lune a veu 
maiz ne sout mie que ce fu 
puiz a pensé en son coroige 
qu il a veu un grant formage 
' l aigue comence a regarder 
tres bien cuida en son penser 
se l aigue de la mer fu mendre 
que le formage peut prendre 
tant a beu qu il creua 
illuec de la puiz ne leva 
meint home espoire outre le droit 
et outre ce qu il ne deuroit 
d avoir totez cez volentez 
dont puiz est mor et afolez 

d un lou conte qui uit iadis 
ou zz corbel estoit assiz 
desuz le dos d une berbiz 
li louz parla qui fu marris 
' je voi " fait il ' molt grant merveille 
le corb suz le dos d une oeille " 


mal ne creint il ne nule rien 
se ie seisse ie l sai molt bien 
que totez gent me hueroient 
de totez pars me crieroient 
que ie la vodroie mangier 
ne me larroient aprisnier " 
tot ensi est dou tricheor 
en effroy est et en paor 
sa concience le reprent 
que toz conoissent son talent 
forment li poisse dou leial 
que ne torne cez fauz a mal 

d un coc raconte qui estoit 
suz un fumier et si chantoit 
par delez lui vint zz gopilz 
si l apela par molt biauz diz 
' sire " fait il ' molt te voi bel 
onquez ne vit si gent oysel 
clere voiz as suz totez rien 
fors ton pere que ie vi bien 
onquez oysel miauz ne chanta 
maiz en chantant lez yays clina 
si puiz je faire " dit li cos 
lez elez bat lez yays a cloz 
chanter cuida pluz hautement 
li gopilz vait avant si le prent 
vers la forest o l coc s en va 
parmi un chanp ou il passa 
corrent apres tuit li pastor 
lez chiens li huent tot entor 


' vai " fait li cos si lor escrie 
' car ie suiz tiens ne me laiz mie " 
li gopilz vot parler en haut 
et li cos de sa bouche saut 
sor un haut fuist s en est montez 
quant li gopilz s et regardés 
molt par s en tient malconchiez 
quant le coc l a si engignez 
de mautalent et de droite ire 
sa bouche enchouse et despire 
qui trop parout quant deuroit teire li cos respont ' si doi ie faire 
maudire l oil qui veut cliner 
quant doit garder et agaiter 
que mal ne veigne a son seignor 
ce font li fol tot li plusor 
que parlent quant deivent cesser 
car ne se veulent bien garder 

d un colonp conte que iadiz 
estoit suz une croiz assis 
un gopil vint desouz ce l vit 
en haut parla si li a dit 
' por quoi " fait il ' yez tu la sus 
en si grant vent car decent iuz 
seez pres de moy en l abri 
je n os par foy " cil respondi 
' por nient as paour de moy 
si te sai bien dire por quoy 
je fui or einz en un conte 
ou grant pueple fu assenblé 
zz brief i vint de par le roy 
qui comande par droite foi 
que beste a autre ne mefface 


paiz veut metre dedenz sa terre 
ansenble poons maiz aler 
oyseaus et bestes et jouer 
donc vendrai ie " fait li colonz 
' maiz ie voi la lez ces bussons 
zz chevaliers molt tost aler 
si font zz chiens o yauz mener " 
dit li gopilz ' sont il bien prez 
il cheuauchent " fait il ' adez 
mieuz vaut qu en cele graue voise 
qu i par yaus aie plait ne noise 
ne sai s il ont le brief oi 
qui vint dou roy ie vos afi 
ne m estouroit point remuer 
s il eussent oi conter " 
si vait des felons vesiniers 
par yaus sont plusors engignez 
par lor parole et lor sermon 
com cil vout faire dou colon 

li aiglez dez oyseauz rois 
por ce que est prouz et cortois 
et li hostors sez seneschaus 
s il n est il mie loiauz 
li aiglez sit un ior de chaut 
sor l arbre d un chane en haut 
li estors sit plus bais de lui 
garda aval si a chosi 
lez colons qui desuz li voloient 
jus en la terre entr auz juoient 
' voz juez " fait il ' desoz moy 
veez ci l aigle uostre roy 
se il fuit de ci remués 
et sus un autre fut volez 
li gens iroit en autre guise 
je feroie de vos justise " 
por ce ne doit prince voler 
seneschaul en son reaume aver 
ne couoiteuz ne menteor 
s il ne l veut faire son seignor 

un cheval uit ou herbe cruit 
dedens un pre maiz ne paruit 
la haie dont clos fu li pres 
au sallir en est afolez 
se font plusor bien le sauez 
tant couoient lor volentez 
ne voient pas quelle aventurei 
en vient aprez pesant et dure 

uns richez ce dit avoit 
un cheval que vendre voloit 
et un sien buef tot a un pris 
por yy souz dit a cez amis 
que chacuns d iauz voloit doner 
se nus le voloit acheter 
un marcheant assez bargina 
le cheval dit qu achetera 
maiz le buef ne voloit nient 
li richez hons par maltalent 
dit qu il n en feroit nient 
ou que lez yy acheteroit 
ou ambe yy lez li lairoit 
veir poez del nient sachant 
qui son mal prise est autretant 
com bien tot son apertement 
ne puet lasier son fol talent 

ici nos conte que uns lous 
en une graue iut toz sous 
desouz la cove aval li entre 
zz escarbot de ci qu au ventre 
li lous saut suz s esveilla 
molt anguoissousement cria 
tant s en voutra et tant salli 
que l escharbot si s en issi 
quant li louz regarda et vit 
molt par li sembla grant despit 
' ha las " fait il ' dolens chatis 
quant dedens moy t estoiez miz " 
li escharboz a respondu 
' certez " fait il ' c est bien seu 
que ie vauz assez maus de toy 
quant tu demeinez tel bufoy 
or assenble ta conpaignie 
et ciauz qui te sont en aie 
et ie resemblerai ma gent 
et mez amiz et mes parent 
demen faisons une baitaille 
enmi cel chanp seons sanz faille " 
li louz l a ensi otroié 
por ses aidans a envoié 
et l escharbot lez siens mandez 
n i avoit nul felon remez 
ne grose mouche ne cornet 
ne nule guespe ne guibet 
quant il devoient aprimer 
li lous viaut lez sienz enseigner 
consel ce dit lor estuet prendre 
s il se veulent de ciauz deffendre 
chacuns estuet garder sa queue 
ou ele ira a male ueue 
li cers li dit ' car lez bendonz " 


' donc porronz pluz seur aler " 
ensi ont fait comunaument 
bendé se sont molt fermement 
maiz quant ce fut a l asenblee 
vne guespe c est deffreee 
si point le cerf par lez costez 
et il sali si effreés 
qu il se meffit trop vilement 
et la bende deront et fent 
ce dit li louz qui estoit prez 
' seignors por dieu n i eston mez 
molt par nos est mal avenu 
quant li lien nos est ronpu 
fuons nos on hastiveme 
se nos y demoronz nient 
n i aura ia un sol de nos 
qui souz la coue n en ait yy " 
ceste esemple nos dit de ciauz 
qui desperset les menorz d iauz 
tant les avilent de lor dis 
au grant besoing en sont honiz 
qui miauz seuent cil garder 
la ou il ont gregnor mestier 
que ciauz qui lez vont deprisant 
qui sont si lonc et gros et grant 
