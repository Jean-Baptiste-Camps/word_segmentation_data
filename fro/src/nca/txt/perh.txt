qui petit seme petit quielt 
e qui aukes recoillir vielt 
en tiel liu sa semence espande 
que fruit a cent doble li rende 
car en terre que rien ne vaut 
bone semence seche e faut 
christiens seme e fait semence 
d un romanz qu il comence 
e si le seme en si bon leu 
qu il ne put estre sanz grant preu 
qu il est faitz pour le plus prodhome 
qui seit en l empire de rome 
ceo est li quens phelipes de flandres 
qui vaut mielz ne fist alixandres 
cil qui lem dit que tant fu bons 
mais ieo prouerai que li quiens 
vaut mielz que cil ne fist assez 
que cil out en li amassez 
totes lez uices e tuz les mals 
dont li quiens est mondes e saufs 
li quiens est tiels qu il n escoute 
vilain gab ne parole estoute 
e s il ot dire mal d autri 
quiqu il soit ceo peise li 
li quiens aime dreite iustise 
e lealte e seinte eglise 
e tote vilainie hiet 
si est plus larges que hom ne siet 
cil done solom l euangile 
sanz ypocrisie e sanz gile 
qui dit ne sache ta senestre 
le bien quant le fera ta destre 
cil le sache qui le receit 
ceo est deus qui tuz les secrez veit 
e siet totes les respostailles 
qui sont el queor e es entrailles 
la senestre solom l estoire 
signifie la veine gloire 
qui vient de fause ypocrisie 
e la destre que signifie 
charite qui de sa bone oeuere 
pas ne s auante encois la couere 
si que nuls ne l siet si cil non 
qui deus e charitez a non 
deus est charitez e qui vit 
en charite solom l escrit 
seint pol dit ieo le vi e lui 
qui meint en deu e deu en lui 
donc sachiez bien pur verite 
que li don sont de charite 
que li bons quiens phelipes done 
que onques nuli n en araisone 
fors son franc queor e debonaire 
qui li loe le bien a faire 
donc vaut mielz cil que ne valut 
alixandres qui ne chalut 
de charite ne de nul bien 
oil n en ditez ia de rien 
donc auera bien sauue sa paine 
crestiens qui entent e paine 
a rimoier le meillor conte 
par le comandement le conte 
qui seit contez en court real 
c est li contes del graal 
dont li quiens li bailla le liure 
si orrez coment il s en deliure 
ceo fu el tens que arbre florissent 
foillent boscage pre verdissent 
que cil oisel en lur latin 
doucement chantent al matin 
e tote riens de ioie enflame 
que li fiz a la veue dame 
de la gaste foreste soutaine 
se leua e ne li fu paine 
qu il la sele ne meist 
en son chaceor e preist 
treis gaueloz e tut issi 
hors del maneir sa mere issi 
e pensa que veer irroit 
herceors que sa mere auoit 
qui ses auoines li hercoient 
bues yy e yy herces auoient 
jssi en la forest s en entre 
e maintenant li queors del uentre 
pur le douz tens li reioi 
e pur le chant qu il oi 
des oiseals qui ioie faisoient 
totes les choses li plaisoient 
por la dulcour del tens serain 
osta del chaceor le frain 
si le laissa aler pessant 
par la fresche herbe verdeiant 
e cil qui bien lancier sauoit 
des gaueloz qu il auoit 
alout enuiron li lancant 
vne hovre arere altre avant 
vne hovre en bas altre en halt 
tantqu il oi parmi le galt 
venir cink cheualers armez 
de totes armes acemez 
e mult grant noise demenoient 
les armes de ceus qui venoient 
qui souent hurtoent as armes 
li raim des chesnes e des charmes 
les lances as escuz hurtoent 
e tuit li halbert fremilloient 
tentist li fustz sone li fers 
e des healmes e des haubers 
lj valet ot e ne veit pas 
ceus qui vienent plus que le pas 
si s en merueille e dist " par m alme 
veir me dist ma mere ma dame 
qui me dist que deable sont 
plus effreé que riens del mont 
e si le dist pur moi enseignier 
que pur eus se deit len seigner 
mais cest enseign desdeignerai 
que ia voir ne m en seignerai 
einz ferrai si tost le plus fort 
d un des gaueloz que ieo port 
que n aprochera uers moi 
nul des altres si com ieo croi " 
jssi a li meismes dist 
li ualetz einzqu il les vist 
mais quant il les vit en apert 
que del bois furent descouert 
si vit les haubercs fromianz 
e les healmes cliers e lusanz 
e vit le vert e le vermeil 
reluire contre le soleil 
e l or e l argent e l azur 
si li fu mult bel atour 
e dist " beaus sire deus merci 
ceo sont angle que ieo voi ci 
e voir ore ai ieo mult peché 
ore ai ieo mult mal espleité 
qui dis que esteient deable 
ne me dist pas ma mere fable 
qui me dist que li angle sont 
les plus beles choses del mont 
fors deu qui est plus beals de tuit 
ci vei ieo dampnedeu ceo quit 
car nul si bel nen i esgard 
tuit li altre si deu me gard 
n ont mie de beaute la disme 
e ceo dist ma mere meisme 
que hom deit deu creire e aorer 
e supleier e honurer 
e ieo aorrai cestui 
e tuz ses angles ouec lui " 
meintenant uers terre se lance 
e dist trestute sa creance 
e oreisons qu il sauoit 
que sa mere apris li auoit 
e li maistres des cheualers 
le vit e dit " estez arers 
que a terre est de pour chauz 
cil valet qui nus ad veuz 
si nus alioms tuit ensemble 
vers li il aueroit ceo me semble 
si grant pour qu il morreit 
ne respondre ne me porreit 
a rien que ieo li demandasse " 
jl s arestent e cil s en passe 
vers le valet grant aleure 
si le salue e asseure 
e dist " valet n eiez pour 
nen ai ieo par le salueour " 
fait li ualetz " en qui ieo croi 
n estes vos deus nenil par foi 
qui estes donc cheualer sui 
onc mes cheualer ne conui " 
fait li valetz " ne nul ne vi 
n onques mais parler n en oi 
mais vos estes plus beals que deus 
car fusse ieo ors autretiels 
ausi luisanz e ausi faitz " 
a cest mot pres de li s est traitz 
e li cheualers li demande 
" veis tu hui en ceste lande 
cink cheualers e treis puceles " 
li valetz a altres noueles 
enquere e demander entent 
e a sa lance sa main tent 
si la prent e dit " beals sire chiers 
vos qui auez non cheualers 
que est ceo que uos tenez 
ore sui ieo mult mal asenez " 
fait li cheualer " ceo m est uis 
jeo quidoe beal douz amis 
noueles aprendre de toi 
e tu les viels oir de moi 
jeo le te dirrai ceo est ma lance 
dites vos " fait il " que hom lance 
si com ieo faz mon gaueloz 
nenil valetz tu ies tut sotz 
einz en fiert len tut demanois 
dont valt mielz li vns de ces trois 
gaueloz que vos veez ci 
que quantque ieo voil ieo en occi 
oiseals e bestes al bosoign 
e si les occi de si loign 
cum lem porroit un soson traire 
valet de ce n ai ieo que faire 
mais des cheualiers me respont 
di moi si tu siez ou il sont 
e les puceles ueis tu " 
li valetz al pie de l escu 
le prent e dit tut en apert 
" e co que est e de quei vos sert 
valet " fait il " est ces gabez 
q en autres noueles me menez 
que ieo ne te quier ne demand 
jeo quidoe si deus m amend 
que tu noueles me deisses 
einzque de moi les apreisses 
e tu viels que ieo t en apreigne 
jeo le te dirrai comentque preigne 
car a toi volentiers m acort 
escuz ad non ceo que ieo port 
escuz ad non voir " fait il 
" ne l doi mie tenir vil 
car il m est tant de bone foi 
que si nuls lance ou trait a moi 
encontre tost l escuz se trait 
e co est li seruises qu il me fait " 
atant cil qui furent arere 
s en uindrent tote la charrere 
vers lur seignor trestut le pas 
si li dient ignielpas 
" sire quey vos dit cil galois 
ne siet mie totes les lois " 
fait li sires " si deu m amend 
que a rien nule que li demand 
ne respont onques a droit 
einz demande de quantqu il voit 
coment a non e que hom en fait 
sire ceo sachez bien entreshait 
que galois sont tuit par nature 
plus fols que bestes en pasture 
cist est ausi cum vne beste 
fols est qui deliez li s areste 
si a la muse ne vielt muser 
e le tens en folie user 
ne sai " fait il " si deus me uoie 
einzque soie a la voie 
quanqu il voudra li dirrai 
ja autrement n en partirai " 
lors li remande derechief 
" valet " fait il " ne te seit grief 
mais des cink cheualers me di 
e des puceles autresi 
si les encontras ne veis " 
e li ualetz le tenoit pres 
al pan del haubert e si li tire 
" car me dites " fait il " beal sire 
que est ceo que vos auez vestu 
valet " fait il " dont ne l sies tu 
jeo non valetz c est uns haubercs 
si est ausi pesantz cum fers 
qu il est de fer ceo veis tu bien 
de ceo " fait il " ne sai ieo rien 
mais mult est beals si deus me salt 
que en faites vos e quei vos valt 
valet " fait il " ceo est a dire legier 
si ore voleies a moi lancer 
gauelot ou seete traire 
ne m en porriez nul mal faire 
danz cheualers de tiels haubercs 
gard deus les bisses e les cerfs 
que nul occire n en porroie 
ne iames apres ne querroie " 
e li cheualer li redit 
" valet si dampnedeus t aid 
di moi si siez nules noueles 
des cheualers e des puceles " 
e cil qui petit fu senez 
li dist " fustes vos issi nez 
nenil ualetz ceo ne put estre 
que cheualer puisse issi nestre 
qui vos atorna dont issi 
valet ieo le vos dirrai bien qui 
dites le donc mult volentiers 
n ad mie oncore yy iors entiers 
que tut cest herneis me dona 
li reis arthurs qui m adobba 
mais ore me redi que deuindrent 
li cheualer qui par ci uindrent 
qui les treis puceles condueient 
vont il le pas ou il s en fueient " 
e cil dist " sire ore esgardez 
cel plus haut bois que vos ueiez 
qui cele montaigne auirone 
la sont li destrier d escaudone 
e que de ceo " fait il " beal frere 
la sont li herceour ma mere 
qui ses terres sement e erent 
e si ces genz i trespasserent 
s il les virent cil nos dirront " 
e cil dient qu il i irront 
ouec li s il les i maigne 
jesqu a cels qui hercent l auaine 
lj valet prent son chaceour 
e vait la ou li herceour 
hercent les terres arees 
ou les auoines sont semees 
e quant il virent lur seignour 
si tremblerent tuit de pour 
e sauez pur quei il le firent 
pur les cheualers qu il virent 
qui ouec lur seignor venoient 
bien seurent s il li auoient 
lur afaire dit e lur estre 
qu il voudreit cheualer estre 
e sa mere en isteroit del sen 
que destorner le quidoit len 
que ia cheualer ne ueist 
ne lur afaire n apreist 
e li valetz dist as bouiers 
" veistes vos cink cheualers 
e treis puceles ci passer 
einz ne finerent puis d aler 
par ces destreiz " font li ouerer 
e li valet al cheualer 
qui tant auoit od li parlé 
dist " sire par ci sont alé 
les cheualers e les puceles 
mais ore me dites les noueles 
del roi qui les cheualers fait 
e le liu ou il plus estait 
valetz " fait il " dire vos voil 
que li rois soiorne a cardoil 
n ad mie oncore passé quint iour 
qu il i estoit a soior 
car ieo i fui e si li i vi 
e tu si ne l troeues i 
bien ert qui le t enseignera 
ja si destornez ne serra 
tantost li cheualer s em part 
les granz galops mout li fu tard 
qu il eust les autres ataintz 
e li valetz ne s est pas feintz 
de repairer a son manoir 
ou sa mere dolent e noir 
auoit le queor pur sa demoere 
grant ioie neis l oure 
que ele le vit e pas ne pout 
celer la ioie que ele en out 
car cum mere qui mult l aime 
court contre lui e si le claime 
" beal filz filz " plus de cent foiz 
" beal filz mout ai esté destroiz 
mis queors pur vostre demoree 
de doel ai esté acoree 
si que pur poi morte ne sui 
ou auez vos tant esté hui 
ou dame ieo le vos dirrai 
par foi que ia n en mentirai 
que i ai mult grant ioie eue 
d une chose que ieo ai veue 
dont ne me soliez vos dire 
que li angle deu nostre sire 
sont si tres bel que onques nature 
ne fist plus bele creature 
n el monde n ad si bele rien 
beal fiz oncore le di ieo bien 
jeo le dis pur voir e di oncore 
taisez mere ne vi ieo ore 
les plus beles choses qui sont 
qui par la gaste foreste vont 
jl sont plus bel si com ieo quit 
que deus e si angle tuit " 
la mere entre ses braz le prent 
si dist " beal fiz a deu te rend 
qui mult ai grant pour de toi 
tu as veu si com ieo croi 
les angles dont la gent se pleignent 
qu il occient quantqu il ateignent 
non ai uoir mere non ai non 
cheualer dient qu il ont non " 
la mere se pasme a icest mot 
quant cheualer nomer li ot 
e quant ele fu redrescee 
dist com femme corucee 
" ha lasse cum sui malbaillie 
beal fiz de cheualerie 
uos quidoe ieo si garder 
que ia n en oissez parler 
ne que ia nul n en veissez 
cheualer estre deussez 
beal fiz si dampnedeu pleust 
e vostre piere vos eust 
gardé e vos altres amis 
n out cheualer de si halt pris 
tant redoté ne tant cremu 
beaus fiz cum vostre piere fu 
en totes les ysles de mer 
e mout me repus vanter 
qui vos ne decheiez de rien 
de son lignage ne del mien 
que ieo sui de cheualers nee 
des meillors de ceste contree 
es ysles de mer n out lignage 
meillour del mien en mon aage 
mais li meillor sont dechau 
s est bien en plusors lius seu 
que les mescheances auienent 
as prodhomes qui se maintienent 
en grant honour e en pruesce 
maluastez honte ne peresce 
ne dechiet pas qu ele ne put 
mais les bons dehair esteut 
vostre pieres si ne l sauez 
fu parmi la hanche nauerez 
si qu il mahaigna del cors 
sa grant terre e ses tresors 
qu il auoit cum prodhom 
ala tut a perdicion 
si chai en grant pouerte 
e poueri e desherité 
e exillei furent a tort 
li gentil hom apres la mort 
uterpendragon qui roys fu 
e pieres al bon roi arthu 
es terres furent exilleez 
e les bones genz auillez 
si s en fuit qui s en fuir pout 
vostre piere cest manoir out 
jci en ceste foreste gaste 
ne pout fuir mes a grant haste 
en litiere aporter se fist 
car lors ne sout ou il fuist 
e vos qui petit estiez 
deus mult beals freres auiez 
petitz estiez aleitanz 
poi auiez plus de deus anz 
quant grant furent vostre dui frere 
al los e al conseil lur piere 
alerent a deus curtz reials 
pur armes aueir e cheuals 
al roi d eskaualon ala 
li einznez e tant serui l a 
qu il fu cheualer adubbez 
e li autres qui puis fu nez 
fut od le bon roy gomeret 
en vn ior li dui valet 
adobbé e cheualer furent 
e en vn iour meisme meurent 
pur reuenir a lur repaire 
que ioie me voleient faire 
e lur piere qui puis n es vit 
que as armes furent desconfit 
par armes furent mort amdui 
dont ieo ai grant doel e ennui 
de l einznez auindrent merueilles 
que li cornel e les corneilles 
ambesdeus les iouz li creuerent 
jssi les genz mort le trouerent 
del doel del filz morut li piere 
e ieo ai vie mult amiere 
sufferte puisqu il fu mortz 
vos estiez tut li confortz 
que ieo auoie e tut li biens 
car il n i auoit plus des miens 
rien plus n i auoit deus le sache 
dont me pust faire damage " 
lj valet entent mult petit 
a ceo que sa mere li dit 
" a manger " fait il " me donez 
ne sai de quey m araisonez 
mais mult irroie volentiers 
al roi qui fait les cheualiers 
e ieo irrai quiqu il en poist " 
la mere tant cum il li oist 
l i retient e si le soiorne 
ore li aparaille e atorne 
de caneuaz vne chemise 
e braielz faites a la guise 
de guales ou len ensemble 
braielz e chauces ceo me semble 
e si ont cote e chaperon 
d un quir de cerf clos enuiron 
jssi la mere l atorna 
trois iors al plus le soiorna 
que plus n i ot mestier losenge 
lors out la mere doel estrange 
si le baise e acole en plorant 
e dist " ore ai ieo duel mult grant 
beal filz quant aler vos en uoi 
vos irrez a la curt le roi 
si li dirrez que armez vos doint 
de contredit n i auera point 
qu il les vos dorra bien le sai 
mais quant vos vendrez a l essai 
d armes porter coment ert adonques 
ceo que vos ne veistes onques 
n autri ne veistes faire 
coment en sauerez a chef traire 
mauuaisement voir ceo dout 
mal serrez afaité par tout 
n il n est merueille ceo m est uis 
si hom ne siet ceo que hom n ad apris 
mais merueille quant len n aprent 
ceo que len ot e veit souent 
beal fiz vn sen vos voil aprendre 
ou il vos fait mout bien entendre 
que s il vos plaist a retenir 
grant bien vos en porra venir 
cheualer serrez iesqu a pou 
fiz si deu plaist e ieo le lou 
si vos trouez ou pres ou loign 
dame qui d aie ait bosoign 
ne pucele desconseillie 
la vostre aie apparaillie 
lur seit si eles vos en requierent 
car totes honors si afierent 
qui as dames honour ne porte 
la sue honors deit estre morte 
dames e puceles amez 
si serrez par tut honourez 
e si vos alkune en priez 
gardez ia ne l ennuiez 
ne faites rien que li desplaise 
de pucele a mult qui la baise 
si ele le baisier vos consent 
le surplus vos en defent 
si laisser le volez pur moi 
mais si ele ad anel en son doi 
ou a sa ceinture almoniere 
si par amour ou par priere 
le vos done bon m iert e bel 
si vos enportez son anel 
de l anel prendre vos don ieo 
e de l almoniere congieo 
beal fiz oncore vos dirrai el 
ja en chemin n en ostel 
n aiez longement compaignon 
que vos ne demandez son non 
e son sornon a la parsome 
par le sornon en conuist len l ome 
e bel a prodhomes parlez 
ouec les prodhomes alez 
prodhome ne forsconseille mie 
ceus qui tienent sa compaignie 
sur tote rien vos voil prier 
que a eglise e a mostier 
aillez prier nostre seignor 
qui en cest siecle vos doinst honor 
e si vos i doinst contenir 
qui a bone fin puissez venir 
mere " fait il " quei est eglise 
vns lius ou len fait le seruise 
celi qui ciel e terre fist 
e homes e bestes i mist 
e mostier quei iceo meisme 
vnes maisons bele e saintisme 
e de cors seintz e de tresors 
s i est sacrifié en le seint cors 
jhesu crist le prophete seinte 
qui gui firent honte meinte 
trahiz fu e iogez a tort 
e suffri anguisse de mort 
pur les homes e pur les femmes 
que en enfern aloent les almes 
quant eles departoent des cors 
e il les en regetta hors 
si fu a l estache liez 
batuz e puis crucifiez 
e porta corone d espines 
pur oir messes e matines 
e pur cel seignor aorer 
te lo ieo al mostier aler 
donques irrai ieo volentiers 
as eglises e as mosters 
jssi le vos met en couenant " 
fait li valet " des ore en auant " 
atant n i out plus de demoere 
congie prent e la miere ploere 
que sa sele li fu ia mise 
a la maniere e a la guise 
de gales fu apparaillez 
vns riuelins auoit chaucez 
e par tut la ou il aloit 
treis gaueloz porter soloit 
treis en uoleit od li porter 
mais deus l en fist la mere oster 
pur ceo que trop semblast galois 
si eust ele fait tutz trois 
mult volentiers s issi peust estre 
vne reorte en sa main destre 
portout pur son cheual ferir 
plorant le baise al departir 
la mere que mult chier l auoit 
e prie deu qu il l auoit 
" beal fiz " fait ele " deu vos meint 
joie plus que ne m en remeint 
vos doinst il ou que vos alez " 
quant li valetz fut esloignez 
le get d une piere menue 
si se retorne e vit chaue 
sa mere al chief del pont arere 
e iut iloec en itiel maniere 
com s ele fust chaue morte 
e cil fiert de la roorte 
son palefroi parmi la croupe 
cil le porte qui pas n ad coupe 
parmi la grant forest obscure 
les granz galops e l ambleure 
e cheuauche des le matin 
tantque li iors vint a declin 
en la foreste cele nuit geut 
tantque li iors li appareut 
e main al chant des oiselez 
se lieue amont li valetz 
si ad al cheuaucher entenduz 
si qu il vit vn trief tenduz 
en une praerie bele 
liez le sorse d une fontele 
li triefs fu bels a grant merueille 
l une partie en fu vermeille 
e l autre vertz d orfreis broudee 
desuz out vn aigle dorree 
en l aigle fereit li soleils 
que mult esteit clers e vermeils 
si en relusoient tuit li pre 
de l enluminement del tre 
entour le tref a la reonde 
qui estoit le plus bels del monde 
avoit ramees e foilliees 
e loges galesches dresciees 
li valetz vers le trief ala 
e dist einzqu il venist la 
" deus ore uei ieo vostre maison 
ore ferei ieo desraison 
si aorer ne vos aloie 
vour dist ma mere tote voie 
qui me dist que mostiers estoit 
la plus bele chose que soit 
e me dist que ia ne trouasse 
mostier que aorer n i alasse 
le creatour en qui ieo croi 
jeo l irrai ia prier par foi 
qu il me doinst encui a manger 
que ieo en auroie grant mestier " 
lors vient al trief si le troeue ouert 
enmi le trief vn lit couert 
d une cote de paille e voit 
el lit tote sule ou gisoit 
vne pucele endormie 
mais loigns ert de sa compaignie 
que alees erent ses puceles 
pur coillir flurettes noueles 
que par le trief ionchier voleient 
autresi cum faire soleient 
quant li valet el trief entra 
sis cheuals tiele noise mena 
que la dameisele l oi 
si s esueilla e tressailli 
e li valetz qui nices fu 
dist " pucele ieo vos salu 
si cum ma mere le m aprist 
ma mere m enseigna e dist 
que les puceles saluasse 
en quelque liu ieo les trouasse " 
la pucele de pour tremble 
pur le vaslet qui fol li semble 
si se tient pur fole prouee 
de ceo que soule l ad trouee 
" valet " fait ele " va ta voie 
fui que mis amis ne te voie 
einz vos baiserai par mon chief " 
fait li valetz " quiqu il seit grief 
que ma mere le m enseigna 
jeo uoir ne te baiserai ia " 
fait la pucele " que ieo puisse 
fui que mis amis ne te truisse 
car s il te troeue tu ies mortz " 
li valetz qui les braz out fortz 
l ad enbracee estraitement 
car il ne l sout faire altrement 
einz sur li si l estendi 
la pucele se defendi 
e gandi a quantque ele pout 
mais defense mestier n i out 
e li valet tut en randon 
la baisa vousist ele ou non 
vint foiz si com li contes dit 
tantque vn anel en son dei vit 
a vne esmeraude mult clere 
" oncore me dist " fait il " ma mere 
que en vostre dei l anel preisse 
maisque rien plus ne vos queisse 
ore ca l anel ieo le voil auoir 
mon anel n aueras tu ia uoir 
pur nule rien que faire saches 
si a force del dei ne l m araches " 
li valetz par le poign la prent 
a force le dei li estent 
si ad son anel de son dei pris 
e en son dei meisme mis 
e dist " pucele bien aiez 
ore m en irrai ieo bien paiez 
e mout meillor baisir vos fait 
qui chamberere qu il ait 
en tote la maison ma mere 
vos n auez pas la buche amiere " 
e cele ploere e dist " valet 
n emportez pas mon anelet 
que ieo en serroie malbaillie 
e tu en perdroies la vie 
maisqu il tart ceo te pramet " 
li valetz a son queor ne met 
nule rien de quantqu il ot 
mais de ceo que ieoné out 
moroit de faim de male fin 
vn boecel troeue plein de vin 
e vn hanap d argent solonc 
e vit sur vn trossel de ionc 
vne tuaille blanche e noeue 
il la suslieue e desouz troeue 
treis bons pastez de cheuerel fres 
ne li ennuia pas cist mes 
pur la faim que forment l anguisse 
vn des pastez deuant li fruisse 
si en manga par grant talent 
e verse en la cupe d argent 
del vin qui n estoit mie laiz 
si en but souent e a granz traiz 
e dist " pucele cist pastez 
ne serroit hui par moi gastez 
venez manger qu il sont mout bon 
si auera chescuns assez del son 
si en remaindra vns entiers " 
e cele plore endementiers 
maisqu il la prie e somont 
que onques vn mot ne li respont 
e cil manga tant cum li plout 
e beut tantque assez en out 
e recoueri le remanant 
puis prist congie de maintenant 
si comanda a deu celi 
qui son saluz point n embeli 
" deus vos salt " fait il " bele amie 
mais pri deu ne vos peist il mie 
de vostre anel si ieo l emport 
que eincoisque ieo moere de mort 
jeo le vos guerdonerai 
a vostre congie m en irrai " 
mais cele ploere e dit que ia 
a deu ne l comendera 
que li couendra pur lui 
suffrir tant mal e enuoi 
que tant en out nule chaitiue 
ne ia pur tant cum il viue 
n auera il socors n aie 
si sache bien qu il l ad traie 
si remist cele en plorant 
mais n ala geres demorant 
sis amis qui dehors reuint 
del valet qui sa voie tint 
vit les escloz si li en peisa 
e s amie plorante troua 
e dist " dameisele ieo crei 
a ces enseignes que ieo vei 
que cheualer ad eu ici 
non ad sire ieo le vos affi 
mais vn ualet galois i out 
ennuious vilain e sot 
qui ad de vostre vin beu 
tant cum il vout e bel li fu 
e manga de vos treis pastez 
e pur ceo bele si plorez 
s il eust beu e mangé 
trestut ceo uousisse ieo 
jl i ad plus sire " fait ele 
mis anels est en la querele 
qu il me l ad tolu si l emporte 
jeo vousisse mielz estre morte 
qu il l eust issi emporté " 
es vos celi desconforté 
e anguissous en son corage 
" par foi " fait il " ci out ultrage 
e desqu il l emporte si l ait 
mais ieo quid qu il i out plus fait 
si plus i out ne l celez ia 
sire " fait ele " il me baisa 
baisa uoire ieo le vos di bien 
mais ico fu maloit gre mien 
eincois vos sist e mult vos plout 
vnques nul contredit n i out " 
fait cil qui gelousie anguisse 
quidez que ieo ne vos conuisse 
si faz certes n en est surdois 
ne sui si bornes ne si lois 
que vostre fausete ne voie 
entré estes en male voie 
assez auerez e mal e peine 
que ia ne mangera d aueine 
vostre cheuals ne n ert seignez 
tantque ieo me soie vengez 
e la ou il defferra 
james ne serra 
einzque ieo me soie vengé 
ne iames ne serront changé 
li drap dont vos estes vestue 
mes vos me siuerez a pie e nue 
tantque la teste en auerai prise 
ja n en ferai autre iustise " 
atant s assist e si manga 
e li valetz tant cheuaucha 
qu il vit un carboner venant 
vn asne deuant li menant 
" vilain " fait il " enseignez moi 
qui l asne meines deuant toi 
la plus droite voie a cardoil 
li reis arthur qui veeir voil 
jl fait cheualers ceo dist len 
valet " fait il " en icest sen 
est li chasteals sur mer assis 
le rei arthur bel douz amis 
let e dolent i troueras 
a cest chastel si tu i uas 
ore m en redirras ton voel 
de quei li rois fait ioie e doel 
jeo le te dirrai " fait il " mout tost 
li reis arthurs a tote s ost 
s est al roy rion combatuz 
li rois des ysles fu vencuz 
de ceo est li rois arthurs mult lez 
e de ses compaignons mout iriez 
qui al chastel se departirent 
la ou le meillor soiour virent 
n il ne siet coment il lur va 
de ceo est li doels que li rois a " 
le valet ne prise vn denier 
les noueles al carbonier 
fors tantque en la voie entra 
cele part ou il li moustra 
tantque desur mer vit vn chastel 
mult bien seant e gent e bel 
e vit issir parmi la porte 
vn cheualer qui emporte 
vne cupe d or en sa main 
sa lance tenoit e son frain 
e son escu en la senestre 
e la cupe d or en la destre 
e ses armes bien li seoient 
que totes vermailles estoient 
lj valet vit les armes beles 
qui furent fresches e noueles 
si li plaiseient e dist " par foi 
ces demanderai ieo le roi 
s il les m en done bel m en ert 
e dahez ert qui autres quiert " 
atant vers le chastel s en court 
que tart li est qu il viegne a court 
tantque pres del cheualer vint 
e li cheualers li retint 
vn petit si li demanda 
" ou irras tu valet diva 
jeo voil " fait il " a cort aler 
al roi vos armes demander 
valet " fait il " tu feras bien 
va donc tost e tost reuien 
e tant dirras al malvais roi 
que s il ne vielt tenir de moi 
sa terre qu il la me rende 
ou il enuoit qui la defende 
vers moi qui di que ele est moie 
a ces enseignes te croie 
que deuant li pris oreendreit 
od tut le vin qu il beueit 
ceste cupe que ieo emport " 
autre quiere que li record 
que cist n i ad mot entendu 
jesqu a la curt n ad entendu 
ou li rois e li cheualer 
estoient assis al mangier 
la sale fu a terre aual 
e li valetz entre a cheual 
en la sale que est pauee 
e longe atant come lee 
e li rois arthur s est assis 
al chief d une table pensifs 
e li cheualer parloent 
e li vn a l autre gaboent 
pur ceo qu il ert pensifs e muz 
li vasletz est atant venuz 
ne ne siet li quel il salut 
que del roi mie ne conut 
tantque yonec contre li vint 
qui vn cultel en sa main tint 
" valet " fait il " tu qui ca viens 
qui cest cotel en ta main tiens 
mustre moi li quiels est li rois " 
yonetz qui mult fu curtois 
li dist " amis veez le la 
e cil tantost vers li fila 
si le salua si com il sout 
li reis pensa e ne dist mot 
e cil autre foiz l araisone 
li rois pansa e mot ne sone 
" par foi " dist li valet adonques 
" cist reis ne fist cheualer onques 
quant la parole n en put len traire 
coment porreit cheualer faire " 
tantost del retorner s atorne 
le chief del chaceor torne 
mais si pres del roi l out mené 
en guise d ome malsené 
que deuant li sanz nule fable 
li abati en son la table 
del chief vn chapel de bonet 
li rois torne vers le valet 
le chef qu il tenoit baissé 
si ad tut son pense laissé 
e dist " beal frere bien viegnez 
pri vos que a mal ne l teignez 
ceo que a vostre salu me toi 
que rien respondre ne vos poi 
que le pire enemi que ieo aie 
qui plus me hiet e plus m esmaie 
m ad si ma terre contredite 
e tant est fols que tote quite 
dist qu il l auera voille ou non 
li vermeils cheualers a non 
de la forest de quinqueroi 
e la reyne deuant moi 
esteit ci venue seer 
pur conforter e pur veer 
ces cheualers qui sont blescé 
ne m eust gueres corucé 
li cheualer de quantqu il dist 
mais deuant moi ma cupe prist 
e si folement l enleua 
que sur la reyne versa 
tut le vin dont ele estoit pleine 
ci out laide e vileine 
que la reyne en est entree 
de doel e d ire est 
en sa chambre ou ele s occit 
ne quid pas si deu m ait 
que ele peusse eschaper viue " 
li valez ne prise vne ciue 
quanque li rois li dit e conte 
ne de son doel ne de sa honte 
de la dame ne li chaut il 
" faites moi cheualer " fait il 
" sire rois que aler m en voil " 
clier e riant furent si oil 
en la teste al valet saluage 
nuls qui l ot ne l tient a sage 
mais tuit icil qui l i veoient 
pur bel e pur gent lui tenoient 
" amis " fait li rois " descendez 
e vostre chaceour rendez 
a cel valet que veez la 
e sachez que mult bien serra 
tut fait a deu en faz le vou 
a m onour e a vostre prou " 
li valet li ad respondu 
" ja n estoient pas descendu 
cil que ieo encontrai en la lande 
e vos volez que ieo descende 
ja par mon chief ne descenderai 
mais faites tost si m en irrai 
ha " fait li rois " beals amis chiers 
jeo le ferai mult volentiers 
a vostre prou e a m onour 
foi que ieo dei al creatour " 
fait li valet " beal sire rois 
ne serrai cheualers des mois 
si cheualers vermails ne sui 
donez moi les armes celui 
que ieo encontrai dehors la porte 
qui vostre coupe d or emporte " 
li seneschal qui fu blescez 
de ceo qu il ot s est corucez 
e dist " amis vos auez droit 
alez li tolir oreendroit 
les armes car eles sont voz 
ne feistes mie que soz 
que vos por ceo venistes ci 
kai " fait li reis " por deu merci 
trop dites volentiers ennui 
si ne vos chaut onques a qui 
as prodhomes est ceo grant vices 
pur ceo si valetz est nices 
espoir il est mult gentils hom 
e si ceo li vient d aprison 
qu il eit esté od vilain mestre 
oncore put pruz e sages estre 
vilanie est d ome gaber 
e de prometre sanz doner 
prodhome ne se deit entremettre 
de nule rien autri promettre 
que doner ne li puisse e voille 
que le malgre celi n acoille 
que sanz promettre est sis amis 
e desqu il li ad promis 
si bee a la promesse auoir 
e pur ceo si poez sauoir 
que assez mielz vaudroit il veer 
a home que faire beer 
car qui le voir dire en uoudreit 
li meisme gabe e deceit 
qui fait promesse e ne la solt 
le queor son ami se tolt " 
ensi li rois a li parlout 
e li valetz qui s en alout 
ad vne pucele veue 
bele e gente si la salue 
e ele lui e si li rist 
e en riant tant li dist 
" valetz si tu vifs par age 
jeo croi e pens en mon corage 
que en trestut le mond n auera 
ne n iert ne ne fu ne ne serra 
vn cheualer meillour de toi 
ensi le pens e si le crei " 
cele pucele n auoit ris 
anz auoit plus de dis " 
e ceo dist ele si en haut 
que tuit l oirent e kai saut 
qui la parole ennuia mult 
si li dona vn coup estult 
de sa palme en sa face tendre 
que a la terre la fist estendre 
quant la pucele feru ot 
en son retour troua vn sot 
lez vn cheminee en estant 
si le bota el feu ardant 
del pie par coruz e par ire 
pur ceo que li sot soleit dire 
" ceste pucele ne rira 
jesqu atantqu ele verra 
celi qui de cheualerie 
auera tute la seignorie " 
ensi cil crie e cele ploere 
e li valetz plus n i demoere 
einz s en retoerne sanz conseil 
apres le cheualer vermeil 
yonetz qui les dreiz sentiers 
sauoit tost e volentiers 
aportoit noueles a tuit 
a tuz ses compaignons s acourt 
par vn vergier delez la sale 
e par vne posterne auale 
tantqu il vint al chemin droit 
ou li cheualer attendroit 
cheualerie e auenture 
e li valetz grant aleure 
vint vers li pur ses armes prendre 
e li cheualers pur attendre 
auoit la cupe d or ius mise 
sur vn perron de piere bise 
quant li valetz aproché l out 
tantque li uns l autre oir pout 
si li cria " mettez les ius 
les armes que n es portez plus 
que li rois arthurs le vos mande " 
e li cheualer li demande 
" valet osera nuls venir 
pur le droit le roi maintenir 
si nuls i vient ne l celez pas 
coment deables est ceo gas " 
fait li valetz " que vos ne faites 
que oncore n auez mes armes traites 
ostez les tost ieo le vos comand 
valet " fait il " ieo te demand 
si nuls vient ci de part le roi 
qui combatre se uoille a moi 
danz cheualers car ostez tost 
les armes que ieo n es vos ost 
que plus ne les vos sufferai 
e sachez que ieo vos ferrai 
si plus parler me facez " 
lors fu li cheualiers irrez 
si ad la lance a deus mains leuee 
e si l en done tiele colee 
par les espaules en trauers 
de la ou n estoit pas li fers 
qu il le fist enbruncher aual 
jesque sur le col del cheual 
e li valetz s est corucez 
e de maltalent irrez 
de la colee qu il ad prise 
en l oil al mielz qu il pout l auise 
e laisse aler le gauelot 
si qu il n entent ne veit ne n ot 
si le fiert parmi l oil el ceruel 
de l autre part del haterel 
li sancs e la ceruele espant 
de la dolur le queor li crient 
si verse e chiet tut estenduz 
e li vasletz est descenduz 
e met la lance a vne part 
e l escu del col li depart 
mais ne siet venir a chief 
e le healme qu il ad sur le chief 
qu il ne siet coment le preigne 
si ad talent qu il desceigne 
l espee mais il ne l siet faire 
ne del forel ne la siet traire 
einz prent le forel e sache e tire 
yonetz comenca a rire 
que le valet vit entrepris 
" jceo que est fait amis 
que faites vos ieo ne sai quoi 
jeo quidoe de vostre roi 
qu il m eust ces armes donees 
mais einz aueroi par carbonees 
trestut esbraoné le mort 
que nule des armes emport 
que eles se tienent si al cors 
que ceo dedenz e ceo dehors 
est tut vn si com me semble 
si se tienent eles ensemble 
ore ne vos esmaiez de rien 
jeo les en departirai bien 
si vos volez " fait yonez 
" ore donques tost " fait li valez 
" si les me donez sanz arest " 
tantost yonez les desuest 
e iesqu a l orteil le deschauce 
que ne remest haubercs ne chauce 
ni healme el chief n altre armeure 
mais li valetz sa vesture 
ne veut laisser que ne preist 
pur rien que yonetz deist 
vne cote mult aisie 
de drap de soie gambosie 
que desuz ses armes auoit 
li cheualers quant vifs estoit 
ne oster ne li pout des piez 
les riuelins qu il out chaucez 
e dist " deables est ceo gabs 
que changeroie ieo mes dras 
que ma mere me fist l autrier 
pur les dras a cest cheualer 
ma grosse chemise de cambre 
pur ceste que est gresle e tendre 
voudriez vos que ieo lessasse 
ma cote ou elve ne passe 
pur cesti qui n en tendroit gute 
honie soit sa gorge tute 
qui lerra ne loigns ne pres 
ses bons draz por autri malueis 
mout grieue chose est de fol aprendre 
rien fors les armes ne vout prendre 
par priere qu il li face 
yonetz les chauces li lace 
e sur les riuelins li chauce 
les esperons desus la chauce 
e puis li ad le hauberc vestu 
ytele que onques mieldres ne fu 
e sur la coife li asiet 
le healme qui mout bien li siet 
e de l espee li enseigne 
qu i pendant e lache la ceigne 
puis le met le pie en l estrier 
si le fait monter el destrier 
que onques destrer veu n auoit 
ne d esperon rien ne sauoit 
fors de cillant e de roorte 
jonet l escu li apporte 
e la lance si la li baille 
e eincoisque yonet s en aille 
li dist " sire valet pernez 
mon chaceour si l enmenez 
que mult est bons e ieo le vos doin 
pur ceo que ieo n en ai mes soign 
e portez la cupe le roi 
si le saluez de part moi 
e tant dites a la pucele 
qui key ferri en la maissele 
que si ieo pus einzque ieo moere 
le quid ieo mult bien mettre cure 
que pur vengé se tendra " 
e cil respont qu il rendra 
al roi sa coupe e son message 
fornira a loi d ome sage 
atant departent si s en uont 
en la sale ou li baron sont 
entre yonetz parmi la porte 
qui al roi sa coupe apporte 
si li dist " sire faites ioie 
que vostre coupe vos enuoie 
vostre cheualer qui ci fu 
de quiel cheualer me dis tu " 
fait li rois qui en grant ire 
est oncore " par foi beals sire " 
fait yonet " del valet di 
qui oreendreit parti de ci 
dis me tu del valet galois 
qui me demanda " fait li rois 
" les armes de synople teintes 
al cheualer qui hontes meintes 
m ad faites solom son poeir 
de celi vos di ieo pur veir 
e ma cupe coment out il 
aime le tant ou prise cil 
qu il l eit de son gre rendue 
einz l ad si cher vendue 
le valet qu il l ad occis 
e coment fu ceo beals amis 
sire ne sai maisque ieo vi 
que le cheualer le ferri 
de sa lance e fist grant ennui 
e li valletz referri lui 
d un gauelot parmi l oillere 
si qu il li fist par deriere 
le sanc e la ceruele espandre 
e a la terre mort estendre " 
lors dist li rois al seneschal 
" ha key cum m auez hui fait mal 
par vostre lange l anoisouse 
que auera dite meinte oisouse 
m auez tiel cheualer tolu 
qui hui cest iour m ad mult valu 
sire " fait yonetz al roi 
" par mon chief il mande par moi 
a la pucele la reyne 
que key ferri par ahatine 
pur mal de li e pur despit 
qu il la vengera s il vit 
maisqu il peust venir en liu " 
li fols qui sist iuste le feu 
ot la parole e salt en piez 
si vient deuant le roi mout lez 
si ad tiele ioie que trep e salt 
e dist " danz rois si deus me salt 
ore approchent vos auentures 
de felonesses e de dures 
en uerrez venir mout souent 
e si vos bien en couent 
que kay put estre tut certains 
que mar vit ses piez e ses mains 
e sa lange fole e vilaine 
einzque vne quarantaine 
auera li cheualer vengé 
le coup qu il me dona del pie 
e la bufe reert bien rendue 
e comperé e chier vendue 
qu il dona a la pucele 
que entre le coste e l essele 
le braz destre li brisera 
vn demi an le portera 
a son col pendu bien le port 
n i put faillir iesqu a la mort " 
ceste parole tant greua 
kay que por poi ne creua 
de maltalent e de corouz 
qu il ne l ala deuant touz 
tiel coup doner que mort l eust 
pur ceo que le roi despleust 
laissa qu il ne l enuai 
e li rois dist " hai hai 
key cum auez mal espleité 
qui asené e adrescé 
le valet as armes eust 
si com poi aider se seust 
e de l escu e de la lance 
bons cheualers serreit sanz dotance 
mais il ne siet ne poi ne bien 
d armes ne d autre rien 
que neis traire ne saueroit 
l espee si bosoign auoit 
ore siet armez sur le cheual 
si encontra alkun vassal 
qui pur son cheual gaigner 
ne l dotera a mahaigner 
tost mort ou mahaigné l auera 
que desfendre ne se sauera 
tant ert nices e bestials 
si auera tost fait ses enuials " 
ensi li rois pleint e regrete 
le valet e fait chiere mate 
mais il n i put rien conquester 
si laisse la parole ester 
e li valetz sanz nul arest 
vint cheuauchant par la forest 
tantque as terres plaines vint 
sur vne riuiere que tint 
de lee plus que vns arblastee 
si en estoit tote l elue entree 
e retraite tute en son dreit conduit 
vers la riuiere qui bruit 
s en uait tote la praerie 
mais en l elue n entra il mie 
car ele ert mult parfunde e noire 
e assez plus redde que loire 
si s en ala solom la riue 
vers vne roche grant naiue 
qui d altre part de l elue estoit 
si que l elue al pie li batoit 
sur cele roche en vn pendant 
qui vers mer aloit descendant 
out un chastel riche e fort 
si com l elue alout al regort 
torna li valetz al senestre 
e vit la tour del chastel nestre 
que vis li fu que eles nessoient 
e que hors del chastel issoient 
enmi le chastel en estant 
out vne tour e fort e grant 
vne barbekane mult fort 
auoit torné uers le gort 
qui a la mer se combatoit 
que la mer al front li batoit 
des quatre parties del meur 
dont li quarel esteient deur 
auoient quatre basses torneles 
que mout esteient fortes e beles 
li chasteals est mout bien seant 
e bien est aise par dedenz 
tres deuant le chastel rond 
auoit sur l elue fait vn pont 
de piere d areine e de chauz 
le pont esteit mout fort e hauz 
al chief del pont out vne tour 
bataillee trestut entour 
e deuant vn pont torneiz 
qui esteit faitz e establiz 
a ceo que la dreiture emporte 
le ior est pont e la nuit porte 
lj valetz vers le pont chemine 
e vn prodhome en robe hermine 
jst del chastel ignielment 
par sur le pont e attent 
celi qui vers le pont venoit 
le prodhom en sa main tenoit 
par contenance vn bastonet 
apres li furent li vaslet 
trestut desafublé venu 
li valetz ad bien retenu 
ceo que sa mere li aprist 
e si li salua e si li dist 
" sire ceo m enseigna ma mere 
deus te benoie beal frere " 
fait li prodhom qu il semble sot 
a la parole le conuist tost 
e dist " beal frere dont viens tu 
dont de la curt le roi arthu 
qui cheualer m i ad fait 
li rois qui bone auenture ait 
cheualers si deu ioie me doint 
ne quideroie que a icest point 
de tiele chose li souenist 
de el quidoie que li tenist 
al roi que de cheualer faire 
ore me di frere debonaire 
ces armes qui te bailla 
le rois arthurs les me dona 
dona coment " e il li conte 
si com oi auez le conte 
qui altre foiz le conteroit 
ennui e oisouse serroit 
que nuls contes de ceo n amende 
e li prodhom li redemande 
qu il siet faire de son cheual 
" ja le cours bien amont e aual 
tut autresi cum ieo coroie 
le chaceor quant ieo l auoie 
que en la maison ma mere pris 
e de uos armes beals amis 
m en redites qu en sauez faire 
jeo les sai bien vestir e retraire 
si cum li valetz m en arma 
qui veiant moi en desarma 
celi que ieo auoie mort 
e si legierement les port 
que eles ne me grieuent de rien 
par l alme deu ceo pris ieo bien " 
fait li prodhom " e mult me siet 
ore me dites si ne vos griet 
quel bosoigne vos amena ca 
sire ma mere m enseigna 
que vers les prodhomes alasse 
e que a eus me conseillasse 
prodhom ne forsconseille mie 
ceus qui tienent sa compaignie 
si cil croient ceo qu il dirroit 
pru auera cil qui les croit " 
li prodhom li respont " beal frere 
beneite seit vostre mere 
que ele vos enseigna mout bien 
mais volez vos plus dire rien 
oil e quei tant non mes 
que vos me herbergez hui mes 
mult volentiers " fait li prodhom 
" maisque vos me donez vn don 
dont grant bien venir vos verrez 
e quei " fait il " que vos creiez 
le conseil vostre mere e moi 
sire " fait il " e ieo l otroi 
donc descendez " e il descent 
vn des valetz son cheual prent 
de deus qui furent venuz la 
e li altres le desarma 
si en la robe sote 
es riuelins e en la cote 
de cerf malfaite e malbaillie 
que sa mere li out taillie 
e li prodhom se fist chaucer 
vns esperons trenchanz d ascier 
que li valetz out apporté 
si ert sur le cheual monté 
e l escu par la guige pent 
a son col e la lance prent 
e dit " bels amis ore apernez 
d armes e garde pernez 
coment len deit lance tenir 
e cheual poindre e retenir " 
lors ad despleie l enseigne 
si la prent e si l enseigne 
coment il deit son escu prendre 
vn petit le fait aual pendre 
si que al col del cheual le ioint 
puis met la lance el feautre e point 
le cheual qui cent marz valoit 
que nuls de li plus tost n aloit 
plus tost ne de plus grant vertu 
li prodhom sout mult de l escu 
e del cheual e de la lance 
car il l out apris des enfance 
si plout mult al valet e sist 
trestut quantque li prodhome fist 
quant il out fait tut son cembel 
deuant le valet bien e bel 
qui bien s en out garde donee 
si s en reuint lance leuee 
al valet e demanda li 
" amis saueriez vos faire issi 
la lance e l escu demener 
e le cheual poindre e mener " 
e cil dist tut a deliure 
ne queroit ia vn iour plus viure 
ne terre n auoir n eust 
maisque faire issi le seust 
" ceo que hom ne siet put len aprendre 
qui s en uielt pener e entendre " 
fait li prodhome " beaus amis chiers 
il couient a chescun mestiers 
e peine e queor e us auoir 
par ceo put len tres bien sauoir 
e quant vos onques ne l feistes 
ne autre faire ne l veistes 
si vos faire ne l sauez 
honte ne blasme n i auez 
mais si vos bien ne l apernez 
e honte e blasme en auerez " 
lors le fist li prodhom monter 
e il comenca a porter 
si a droit la lance et l escu 
cum s il l eust toz iors vestu 
en torneiemenz e en guerres 
e alé par tutes les terres 
querant bataille e auenture 
car ceo li uenoit de nature 
e quant nature li aprent 
e li queors de tut i attent 
ne li put estre rien greuaine 
la nature el queor se peine 
par ces deus si bien le faisoit 
que al prodhome mult plaisoit 
e qu il disoit en son corage 
qu il s il fust trestut sun eage 
d armes porter entremis 
si fust il assez bien apris 
quant le valet out fait son tour 
deuant le prodhome a retour 
lance leuee s en repaire 
si com il li out veu faire 
e dist " sire ieo l ai bien fait 
quidez vos dont mestier m ait 
fame si ieo mettre i voil 
onques rien ne virent mi oil 
dont ieo tiele coueitise eusse 
mult voudroie que ieo en seusse 
altretant cum vos en sauez " 
fait li prodhome " raison auez 
e bien tost assez en saueriez 
ja mar pour en auerez " 
li prodhome monta par treis foiz 
d armes li moustra tuz les droiz 
tut quantque moustrer li pout 
tantque assez mustré l en out 
e par treis foiz monter li fist 
a la deraine si li dist 
" amis si vos encontrez 
vn cheualier que feriez 
s il me ferroit ieo le referroie 
e si vostre lance pecoie 
apres ceo n i aueroit il plus 
maisque as poignz le curroie sus 
amis ceo ne feriez vos mie 
que ferai donc par eskermie 
d espee le deuez requere " 
lors fiche deuant lui en terre 
la lance en estant tote dreite 
li prodhom qui mult le coueite 
d armes enseigner e aprendre 
qu il se sache bien defendre 
a l espee si hom le requiert 
e assaillir quant luis en ert 
puis ad sa main a l espee mise 
" amis " fait il " en itiel guise 
vos defendrez si hom vos asalt 
de ceo " fait il " si deus me salt 
ne siet nuls hom tant cum ieo en faz 
as borrels e as taleuaz 
chief ma mere en apris assez 
tantque souent i fui lassez 
donc aloms hui mes a l ostel " 
fat li prodhom " qu il n i ad el 
e vos auerez ostel anuit 
bon quiqu il onques ennuit " 
lors s en uont amdui coste a coste 
e li valetz dist a son oste 
" sire ma mere m enseigna 
que ouec home n alasse ia 
ne compaignie n eusse 
grantment que son non ne seusse 
jssi m enseigna ele pur voir 
pur ceo voil vostre non sauoir 
beaus amis chiers " fait li prodhom 
" gornemanz de groolt ai non " 
ensi iesqu ostel s en uienent 
main a main amdui se tienent 
a la montee del degre 
vint vns valetz trestut de gre 
qui aporta vn mantel curt 
le valet afubler en curt 
que apres le chaud ne li preist 
froidure que mal li feist 
riches maisons beles e grantz 
out li prodhome mult bien seant 
e li mangiers fu atornez 
e bons e beals e acemez 
si lauerent le cheualer 
e s assistrent al manger 
e li prodhom lez li assist 
le valet e mangier li fist 
ouec li en vn esquele 
des mes ne faz autre nouele 
quanz en i out ne quiels il furent 
mais assez mangerent e burent 
del mangier ne faz autre fable 
quant leuez furent de la table 
li prodhom qui mout fu curtois 
prie de demorer vn mois 
le valet qui delez li sist 
vn an tut plain s il vousist 
le retenist il volentiers 
si apreist endementiers 
tieles choses si eles li pleussent 
qui al bosoign mestier li eussent 
" sire " fait li valetz apres 
" ne sai si ieo sui getés pres 
del manoir ou ma mere meint 
mais ieo pri deu que a li me meint 
si que oncore la pusse veeir 
que pasmee la vi chaeir 
al chief del pont deuant sa porte 
ne sai s ele est ou viue ou morte 
del doel de moi quant la laissai 
chait pasmee bien le sai 
e pur ceo ne porreit pas estre 
jesque ieo seusse son estre 
que ieo feisse long soior 
einz m en irrai demain al ior " 
li prodhom ot que rien ne valt 
priere e le iour lur falt 
si vont cochier sanz plus de plait 
que li lit esteient tuit fait 
lj prodhom matin se leua 
al lit al valet s en ala 
la ou le troua gisant 
si li fist porter vn prisant 
chemise e braiels de cheisil 
e chauces teintes en brasil 
e cote de drap toissu ynde 
qui fu fait e toissu en ynde 
pur ceo que vestir le feist 
li enuoia e si li dist 
" amis ces draz que ci veez 
vestirez si vos me creiez " 
e li valet respont " beal sire 
par deu vos porriez mielz dire 
le drap que ma mere fist 
dont ne ualoit il mielz que cist 
e vos volez que ieo les veste 
valet foi que ieo dei ma teste " 
fait li prodhom " einz ualent pis 
vos me deistes beals amis 
quant ieo vos amenai caenz 
que vos tuz mes comandemenz 
feriez e ieo si ferai " 
fait li valetz " ia ne serrai 
encontre vos de nule chose " 
as draz vestir plus ne repose 
si ad les draz sa mere lessez 
e li prodhome s est abaissez 
si li chauca l esperon destre 
la custome soleit tiele estre 
que cil qui faisoit cheualier 
li deuoit l esperon chaucer 
d autres valetz assez i out 
chescuns qui auenir i pout 
a li armer ad la main mise 
le prodhome ad l espee prise 
si le ceint e si li baisa 
e dit que doné li a 
le plus halt ordre ouec l espee 
que deus eit faite ne comandee 
ceo est ordre de cheualerie 
qui deit estre sanz vilainie 
e dist " beal frere ore vos souiegne 
s il auient qu il vos couiegne 
combatre a alkun cheualer 
jceo vos voil dire e prier 
si vos en uenez al desuz 
que vers vos ne se pusse plus 
defendre ne contretenir 
einz l esteusse a merci tenir 
gardez que merci en eiez 
que a escient ne l occiez 
ne parler pas trop volentiers 
nuls ne put estre trop parliers 
que souent tiele chose ne die 
qui li torne a vilainie 
e li sages dit e retrait 
qui trop parole peche fait 
pur ceo beal sire te chasti 
de trop parler e si vos di 
si vos trouez home ne femme 
ou seit dameisele ou dame 
desconseillee d alkune rien 
conseillez la si ferez bien 
si vos conseiller l en sauez 
e si le poeir en auez 
vne autre chose vos apreign 
que ne tornez pas a desdeign 
qu il ne fait pas a desdeigner 
volentiers aler al mostier 
pur celi prier qui tut ad fait 
qu il de vostre alme merci ait 
e que en cest siecle terrien 
vos gard cum son cristien " 
li valet respont al prodhome 
" de tuz les apostoilles de rome 
seiez vos benoit beal sire 
que autel oi ma mere dire 
ore ne dites iamais beal frere " 
fait li prodhom " que ma mere 
vos ait rien apris si ieo non 
de ceo pas ne vos blasmom 
si vos l auez dit iesque ci 
mais desoremes vostre merci 
vos pri que vos en chastiez 
que si vos plus le deissez 
a folie le tendreit len 
pur ceo vos di taisez vos en 
e que dirrai donc beal douz sire " 
le vauasour dist " ceo poez dire 
qui vostre esperon vos chauca 
le vos aprist e enseigna " 
e il li ad le don doné 
que iames ne serra soné 
vn mot tant cum il serra vifs 
fors de li qui li ad apris 
que ceo est biens qu il li enseigne 
li prodhom maintenant le seigne 
si ad la main leuee en haut 
e dist " beal sire deus vos saut 
alez a deu qu il vos conduie 
que la demoere vos ennuie " 
li nouels cheualers s en part 
de son hoste mult li est tart 
que a sa mere venir pusse 
e que saine e viue la truisse 
si se met es forestz soutaines 
qu il mielz siet que les terres plaines 
que as forestz se reconuissoit 
e cheuauche tantqu il voit 
vn chastel fort e bien seant 
mais dehors n i voit nient 
forest aime e terre gaste 
de errer uers le chastel se haste 
tantque deuant la porte vient 
mais vn pont passer li couient 
si fieble einzque la porte viegne 
que a poine quid qu il le sustiegne 
le cheualer sur le pont monte 
si le passe que mal ne honte 
ne encombrier ne li auint 
jesqu a la porte tantost vint 
si la troua fermé de clief 
cil ne hurta mie 
ne n i appella bas 
tant i ferri que ignielpas 
vint as fenestres de la sale 
vne pucele maegre e pale 
e dist " qui est qui la appelle " 
cil regarde uers la pucele 
si la vit e dist " bele amie 
vns cheualiers sui qui vos prie 
que en la curt me laissez entrer 
ostel anuit me faites prester 
sire " fait ele " vos l auerez 
mais ia gre ne nus en sauerez 
e neporquant nos uos feroms 
se bel ostel cum nos porroms " 
lors s est la pucele en bas traite 
e cil qui a la porte agaite 
crient que ne li face trop ester 
si recomence a appeler 
tantost quatre serganz uindrent 
qui granz haches en lor mains tindrent 
e chescuns out s espee 
si ont la porte deffermee 
e li dient " venez auant " 
si a aise fussent si sergant 
mult fussent bel mais il auoient 
mesaise ou tantqu il estoient 
de juner e de veiller 
tiel que hom s en pust merueiller 
e il out bien dehors trouee 
la terre gaste e bruillee 
dedenz rien ne li amenda 
que par tut la ou il ala 
troua degastees les rues 
e les maisons vit dechaues 
que home ne femme n i auoit 
deus mostiers en la vile auoit 
qui esteient deus abbeies 
li vns fu de nonaines esbaies 
l autre de moines esgarrez 
n es troua mie bien parez 
les mostiers ne bien portenduz 
einz les vit creuez e fenduz 
les meurs e les tors descouertes 
e les maisons furent ouertes 
ausi de nuitz cum de iors 
molins n i mielt ne ne cuit fors 
en mileu del chastel 
n il n i auoit pain ne gastel 
ne nule rien que fust a vendre 
dont len peust vn denier prendre 
ensi troua le chastel gaste 
qu il n i out ne pain ne paste 
ne vin ne sisdre ne ceruoise 
vers vn paleis couert d azoise 
l ont li quatre sergant mené 
e descendu e desarmé 
e tantost vn sergant auale 
parmi vn degre de la sale 
qui aporta vn mantel gris 
al col al cheualer l ad mis 
e vns altres ad establé 
son cheual la ou il n en ad ble 
ne pain ne forre si poi non 
car il n esteit en la maison 
li altre par deuant eus le font 
par les degrez monter amont 
en la sale que mult fu bele 
dui prodhome e vne pucele 
li sont a l encontre venu 
li prodhome estoient chanu 
non pas que tut fussent blanc 
de bel aage ont tut lur sanc 
e a tote lur force fussent 
si ennui e pesance n eussent 
la dameisele fu plus quointe 
e plus acesmee e plus iointe 
que esperuiers ne papegalz 
sis manteals fu e sis blialz 
d une purpre neire estellee 
d or e n esteit mie pelee 
le pene que d ermine fu 
d un sabelin noir e chanu 
qui n esteit trop long ne trop lez 
fu li mantels al col orlez 
e si ieo onques fis deuise 
de bealte que deus eust mise 
en chief de femme ne en face 
ore me replaist que ieo en face 
que ia ne mentirai de mot 
desliee fu e si ot 
les cheuoilz tiels si estre poeist 
que bien quidast qui les veist 
qu il fussent tuit de fin or 
tant estoient luisant e sor 
le front out blanc e plain 
cum s il fust ouerez a main 
qui a main d ome oueré fust 
de cire ou de piere ou de fust 
surcilz brunez e large entreoil 
en la teste furent li oil 
riant e uair clier e fendu 
le nies out dreit e estendu 
e mult auenoit en son vis 
li blancs od le rouge a deuis 
cum sinople sur argent 
cors out bien fait e bel e gent 
deu qui l auoit fait a merueille 
vnques puis ne fist sa pareille 
ne deuant fait ne l auoit 
e quant li cheualers la uoit 
si la salue e ele lui 
e li cheualer ambedui 
e la dameisele li prent 
par la main debonairement 
e dist " beal sire cist ostels 
certes n iert pas enquenuit tiels 
cum a prodhome couendroit 
si ieo vos disoie oreendroit 
tut nostre couine e nostre estre 
vos quideriez put cel estre 
que de maluaiste le deisse 
pur ceo que aler vos en feisse 
mais si vos plaist ore venez 
l ostel tiel cum il est pernez 
e deu vos doinst meillor demain 
ensi l enmeine par la main 
jesque en vne chambre celee 
que mult ert bele e longe e lee 
sur vne cote de samit 
qui fu estendue en vn lit 
si sunt ambedui laenz assis 
e cheualers bien dis 
laenz vindrent e si s assistrent 
deuant la dame e mot ne distrent 
e cil de parler se tenoit 
que del chasti li souenoit 
que li prodhom li auoit fait 
si en tenoient grant plait 
tuit li cheualier a conseil 
" deus " fait chascuns " mout me merueil 
si cist cheualer est muetz 
peche sereit car bien est faitz 
vnques ne nasqui plus bel de femme 
mult auient delez la dame 
e ma dame bien delez lui 
si ne fussent muet amdui 
tant est il bels e ele bele 
que onques cheualer ne pucele 
n auindrent mais si bien ensemble 
e de l un e de l autre semble 
pur ceo que ensemble les meist 
que deus l un pur l autre feist " 
ensi tuz granz plaitz tenoient 
a la dameisele entendoient 
que ele rouast de queique soit 
e le dameisele attendoit 
tantque ele vit tres bien e sot 
que cil ne dirroit iamais mot 
si ele ne parlast primierement 
" sire dont leuastes vos hui 
dameisele " fait il " ieo gui 
chief vn prodhom a vn ostel 
ou ieo oi bon e bel ostel 
s i ad cink turs forz e eslites 
vne grant e quatre petites 
ne sai tute l ouere asomer 
ne le chastel ne sai nomer 
mais ieo sai bien que li prodhom 
gornemanz de groolt ad non 
ha beal sire " fait la pucele 
" mult est vostre parole bele 
mult auez dit que curtois 
e ne vos en sache deu li rois 
quant vos prodhome l appellastes 
onques mais voir ne parlastes 
qu il est prodhom e sanz tricher 
jceo vos pus bien afier 
e sachez que ieo sui sa niece 
mais ieo ne l vi mout ad grant piece 
e certes puisque vos meustes 
de vostre ostel ne coneustes 
plus prodhome mien escient 
mult le ostel e mult riant 
vos fist qu il le sout faire 
cum prodhome e debonaire 
pussanz e assez riches 
mais caienz n ad que cink miches 
que uns oncles qui est priors 
mult seintz hom e religious 
m enuoia anuit pur super 
vn bocel tut plainz de vin clier 
de vitaille n ad plus caenz 
fors vns cheuerols que mi serganz 
occist el bois d une sete " 
atant comande que len mette 
les tables e eles furent mises 
e les genz al soper 
al mangier out mout petit sis 
mais par mult grant talent fu pris 
apres mangier se departirent 
cil remistrent qui s endormirent 
qui l autre nuit veillié auoient 
cil s en issirent qui deuoient 
la nuit par le chastel veiller 
sergant furent e cheualer 
cinkante qui la nuit veillerent 
e li autre se trauaillerent 
de lur oste mult bien cochier 
beals draz o oreiller mout chier 
e couertour bon sur li mist 
cil qui del cocher s entremist 
trestut l aise e tut le delit 
que hom sache deuiser en lit 
out li cheualers cele nuit 
forsque sulement le deduit 
de la pucele s il leust 
ou de dame s il en seust 
mais il n en sauoit oncore rien 
ne ne pensoit ne mal ne bien 
si s endormit auques par tens 
qu il n estoit de rien en purpens 
la pucele pas ne repose 
qui en sa chambre esteit enclose 
cil dort ades e cele pense 
que en li n ad nule defense 
d une bataille que l assalt 
mult se trestorne mout tressalt 
mult se degette e se demeine 
vn mantel curt de soie en greine 
ad afublé sur sa chemise 
si s est en auenture mise 
cum hardie e coragouse 
mais ceo n est mie por oisouse 
einz se pense que ele irra 
a son oste e si dirra 
de son afaire vne partie 
lors est de son lit departie 
e issue hors de la chambre 
tiel pour ad que tuit li membre 
li tremblent e la char li siue 
plorant e de la chambre issue 
e vient al lit e cil se dort 
e plure e suspire mult fort 
si s acline si s agenoille 
e plure si que ele li moille 
de ses larmes tote la face 
n ad hardement que plus en face 
tant ad pluree que cil s esueille 
si s esbait mult e merueille 
de sa face qu il sent moillie 
e vit celi agenoillie 
deuant son lit qui le tenoit 
par le col enbracez estroit 
e tant de curteisie fist 
que entre ses braz la reprist 
maintenant e vers soi la trait 
si la dit " que vos plait 
pur quei estes vos venue ci 
ha gentils cheualers merci 
pur deu vos pri e pur son fil 
que vos ne m eiez plus vil 
pur ceo si ieo sui ci venue 
ensi que ieo sui pres de nue 
jeo n i pensai onques folie 
ne maluaiste ne vilainie 
jl n ad el monde rien qui viue 
tant dolente ne tant chaitiue 
que ieo ne soie plus dolente 
riens que ieo ai ne m atalente 
que onques nul iour sanz mal ne fui 
ensi sui 
que ieo ne verrai iames nuit 
fors sulement cele d anuit 
ne iour fors celi de demain 
encois m occirai de ma main 
de treis centz cheualers e de dis 
dont cist chasteals esteit garnis 
ne m est remis que cinquante 
deus cenz e dis meins de sessante 
