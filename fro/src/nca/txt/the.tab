ahi ! 
ahi ! 
diex rois de gloire tant vous ai eu en memoire tout ai doné et despendu et tout ai aus povres tendu : ne m est remez vaillant un sac . 
bien m a dit li evesque : eschac ! 
et m a rendu maté en l angle . 
sanz avoir m a lessié tout sangle . 
or m estuet il morir de fain se je n envoi ma robe au pain . 
et ma mesnie que fera ? 
ne sai se diex les pestera . 
diex ? 
oil ! 
qu en a il a fere ? 
en autre lieu les covient trere ou il me fet l oreille sorde qu il n a cure de ma falorde . 
et je li referai la moe : honiz soit qui de lui se loe ! 
n est riens c on por avoir ne face ; 
ne pris riens dieu ne sa manace . 
irai je me noier ou pendre ? 
je ne m en puis pas a dieu prendre c on ne puet a lui avenir . 
ha ! 
qui or le porroit tenir et bien batre a la retornee molt avroit fet bone jornee ; 
mes il s est en si haut leu mis por eschiver ses anemis c on n i puet trere ne lancier . 
se or pooie a lui tancier et combatre et escremir la char li feroie fremir ! 
or est lasus en son solaz ; 
laz chetis ! 
et je sui es laz de povrete et de soufrete . 
or est bien ma viele frete or dira len que je rasote ; 
de ce sera mes la riote ; 
je n oserai nului veoir entre gent ne devrai seoir que len m i mousterroit au doi . 
or ne sai je que fere doi : or m a bien diex servi de guile . 
qu est ce ? 
qu avez vous theophile ? 
por le grant de quel mautalent vous a fet estre si dolent ? 
vous soliiez si joiant estre ! 
c on m apeloit seignor et mestre de cest pais ce sez tu bien ; 
or ne me lesse on nule rien ! 
s en sui plus dolenz salatin quar en francois ne en latin ne finai onques de proier celui c or me veut asproier et qui me fet lessier si monde qu il ne m est remez riens el monde . 
or n est nule chose si fiere ne de si diverse maniere que volentiers ne la feisse par tel qu a m onor revenisse ; 
li perdres m est honte et domages . 
biaus sire vous dites que sages ; 
quar qui a apris la richece molt i a dolor et destrece quant len chiet en autrui dangier por son boivre et por son mengier : trop i covient gros mos oir . 
c est ce qui me fet esbahir . 
salatin biaus tres douz amis quant en autrui dangier sui mis par pou que li cuers ne m en crieve . 
je sai or bien que molt vous grieve et molt en estes entrepris ; 
comme hom qui est de si grant pris molt en estes mas et penssis . 
salatin frere or est ensis : se tu riens pooies savoir par qoi je peusse ravoir m onor ma baillie et ma grace il n est chose que je n en face . 
voudriiez vous dieu renoier celui que tant solez proier toz ses sainz et toutes ses saintes et si devenissiez mains jointes hom a celui qui ce feroit qui vostre honor vous renderoit et plus honorez seriiez s a lui servir demoriiez c onques jor ne peustes estre ? 
creez moi lessiez vostre mestre . 
qu en avez vous entalenté ? 
j en ai trop bone volente tout ton plesir ferai briefment . 
alez vous en seurement ; 
maugrez qu il en puissent avoir vous ferai vostre honor ravoir . 
revenez demain au matin . 
volentiers frere salatin . 
cil diex que tu croiz et aeures te gart s en ce propos demeures ! 
ha ! 
laz que porrai devenir ? 
bien me doit li cors dessenir quant il m estuet a ce venir . 
que ferai las ! 
se je reni saint nicholas et saint jehan et saint thomas et nostre dame que fera ma chetive d ame ? 
ele sera arse en la flame d enfer le noir ! 
la la covendra remanoir . 
ci avra trop hideus manoir ce n est pas fable . 
en cele flambe pardurable n i a nule gent amiable ; 
aincois sont mal qu il sont deable : c est lor nature ; 
et lor mesons rest si obscure c on n i verra ja soleil luire ; 
ainz est uns puis toz plains d ordure . 
la irai gie ! 
bien me seront li de changié quant porceque j avrai mengié m avra diex issi estrangié de sa meson et ci avra bone reson ! 
si esbahiz ne fu mes hom com je sui voir . 
or dit qu il me fera ravoir et ma richece et mon avoir . 
ja nus n en porra riens savoir : je le ferai ! 
diex m a grevé : je l greverai ! 
ja mes jor ne le servirai je li ennui . 
riches serai se povres sui ; 
se il me het je harrai lui : preingne ses erres ou il face movoir ses guerres tout a en main et ciel et terres ; 
je li claim cuite se salatins tout ce m acuite qu il m a pramis . 
uns crestiens s est sor moi mis et je m en sui molt antremis ; 
quar tu n es pas mes anemis . 
os tu sathanz ? 
demain vendra se tu l atans ; 
je li ai promis quatre tans : aten le don qu il a esté molt grant preudon por ce si a plus riche don . 
met li ta richece a bandon . 
ne m os tu pas ? 
je te ferai plus que le pas venir je cuit ! 
et si vendras encore anuit quar ta demoree me nuit g i ai beé ! 
tu as bien dit ce qu il i a ; 
cil qui t aprist riens n oublia . 
molt me travailles ! 
qu il n est pas droiz que tu me failles ne que tu encontre moi ailles quant je t apel . 
je te faz bien suer ta pel ! 
veus tu oir un geu novel ? 
un clerc avons de tel gaaing com nous savons ; 
souventes foiz nous en grevons por nostre afere . 
que loez vous du clerc a fere qui se voudra ja vers ca trere ? 
comment a non ? 
theophiles par son droit non . 
molt a esté de grant renon en ceste terre . 
j ai toz jors eu a lui guerre c onques jor ne le poi conquerre . 
puisqu il se veut a nous offerre viengne en cel val sanz compaignie et sanz cheval ; 
n i avra gueres de travail c est pres de ci . 
molt avra bien de lui merci sathan et li autre nerci ; 
mes n apiaut mie jhesu le fil sainte marie ne li ferions point d aie . 
de ci m en vois . 
or soiez vers moi plus cortois ; 
ne ne traveillier mes des mois va salatin ne en ebrieu ne en latin . 
or sui je venuz trop matin ? 
as tu riens fet ? 
je t ai basti si bien ton plet quanques tes sires t a mesfet t amendera et plus forment t onorera et plus grant seignor te fera c onques ne fus . 
tu n es or pas si du refus com tu seras encor du plus . 
ne t esmaier : va la aval sanz delaier . 
ne t i covient pas dieu proier ne reclamer se tu veus ta besoingne amer . 
tu l as trop trové a amer qu il t a failli . 
mauvesement as or sailli ; 
bien t eust ore mal bailli se ne t aidaisse . 
va t en que il t atendent ; 
passe grant aleure . 
de dieu reclamer n aies cure . 
je m en vois . 
diex ne m i puet nuire ne riens aidier ne je ne puis a lui plaidier . 
venez avant passez grant pas ; 
gardez que ne resamblez pas vilain qui va a offerande . 
que vous veut ne que vous demande vostre sires ? 
il est molt fiers ! 
voire sire . 
il fu chanceliers si me cuide chacier pain querre ; 
or vous vieng proier et requerre que vous m aidiez a cest besoing . 
requiers m en tu ? 
oil . 
or joing tes mains et si devien mes hon ; 
je t aiderai outre reson . 
véz ci que je vous faz hommage ; 
mes que je raie mon domage biaus sire des or en avant . 
et je te refaz un couvant que te ferai si grant seignor c on ne te vit onques greignor . 
et puisque ainsinques avient saches de voir qu il te covient de toi aie lettres pendanz bien dites et bien entendanz ; 
quar maintes genz m en ont sorpris porceque lor lettres n en pris ; 
por ce les vueil avoir bien dites . 
vez les ci ; 
je les ai escrites . 
theophile biaus douz amis puisque tu t es en mes mains mis je te dirai que tu feras . 
ja mes povre homme n ameras ; 
se povres hom sorpris te proie torne l oreille va ta voie . 
s aucuns envers toi s umelie respon orgueil et felonie . 
se povres demande a ta porte si garde qu aumosne n en porte . 
doucor humilitez pitiez et charitez et amistiez jeune fere penitance me metent grant duel en la pance ; 
aumosne fere et dieu proier ce me repuet trop anoier ; 
dieu amer et chastement vivre lors me samble serpent et guivre me menjue le cuer el ventre ; 
quant len en la meson dieu entre por regarder aucun malade lors ai le cuer si mort et fade qu il m est avis que point n en sente : cil qui fet bien si me tormente . 
va t en tu seras seneschaus . 
lai les biens et si fai les maus ; 
ne jugier ja bien en ta vie que tu feroies grant folie et si feroies contre moi . 
je ferai ce que fere doi . 
bien est droiz vostre plesir face puisque j en doi ravoir ma grace . 
or tost ! 
lieve sus pinceguerre si me va theophile querre ; 
se li renderai sa baillie . 
j avoie fet molt grant folie quant je tolue li avoie que c est li mieudres que je voie ; 
ice puis je bien por voir dire . 
vous dites voir biaus tres douz sire . 
qui est ceenz ? 
et vous qui estes ? 
je sui uns clers . 
et je sui prestres . 
theophile biaus sire chiers or ne soiez vers moi si fiers . 
mes sires un pou vous demande ; 
si ravrez ja vostre provande vostre baillie toute entiere . 
soiez liez fetes bele chiere si ferez et sens et savoir . 
deable i puissent part avoir ! 
j eusse eue l eveschie et je l i mis si fis pechie . 
quant il i fu s oi a lui guerre si me cuida chacier pain querre . 
tripotlirot por sa haine et por sa tencon qui ne fine ! 
g i irai s orrai qu il dira . 
quant il vous verra si rira et dira por vous essaier le fist . 
or vous reveut paier et serez ami comme devant . 
or disoient assez souvant li chanoine de moi granz fables . 
je les rent a toz les deables ! 
sire bien puissiez vous venir ! 
si sui je . 
bien me soi tenir : je ne suis pas cheus par voie . 
biaus sire de ce que j avoie vers vous mespris je l vous ament et si vous rent molt bonement vostre baillie . 
or la prenez quar preudom estes et senez et quanques j ai si sera vostre . 
ci a molt bone patrenostre mieudre assez c onques mes ne dis . 
des or mes vendront dis et dis li vilain por moi aorer et je les ferai laborer . 
il ne vaut rien qui len ne doute . 
cuident il je n i voie goute ? 
je lor serai fel et irous . 
theophile ou entendez vous ? 
biaus amis penssez de bien fere . 
vez vous ceenz vostre repere ; 
vez ci vostre ostel et le mien . 
noz richeces et nostre bien si seront des or mes ensamble ; 
bon ami serons ce me samble ; 
tout sera vostre et tout ert mien . 
par foi sire je le vueil bien . 
pierres veus tu oir novele ? 
or est tornee ta rouele or t est il cheu ambes as ; 
or te tien a ce que tu as qu a ma baillie as tu failli . 
l evesque m en a fet bailli : si ne t en sai ne gre ne graces . 
theophile sont ce manaces ? 
des ier priai je mon seignor que il vous rendist vostre honor et bien estoit droiz et resons . 
ci avoit dures faoisons quant vous m aviiez forjugié . 
maugre vostre or le rai gie . 
oublié aviiez le duel ! 
certes biaus chiers sire a mon vuel fussiez vous evesques eus quant nostre evesques fu feus ; 
mes vous ne le vousistes estre tant doutiiez le roi celestre . 
thomas ! 
thomas ! 
or te chiet mal quant len me ra fet seneschal ; 
or leras tu le regiber et le combatre et le riber . 
n avras pior voisin de moi . 
theophile foi que vous doi il samble que vous soiez yvres . 
or en serai demain delivres maugrez en ait vostre visages . 
par dieu ! 
vous n estes pas bien sages : je vous aim tant et tant vous pris ! 
thomas ! 
thomas ! 
ne sui pas pris : encor porrai nuire et aidier . 
il samble vous volez plaidier ; 
theophile lessiez me en pais . 
thomas ! 
thomas ! 
je que vous fais ? 
encor vous plaindrez bien a tens si com je cuit et com je pens . 
he ! 
laz chetis dolenz que porrai devenir ? 
terre comment me pues porter ne soustenir quant j ai dieu renoié et celui voil tenir a seignor et a mestre qui toz maus fet venir ? 
or ai dieu renoié ne puet estre teu ; 
si ai lessié le basme pris me sui au seu . 
de moi a pris la chartre et le brief receu maufez se li rendrai de m ame le treu . 
he diex que feras tu de cest chetif dolent de qui l ame en ira en enfer le boillant et li maufez l iront a leur piez defoulant ? 
ahi ! 
terre quar oeuvre si me va engloutant . 
sire diex que fera cist dolenz esbahis qui de dieu et du monde est huez et hais et des maufez d enfer engingniez et trahis ? 
dont sui je de trestoz chaciez et envais ? 
he ! 
las com j ai esté plains de grant non savoir quant j ai dieu renoié por un petit d avoir ! 
les richeces du monde que je voloie avoir m ont geté en tel leu dont ne me puis ravoir . 
sathan plus de set anz ai tenu ton sentier ; 
maus chans m ont fet chanter li vin de mon chantier ; 
molt felonesse rente m en rendront mi rentier ma char charpenteront li felon charpentier . 
ame doit len amer ; 
m ame n ert pas amee . 
n os demander la dame qu ele ne soit dampnee . 
trop a male semence en semoisons semee de qui l ame sera en enfer sorsemee . 
ha ! 
las com fol bailli et com fole baillie ! 
or sui je mal baillis et m ame mal baillie ! 
s or m osoie baillier a la douce baillie g i seroie bailliez et m ame ja baillie . 
ors sui et ordoiez doit aler en ordure ; 
ordement ai ouvré ce set cil qui or dure et qui toz jours durra s en avrai la mort dure . 
maufez com m avez mors de mauvese morsure ! 
or n ai je remanance ne en ciel ne en terre . 
ha ! 
las ou est li lieus qui me puisse soufferre ? 
enfers ne me plest pas ou je me voil offerre ; 
paradis n est pas miens que j ai au seignor guerre . 
je n os dieu reclamer ne ses sainz ne ses saintes las que j ai fet hommage au deable mains jointes . 
li maufez en a lettres de mon anel empraintes . 
richece mar te vi : j en avrai dolors maintes . 
je n os dieu ne ses saintes ne ses sainz reclamer ne la tres douce dame que chascuns doit amer . 
mes porcequ en li n a felonie n amer se je li cri merci nus ne m en doit blasmer . 
sainte roine bele glorieuse pucele dame de grace plaine par qui toz biens revele qu au besoing vous apele delivres est de paine ; 
qu a vous son cuer amaine ou pardurable raine avra joie novele . 
arousable fontaine et delitable et saine a ton filz me rapele ! 
en vostre douz servise fu ja m entente mise mes trop tost fui temptez . 
par celui qui atise le mal et le bien brise sui trop fort enchantez . 
car me desenchantez que vostre volentez est plaine de franchise ou de granz orfentez sera mes cors rentez devant la fort justice . 
dame sainte marie mon corage varie ainsi que il te serve ou ja mes n ert tarie ma dolors ne garie ains sera m ame serve ; 
ci avra dure verve s ainzque la mors n enerve en vous ne se marie m ame qui vous enterve . 
souffrez li cors deserve l ame ne soit perie . 
dame de charite qui par humilite portas nostre salu qui toz nous a geté de duel et de vilte et d enferne palu dame je te salu ! 
ton salu m a valu je l sai de verite ; 
gar qu avoec tentalu en enfer le jalu ne praingne m erite . 
en enfer ert offerte dont la porte est ouverte m ame par mon outrage : ci avra dure perte et grant folie aperte se la praing herbregage . 
dame or te faz hommage : torne ton douz visage ; 
por ma dure deserte el non ton filz le sage ne souffrir que mi gage voisent a tel poverte . 
si comme en la verriere entre et reva arriere li solaus que n entame ainsinc fus virge entiere quant diex qui es ciex iere fist de toi mere et dame . 
ha ! 
resplendissant jame tendre et piteuse fame car entent ma proiere que mon vil cors et m ame de pardurable flame rapelaisses arriere . 
roine debonaire les iex du cuer m esclaire et l obscurte m esface siqu a toi puisse plaire et ta volente faire : car m en done la grace . 
trop ai eu espace d estre en obscure trace ; 
encor m i cuident traire li serf de pute estrace ; 
dame ja toi ne place qu il facent tel contraire ! 
en vilte en ordure en vie trop obscure ai esté lonc termine ; 
roine nete et pure quar me pren en ta cure et si me medecine . 
par ta vertu devine qu ades est enterine fai dedenz mon cuer luire la clarte pure et fine et les iex m enlumine que ne m en voi conduire . 
li proieres qui proie m a ja mis en sa proie : pris serai et preez ; 
trop asprement m asproie . 
dame ton chier filz proie que soie despreez ; 
dame car leur veez qui mes mesfez veez que n avoie a leur voie . 
vous qui lasus seez m ame leur deveez que nus d aus ne la voie . 
qui es tu va qui vas par ci ? 
ha dame ! 
aiez de moi merci ! 
c est li chetis theophile li entrepris que maufe ont loié et pris . 
or vieng proier a vous dame et merci crier que ne gart l eure qu asproier me viengne cil qui m as mis a si grant escil . 
tu me tenis ja por ton fil roine bele ! 
je n ai cure de ta favele . 
va t en is fors de ma chapele . 
dame je n ose . 
flors d aiglentier et lis et rose en qui li filz dieu se repose que ferai gie ? 
malement me sent engagié envers le maufe enragié . 
ne sai que fere : ja mes ne finirai de brere ! 
virge pucele debonere dame honoree bien sera m ame devoree qu en enfer fera demoree avoec cahu . 
theophile je t ai seu ca en arriere a moi eu . 
saches de voir ta chartre te ferai ravoir que tu baillas par non savoir . 
ja la vois querre . 
sathan ! 
sathan ! 
es tu en serre ? 
s es or venuz en ceste terre por commencier a mon clerc guerre mar le penssas . 
rent la chartre que du clerc as quar tu as fet trop vilain cas . 
je la vous rande ! 
j aim miex assez que len me pende ! 
ja li rendi je sa provande et il me fist de lui offrande sanz demorance de cors et d ame et de sustance . 
et je te foulerai la pance . 
amis ta chartre te raport . 
arivez fusses a mal port ou il n a solaz ne deport ; 
a moi entent : va a l evesque et plus n atent ; 
de la chartre li fait present et qu il la lise devant le pueple en sainte yglise que bone gent n en soit sorprise par tel barate . 
trop aime avoir qui si l achate ; 
l ame en est et honteuse et mate . 
volentiers dame ! 
bien fusse mors de cors et d ame ; 
sa paine pert qui ainsi same ce voi je bien . 
sire oiez moi por dieu merci ! 
quoi que j aie fet or sui ci . 
par tens savroiz de qoi j ai molt esté destroiz ; 
povres et nus maigres et froiz fui par defaute . 
anemis qui les bons assaute ot fet a m ame geter faute dont mors estoie . 
la dame qui les siens avoie m a desvoié de male voie ou avoiez estoie et si forvoiez qu en enfer fusse convoiez par le deable que dieu le pere esperitable en toute ouvraingne charitable lessier me fist . 
ma chartre en ot de quanqu il dist ; 
seelé fu quanqu il requist . 
molt me greva par poi li cuers ne me creva . 
la virge la me raporta qu a dieu est mere la qui bonte est pure et clere ; 
si vous vueil proier com mon pere qu el soit leue qu autre gent n en soit deceue qui n ont encore aperceue tel tricherie . 
oiez por dieu le filz marie bone gent si orrez la vie de theophile qui anemis servi de guile . 
ausi voir comme est evangile est ceste chose ; 
si vous doit bien estre desclose . 
or escoutez que vous propose : a toz cels qui verront ceste lettre commune fet sathan a savoir que ja torna fortune que theophiles ot a l evesque rancune ne li lessa l evesque seignorie nesune . 
il fu desesperez quant len li fist l outrage , a salatin s en vint qui ot el cors la rage et dist qu il li feroit molt volentiers hommage se rendre li pooit s onor et son domage . 
je le guerroiai tant com mena sainte vie c onques ne poi avoir desor lui seignorie . 
quant il me vint requerre j oi de lui grant envie ; 
et lors me fist hommage si rot sa seignorie . 
de l anel de son doit seela ceste lettre ; 
de son sanc les escrist autre enque n i fist metre ainsque je me vousisse de lui point entremetre ne que je le feisse en dignite remetre . 
issi ouvra icil preudom . 
delivré l a tout a bandon la dieu ancele ; 
marie la virge pucele delivré l a de tel querele . 
chantons tuit por ceste novele ; 
or levez sus ; 
disons : 
