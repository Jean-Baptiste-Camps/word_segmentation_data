une maniere de gent sont 
qui d estre loial samblant font 
et de si bien conseil celer 
qu il se couient en aus fier 
et quant vient qu aucuns s i descueure 
tant qu il seuent l amor et l ueure 
si l espandent par le pais 
puis en font lor gas et lor ris 
si auient que cil ioie en pert 
qui le conseil a descouuert 
quar tant com l amor est plus grant 
sont plus mari li fin amant 
quant li vns d aus de l autre croit 
qu il ait dit ce que celer doit 
et souent tel meschief en vient 
que l amor faillir en couint 
a grant dolor et a vergoingne 
si comme il auint en borgoingne 
d un cheualier preu et hardi 
et de la dame de vergi 
que vns cheualiers tant ama 
que la dame li otria 
par itel conuenant s amor 
qu il seust qu a l eure et au ior 
que par lui seroit descouuerte 
lor amor qu il aueroit perte 
et de l amor et de l otroi 
qu ele li auoit fet de soi 
et a cele amor otroier 
deuiserent qu en zz vergier 
li cheualiers toz iors vendroit 
au terme que li meteroit 
ne se mouueroit d un anglet 
desi que zz petit chienet 
verroit par le vergier aler 
et lors venist sanz demorer 
en sa chambre et si seust bien 
qu a cele eure n i auroit rien 
fors la dame tant seulement 
ainsi le firent longuement 
et fu l amor douce et senee 
que fors aus ne le sot riens nee 
li cheualiers fu biaus et cointes 
et par sa valor fu acointes 
du duc qui borgoingne tenoit 
et souent aloit et venoit 
a la cort et tant i ala 
que la duchoise l en ama 
et li fist tel samblant d amors 
que s il n eust le cuer aillors 
bien se peust aperceuoir 
par samblant que l amast por voir 
mes quel samblant que l en feist 
li cheualiers samblant n en fist 
que poi ne grant s aperceust 
que il vers li amor eust 
et tant qu ele en ot grant anui 
qu ele parla zz ior a lui 
et mist a reson par moz teus 
" sire vous estes biaus et preus 
ce dient tuit la dieu merci 
si aueriez bien deserui 
d auoir amie en si haut leu 
qu en eussiez honor et preu 


que bien vous serroit tele amie 

ma dame " fet il " ie n ai mie 

encore a ce mise m entente 
par foi " dist ele " longue atente 
vous porroit nuire ce m est vis 
si lo que vous soiez amis 
en zz haut leu si vous veez 
que vous i soiez bien amez " 
cil respont " ma dame par foi 
je ne sai mie bien por qoi 
vous le dites ne que ce monte 
ne ie ne sui ne duc ne conte 
qui si hautement amer doie 
ne ie n en sui mie a yy doie 
d amer dame si souueraine 
se ie bien i metoie paine 
si estes " fet el " se deuient 
mainte plus grant merueille auient 
et autele auendra encore 
dites moi se vous sauez ore 
si ie vous ai m amor donee 
qui sui haute dame honoree " 
et cil respont isnellepas 
" ma dame ie ne le sai pas 
mes ie voudroie vostre amor 
auoir par bien et par honor 
mes de cele amor diex me gart 
qu a moi n a vous tort cele part 
ou la honte mon seignor gise 
qu a nul fuer ne a nule guise 
n en prendroie tel mesprison 
com de fere tel desreson 
si vilaine et si desloial 
vers mon droit seignor natural 
ha " fet cele qui fu marie 
" dans musars et qui vous en prie 
ha ma dame por dieu merci 
bien le sai mes tant vous en di " 
cele ne tint a lui plus plait 
mes grant corouz et grant deshait 
en ot au cuer et si penssa 
s ele puet bien s en vengera 
si fu ele forment irie 
la nuit quant ele fu couchie 
jouste le duc a souspirer 
conmenca et puis a plorer 
et li dus errant li demande 
que c est qu ele a et li conmande 


qu ele li die maintenant 
" certes " dist ele " i ai duel grant 
de ce que ne set nus hauz hom 
qui foi li porte ne qui non 
mes plus de bien et d onor font 
a ceus qui lor trahitor sont 
et si ne s en apercoit nus 
par foi dame " fet soi li dus 
" je ne sai por qoi vous le dites 
mes de tel chose sui ie quites 
qu a nul fuer ie ne norriroie 
trahitor se ie le sauoie 
haez donc " dist ele " celui " 
se l nomma " qui ne fina hui 
de moi proier au lonc du ior 
que ie li donaisse m amor 
et me dist que mout a lonc tens 
qu il a esté en cest porpens 
onques mes ne le m osa dire 
et ie me porpenssai biaus sire 
tantost que ie le vous diroie 
et si puet estre chose vraie 
qu il ait pieca a ce penssé 
de ce qu il a aillors amé 
nouele oie n en auon 
si vous requier en gerredon 
que vostre honor si i gardoiz 
com vous sauez que il est droiz " 
li dus a cui samble mout grief 
li dist " i en vendrai bien a chief 
et mout par tens si com ie cuit " 
a malaise fu cele nuit 
li dus n onques dormir ne pot 
por le cheualier qu il amot 
qu il croit que il eust mesfait 
par droit que s amor perdue ait 
et por ce toute nuit veilla 
l endemain par matin leua 
et fist celui a soi venir 
que sa fame li fet hair 
sanz ce que de rien ait mespris 
maintenant l a a reson mis 
seul a seul ne furent qu aus yy 
" certes " dist il " ce est granz deus 
quant proesce auez et beaute 
et il n a en vous leaute 
si m en auez mout deceu 
que i ai mout longuement creu 
que vous fussiez de bone foi 
loiaus a tout le mains vers moi 
que i ai vers vous amor eue 
si ne sai dont vous est venue 
tel penssee et si trahitresse 
que proie auez la duchesse 
et requise de druerie 
si auez fet grant tricherie 
que plus vilaine n estuet querre 
issiez errant hors de ma terre 
quar ie vous en congie sanz doute 
et la vous ve et desfent toute 
se n i entrez ne tant ne quant 
que se ie des ore en auant 
vous i pooie fere prendre 
sachiez ie vous feroie pendre " 
quant li cheualiers ce entent 
d ire et de mautalent esprent 
si que tuit li tramblent si membre 
que de s amie li remembre 
dont il set qu il ne puet ioir 
se n est par aler et par 
et par reperier ou pais 
dont li dus vout qu il fust eschis 
et d autre part li fet mout mal 
ce qu a trahitor desloial 
le tient ses sires et a tort 
si est en si grant desconfort 
qu a mort se tient et a trahi 
" sire " fet il " por dieu merci 
ne creez ia ne ne penssez 
que ie fusse onques si osez 
ce que me metez a tort seure 
ne ne penssai ne ior ne eure 
s a mal fet qui le vous a dit 
ne vous uaut riens li escondit " 
fet li dus " ne point n en i a 
cele meisme conté m a 
en quel maniere et en quel guise 
vous l avez proie et requise 
comme trahitres enuious 
et tel chose deistes vous 
puet estre dont ele se test 
ma dame a dit ce que li plest " 
fet cil qui mout estoit mariz 
ne vous uaut riens li escondiz 
riens 
si n est riens que 
par si que i en fusse creu 
quar de ce n i a riens eu " 






dont dist li dus au cheualier 
" se vous le volez fiancier 
par vostre leal serement 
que vous me direz leaument 
ce que ie vous demanderoie 
par vostre dit certains seroie 
se vous auriiez fet ou non 
ce dont i ai vers vous soupecon " 
cil qui tout couoite et desire 
a geter son seignor de l ire 
qu il a enuers lui sanz deserte 
et qui redoute cele perte 
comme de guerpir la contree 
ou cele est qui plus li agree 
respont qu il tout sanz contredit 
fera ce que li dus a dit 
qu il ne pensse ne ne regarde 
de ce dont li dus se prent garde 
ne torment ne le lest pensser 
ce que li dus veut demander 
de riens fors de cele proiere 
le serement en tel maniere 
l en fist li dus la foi en prist 
et li dus maintenant li dist 
" sachiez par fine verite 
que ce que ie vous ai amé 
ca en arriere de fin cuer 
ne me lesse croire a nul fuer 
que vous tel mesfet ne tel honte 
comme la duchoise me conte 
ne tant ne la tenisse a voire 
se ce ne le me feist croire 
et me meist en grant doutance 
que i esgart vostre contenance 
et de cointise et d autre rien 
a qoi len puet sauoir mout bien 
que vous amez ou que ce soit 
et quant d aillors ne s apercoit 
nus qu amez damoisele ou dame 
je me pens que ce soit ma fame 
qui me dist que vous la proiez 
si ne puis estre desuoiez 
por rien que nus m en puisse fere 
que ie croi qu ainsi soit l afere 
se vous ne me dites qu aillors 
amez en tel leu par amors 
que m en lessiez sanz nule doute 
sauoir en la verite toute 
et se ce fere ne volez 
comme pariurs vous en alez 
hors de ma terre sanz deloi " 
cil ne set nul conseil de soi 
que le geu a parti si fort 
que l un et l autre tient a mort 
quar s il dit la verite pure 
qu il dira s il ne se pariure 
a mort se tient s il mesfet tant 
qu il trespasse le couuenant 
que sa dame et s amie a 
qu il est seurs qu il la perdra 
s ele s en puet aperceuoir 
et s il ne dit au duc le voir 
pariures est et foi mentie 
et pert le pais et s amie 
mes du pais ne li chausist 
se s amie li remainsist 
que sor toute riens perdre crient 
et por ce qu ades li souient 
de la grant ioie et du solaz 
qu il a eu entre ses braz 
si se pensse s il la messert 
et s il par son meffet la pert 
quant o soi ne l en puet mener 
comment porra sanz li durer 
si est en tel point autressi 
com li chastelains de couci 
qui au cuer n auoit s amor non 
dist en vers d une chancon 
" par dieu amors fort m est a consirrer 
du dous solaz et de la compaingnie 
et des samblanz que m i soloit moustrer 
cele qui m ert et compaigne et amie 
et quant regart sa simple cortoisie 
et les douz mos qu a moi soloit parler 
comment me puet li cuers ou cors durer 
quant il n en part certes trop est mauues 
li cheualiers en tele angoisse 
ne set se le voir li connoisse 
ou il mente et lest le pais 
et quant il est ainsi penssis 
qu il ne set li quels li vaut miex 
l eue du cuer li vient aus iex 
por l angoisse qu il se porchace 
et li descent aual la face 
si qu il en a le vis moillié 
li dus n en ot pas le cuer lie 
qui pensse qu il i a tel chose 
que reconnoistre ne li ose 
lors dist li dus isnellepas 
" bien voi que ne vous fiez pas 
en moi tant com vous deuriiez 
cuidiez vous se vous me disiez 
vostre conseil celeement 
que ie l deisse a nule gent 
je me leroie auant sanz faute 
trere les denz l un auant l autre 
ha " fet cil " por dieu merci sire 
je ne sai que ie doie dire 

ne que ie puisse deuenir 
mes ie voudroie miex morir 
que perdre ce que ie perdroie 
se le voir dit vous en auoie 
quar s il estoit de li seu 
que l eusse reconneu 
a ior qui fust a mon viuant " 
lors dist li dus " ie vous creant 
seur le cors et l ame de moi 
et sor l amor et sor la foi 
que ie vous doi sor vostre hommage 
que ia en trestout mon eage 
n en ert a creature nee 
par moi nouele racontee 
ne samblant fet grant ne petit " 
et cil en plorant li a dit 
" sire ie l vous dirai ainsi 
j aim vostre niece de vergi 
et ele moi tant c om puet plus 
or me dites donc " fet li dus 
" quant vous volez c on vous en cueure 
sauoit nus fors vous dui ceste oeure " 
et li cheualiers li respont 
" nenil creature del mont " 
et dist li dus " ce n auint onques 
comment i aueniez vous donques 
ne comment sauez lieu ne tens 
par foi sire " fet cil " par sens 
que ie vous dirai sanz riens tere 
quant tant sauez de nostre afere " 
lors li a toutes acontees 
ses venues et ses alees 
et la couuenance premiere 
et du petit chien la maniere 
lors dist li dus " ie vous requier 
que a vostre terme premier 
vueilliez que vostre compains soie 
d aler o vous en ceste voie 
quar ie vueil sauoir sanz aloingne 
se ainsi va uostre besoingne 
si n en saura ma niece rien 
sire " fet il " ie l otroi bien 
mes qu il ne vous griet ne anuit 
et sachiez bien g irai anuit " 
et li dus dist qu il i ira 
que ia ne li anuiera 
ainz li sera solaz et geu 
entr aus ont deuisé le leu 
ou assambleront tout a pie 
si tost comme il fu anuitié 
que assez pres d iluec estoit 
ou la niece le duc manoit 
cele part tienent lor chemin 
tant qu il sont venu au iardin 
ou li dus ne fu pas grant piece 
quant il vit le chienet sa niece 
qui s en vint au bout du verger 
ou il troua le cheualier 
qui grant ioie a fet au chienet 
tantost a la voie se met 
li cheualiers et le duc lait 
et li dus apres lui s en vait 
pres de la chambre et ne se muet 
iluec s esconsse au miex qu il puet 
d un arbre mout grant et mout large 
s estoit couuers com d une targe 
et mout entent a lui celer 
d iluec vit en la chambre entrer 
le cheualier et vit issir 
sa niece et contre lui venir 
hors de la chambre en zz prael 
et vit et oi tel apel 
comme ele li fist par solaz 
de salut de bouche et de braz 
si tost comme ele le choisi 
de la chambre vers lui sailli 
et de ses biaus braz l acola 
et plus de yy foiz le besa 
ainzque feist longue parole 
et cil la rebese et acole 
et li dist " ma dame m amie 
m amor mon cuer ma druerie 
m esperance et tout quanques i aim 
sachiez que i ai eu grant faim 
d estre o vous si comme ore i sui 
trestoz iors puis que ie n i fui " 
ele redist " mon douz seignor 
mes douz amis ma douce amor 
onques puis ne fu ior ne eure 
que ne m anuiast la demeure 
mes ore de riens ne me dueil 
quant i ai o moi ce que ie vueil 
quant ci estes sains et haitiez 
et li tres bien venuz soiez " 
et cil dist " et vous bien trouee " 
tout oi li dus a l entree 
qui mout pres d aus apoiez fu 
sa niece a la voiz bien connu 
si bien et a la contenance 
que il est or fors de doutance 
et si tient de ce la duchesse 
qui dit li ot a menterresse 
et mout li plest or voit il bien 
que cil ne li a mesfet rien 
de ce que il l a mescreu 
ilueques s est issi tenu 
toute la nuit endementiers 
que la dame et li cheualiers 
dedenz la chambre en zz lit furent 
et sanz dormir ensamble iurent 
a tel ioie et a tel deport 
qu il n est resons que nus recort 
ne ne la die ne ne l oie 
s il n atent a auoir tel ioie 
que amors aus fins amanz done 
quant sa paine reguerredone 
quar cil qui tel ioie n atent 
s il l ooit or riens n i entent 
puisqu il n a a amors le cuer 
que nus ne sauroit a nul fuer 
combien vaut a tel ioie auoir 
s amors ne li fesoit sauoir 
ne teus biens n auient mie a toz 
que ce est ioie sanz corouz 
et solaz et enuoiseure 
mes tant i a que petit dure 
c est auis a l amant qui l a 


ia tant lugues ne durera 
tant li plest la vie qu il maine 
que se nuis deuenoit semaine 
et semaine deuenoit mois 
et mois vns anz et vns anz yy 
et troi an yy et vint an yy 
quant vendroit au definement 
cele nuit ainzqu il aiornast 
si voudroit il qu il anuitast 
et en itel pensse estoit 
icil que li dus atendoit 
quar ainz ior aler l en couint 
et s amie o lui a l uis vint 
la vit li dus au congie prendre 
besier doner et besier rendre 
et oi forment souspirer 
et au congie prendre plorer 
iluec ot ploré mainte lerme 
et si oi prendre le terme 
du rassambler iluec arriere 
li cheualiers en tel maniere 

s en part et la dame l uis clot 
mes tant comme veoir le pot 
le conuoia a ses biaus iex 
quant ele ne pot fere miex 
quant li dus vit clorre l uisset 
tantost a la voie se met 
tant que le cheualier ataint 
qui a soi meisme se plaint 
de la nuit si comme il a dit 
trop li auoit duré petit 
et tel penssee et autel diz 
ot cele dont il ert partiz 
a cui il samble por la nuit 
que failli ait a son deduit 
ne du ior ne se loe point 
li cheualiers ert en tel point 
et de penssee et de parole 
quant li dus l ataint si l acole 
et li a fet ioie mout grant 
puis li a dit " ie vous creant 


que toz iors mes vous amerai 
ne ia mes ior ne vous harrai 
quar vous m auez de tout voir dit 
et ne m auez de mot mentit 
sire " fet cil " vostre merci 
mes por dieu vous requier et pri 
que cest conseil celer vous plaise 
qu amor perdroie et ioie et aise 
et morroie sanz nule faute 
se ie sauoie que nul autre 
ice sauroit fors vous sanz plus 
or n en parlez ia " fet li dus 
" sachiez qu il ert si bien celé 
que ia par moi n en ert parlé " 
ainsi s en sont parlant venu 
la dont il estoient meu 
et cel ior quant vint au menger 
moustra li dus au cheualier 
plus biau samblant qu ainz n auoit fait 
dont tel corouz et tel deshait 
en ot la duchoise sanz fable 
qu ele se leua de la table 
et a fet samblant par faintise 
que maladie li soit prise 










et li dus quant il ot mengié 
et laué et bien festoié 
si l est tantost alez veoir 
et la fist sus son lit seoir 
et a commandé que nului 
ne remaingne leenz fors lui 
len fet tantost ce qu il commande 
et li dus errant li demande 
comment cist maus li est venu 
et que ce est qu ele a eu 
ele respont " se diex me gart 
je ne m en donoie regart 
orains quant au menger m assis 
que greignor sens et plus d amis 
n auez en vous que ie n i vi 

quant vous tenez plus cher celui 
que ie vous ai dit qui porchace 
qu il a moi honte et despit face 
et quant vi que plus biau samblant 
le feistes plus que deuant 
si grant duel et si grant ire oi 
qu ilueques demorer ne poi 
ha " fet li dus " ma douce amie 
sachiez ie n en croiroie mie 
ne vous ne autre creature 
que onques por nule auenture 
auenist ce que voust me dites 
ainz sai bien qu il en est toz quites 
n onques ne penssa de ce fere 
tant ai apris de son afere 
si ne m en enquerez ia plus " 
atant se part d iluec li dus 
et ele remest mout penssiue 
que ia mes ior que ele viue 
vne eure a aise ne sera 
deuant que plus apris aura 
de ce que li dus li desfent 
qu ele ne li demant noient 
que ia ne l en tendra desfensse 
quar en son cuer engin porpensse 
qu ele le porra bien sauoir 
s ele le sueffre iusqu au soir 
qu ele ait le duc entre ses braz 
que ele set bien tel solaz 
en fera ce ne dout ie point 
miex son voloir qu en autre point 
por ce adonc atant se tint 
et quant li dus couchier se vint 
a vne part du lit s est traite 
samblant fet que point ne li haite 
que li dus o li gesir doie 
qu ele set bien ce est la voie 
de son mari metre au desouz 
par fere samblant de corouz 
por ce se tint en itel guise 
que ele miex le duc atise 
a croire que mout soit irie 
por ce sanz plus qu il l a besie 
li dist ele " mout estes faus 
et trichierres et desloiaus 
qui moi moustrez samblant d amor 
n onques ne m amastes nul ior 
et i ai esté lonc tens si fole 
que i ai creu vostre parole 
que souentes foiz me disiez 
que de cuer loial m amiiez 
mes hui m en sui aperceue 
que i en ai esté deceue " 
et li dus dist " et vous a qoi 
ia me deistes par ma foi " 
fet cele qui a mal i bee 
" que ie ne fusse si osee 
que ie vous enqueisse rien 
de ce que or sauez vous bien 
de qoi suer sauez vous por de 
de ce que cil vous a conté " 
fet ele " menconge et aruoire 
qu il vous a fet pensser et croire 
mes de ce sauoir ne me chaut 
que i ai penssé que petit vaut 
en vous amer de cuer loial 
que c onques fust ou bien ou mal 
mes cuers riens ne vit ne ne sot 
que ne seussiez ausi tost 
et or voi que vous me celez 
vostre merci les voz penssez 
si sachiez ore sanz doutance 
que ia mes n aurai tel fiance 
en vous ne cuer de tel maniere 
com i ai eu ca en arriere " 
lors a commencié a plorer 
la duchoise et a souspirer 
et s esforca plus qu ele pot 
et li dus tel pitie en ot 
qu il li a dit " ma bele suer 
ie ne soufferroie a nul fuer 
ne vostre corouz ne vostre ire 
mes sachiez ie ne vueil pas dire 
ce que volez que ie vous die 
sanz fere trop grant vilonie " 
ele respont isnellepas 
" sire si ne m en dites pas 
quar ie voi bien a cel samblant 
qu en moi ne vous fiez pas tant 
que celaisse vostre conseil 
et sachiez que mout me merueil 
ainc n oistes grant ne petit 
conseil que vous m eussiez dit 
dont descouuers fussiez par moi 
et si vous di en bone foi 
ia en ma vie n auendra " 
quant ce ot dit si replora 
et li dus si l acole et bese 
et est de son cuer a malese 
si que plus ne se pot tenir 
de sa volente descouurir 
puis se li a dit " bele dame 
je ne sai que face par m ame 
que tant m afi en vous et croi 
que chose celer ne vous doi 
que li miens cuers sache ne ot 
mes ie vous pri n en parlez mot 
sachiez et itant vous en di 
que se ie sui par vous trahi 
vous en receuerez la mort " 
et ele dist " bien m i acort 
estre ne porroit que feisse 
chose dont vers vous mespreisse " 
cil qui l aime por ce le croit 
et cuide que veritez soit 
de ce que li dist puis li conte 
de sa niece trestout le conte 
comme apris l ot du cheualier 
et comment il fu el vergier 
en l anglet ou il n ot qu eus yy 
quant li chienes s en vint a eus 
et de l issue et de l entree 
li a la verite contee 
si qu il ne li a riens teu 
qu il ait oi ne veu 
et quant la duchoise l entent 
que cil aime plus bassement 
qui de s amor l a escondite 
morte se tient et a despite 
mes ainc de ce samblant ne fist 
aincois otroia et promist 
au duc a si celer ceste oeure 
que se c est qu ele le descueure 
qui il la pende a vne hart 
et se li est il ia mout tart 
d a celi parler qu ele het 


des icele eure qu ele set 
que ele est amie a celui 
qui li fet et honte et anui 
por itant ce li est auis 
qu il ne vout estre ses amis 
si afferme tout son pourpens 
que s ele voit ne lieu ne tens 
qu a la niece le duc parolt 
qu ele li dira ausitost 
ne ia ne celera tel chose 
ou felonie aura enclose 
mes ainc en point n en lieu n en vint 
tant que la pentecouste vint 
qui apres fu a la premiere 
que li dus tint cort mout pleniere 
si qu il enuoia partout querre 
toutes les dames de la terre 
et sa niece tout premeraine 
qui de vergi ert chastelaine 
et quant la duchoise la vit 
tantost toz li sans li fremist 
com cele del mont que plus het 
mes son corage celer set 
se li a fet plus bel atret 
c onques deuant ne li ot fet 
mes mout ot grant talent de dire 
ce dont ele ot au cuer grant ire 
et la demeure mout li couste 
por ce le ior de pentecouste 
quant les tables furent ostees 
en a la duchoise menees 
les dames en sa chambre o soi 
por eles parer en reqoi 
por venir cointes aus caroles 
lors ne pot garder ses paroles 
la duchoise qui vit son leu 
ainz dist ausi comme par geu 
" chastelaine soiez bien cointe 
quar bel et preu auez acointe " 
et cele respont simplement 
" ie ne sai quel acointement 
vous penssez ma dame por voir 
que talent n ai d ami auoir 
qui ne soit del tout a l onor 
et de moi et de mon seignor 
ie l otroi bien " dist la duchesse 
" mes vous estes bone mestresse 
qui auez apris le mestier 
du petit chienet afetier " 
les dames ont oi le conte 
mes ne seuent a qoi ce monte 
o la duchoise s en reuont 
aus caroles que fetes ont 
et la chastelaine remaint 
li cuers li trouble d ire et taint 
et li mue trestoz el ventre 
dedenz vne garderobe entre 
ou vne pucelete estoit 
qui aus piez du lit se gisoit 
mes ele ne la pot veoir 
el lit s est lessie cheoir 
la chastelaine mout dolente 
iluec se plaint et se gaimente 
et dist " ha sire diex merci 
que puet estre que i ai oi 
que ma dame m a fet regret 
que i ai afetié mon chienet 
ce ne set ele par nului 
ce sai ie bien fors par celui 
qui i amoie et trahie m a 
ne ce ne li deist il ia 
s a li n eust grant acointance 
et s il ne l amast sanz doutance 
plus que moi qui il a trahie 
bien voi que il ne m aime mie 
quant il me faut de couuenant 
douz diex et ie l amoie tant 
comme riens peust autre amer 
qu aillors ne pooie pensser 
nis vne eure ne ior ne nuit 
quar c ert ma ioie et mon deduit 
c ert mes delis c ert mes depors 
c ert mes solaz c ert mes confors 
comment a lui me contenoie 
de pensser quant ie ne l veoie 
ha amis dont est ce venu 
que poez estre deuenu 
qui vers moi auez esté faus 
ie cuidoie que plus loiaus 
me fussiez se diex me conseut 
que ne fu tristans a yseut 
plus vous amoie la moitie 
se diex ait de moi pitie 
que ne fesoie moi meismes 
onques auant ne puis ne primes 
en pensse n en dit ne en fet 
ne fis ne poi ne grant mesfet 
par qoi me deussiez hair 
ne si vilainement trahir 
comme a noz amors depecier 
por autre amer et moi lessier 
et descouurir nostre conseil 
he lasse amis mout me merueil 
que li miens cuers si m ait diex 
ne fu onques vers vous itiex 
quar se tout le mont et neis 
tout son ciel et son paradis 
me donast diex pas ne l preisse 
par couuenant que vous perdisse 
quar vous estiiez ma richece 
et ma santez et ma leece 
ne riens greuer ne me peust 
tant comme mes las cuers seust 
que li vostres de riens m amast 
ha fine amor et qui penssast 
que cist feist vers moi desroi 
qui disoit quant il ert o moi 
et ie fesoie mon pooir 
de fere trestout son voloir 
qu il ert toz miens et a sa dame 
me tenoit et de cors et d ame 
et le disoit si doucement 
que le creoie vraiement 
ne ie ne penssaisse a nul fuer 
qu il peust trouer en son cuer 
enuers moi corouz ne haine 
por duchoise ne por roine 
qu a lui amer estoit si bien 
qu a mon cuer prenoie le suen 
de lui me penssoie autressi 
qu il se tenoit a mon ami 
toute sa vie et son eage 
quar bien connois en mon corage 
s auant morust que tant l amaisse 
que apres lui petit duraisse 
estre morte o lui me fust miex 
que viure si que de mes iex 
ne le veisse nule foiz 
ha fine amor est ce donc droiz 
que il a ainsi descouuert 
nostre conseil dont il me pert 
qu a m amor otroier li dis 
et bien en couuenant li mis 
que a cele eure me perdroit 
que nostre amor descouuerroit 
et quant i ai auant perdu lui 
ne puis apres itel anui 
que sanz lui por qui ie me dueil 
ne puis viure ne ie ne vueil 
ne ma vie ne me plest point 
ainz pri dieu que la mort me doinst 
et que tout ausi vraiement 
com ie ai amé leaument 
celui qui ce m a porchacié 
ait de l ame de moi pitie 
et a celui qui a son tort 
m a trahie et liuree a mort 
doinst honor et ie li pardon 
ne ma mort n est se douce non 
ce m est auis quant de lui vient 
et quant de s amor me souient 
por lui morir ne m est pas paine " 
atant se tut la chastelaine 
fors qu ele dist en souspirant 
" douz amis a dieu vous commant " 
a cest mot de ses braz s estraint 
li cuers li faut li vis li taint 
angoisseusement s est pasmee 
et gist pale et descoloree 
enmi le lit morte sanz vie 

mes ses amis ne le set mie 
qui se deduisoit en la sale 
a la carole et dansse et bale 
mes ne li plest riens qu il i voie 
quant cele a cui son cuer s otroie 
n i voit point dont mout se merueille 
si a dit au duc en l oreille 
" sire qu est ce que vostre niece 
est demoree si grant piece 
que n est aus caroles venue 
ne sai se l auez mise en mue " 
et li dus la carole esgarde 
qui de ce ne s estoit pris garde 
celui a soi par la main trait 
et droit en la chambre s en vait 
et quant ilueques ne la trueue 
au cheualier commande et rueue 
qu en la garderobe la quiere 
quar il le veut en tel maniere 
por leenz entr eus solacier 
com d acoler et de besier 
et cil qui li en sot hauz grez 
est en la garderobe entrez 
ou s amie gisoit enuerse 
et lit descoloree et perse 
cil maintenant l acole et baise 
qui bien en ot et lieu et aise 
mes la bouche a trouee froide 
et partout bien pale et bien roide 
et au samblant que li cors moustre 
voit bien qu ele est morte tout outre 
tantost toz esbahiz s escrie 
" qu est ce las est morte m amie " 
et la pucele sailli sus 
qui aus piez du lit gisoit ius 
et dist " sire ce croi ie bien 
qu ele soit morte qu autre rien 
ne demanda puisque vint ci 
fors le corouz de son ami 
dont ma dame l ataina 
et d un chienet la ramposna 
dont li corouz li vint morteus " 
et quant cil entent les mos teus 
que ce qu il dist au duc l a morte 
sanz mesure se desconforte 
" ha las " dist il " ma douce amor 
la plus cortoise et la meillor 
c onques fust et la plus loial 
comme trichierres desloial 
vous ai morte si fust droiture 
que sor moi tornast l auenture 
si que vous n en eussiez mal 
mes cuer auiez si loial 
que sor vous l auez auant prise 
mes ie ferai de moi iustise 
por la trahison que i ai fete " 
vne xxf du fuerre a trete 
qui ert pendue a zz espuer 
et s en feri parmi le cuer 

cheoir se lest sor l autre cors 
tant a sainié que il est mors 
et la pucele est hors saillie 
quant ele vit les cors sanz vie 
hidor ot de ce que les vit 
au duc qu ele encontra a dit 
ce qu ele a oi et veu 
si qu ele n i a riens teu 
comment l afere ert commencié 
neis du chienet afetié 
dont la duchoise auoit parlé 
ez vous le duc adonc derue 
tout maintenant en la chambre entre 
au cheualier trest fors du ventre 
l espee dont s estoit ocis 
tantost s est a la voie mis 


grant oirre droit a la carole 
sanz plus tenir longue parole 
de maintenant a la duchesse 
se li a rendu sa promesse 
que el chief li a embatue 
l espee que il tenoit nue 
sanz parler tant estoit iriez 
la duchoise chiet a ses piez 
voiant toz ceus de la contree 
donc fu la feste mout troublee 
des cheualiers qui la estoient 
qui grant ioie menee auoient 
et li dus trestout ausi tost 
oiant toz qui oir le vost 
dist tout l afere enmi la cort 
lors n i a celui qui n en plort 
et nommeement quant il voient 
les amanz qui mort estoient 
et la pucele d autre part 
a duel et a corouz depart 
la cort et a meschief vilain 
li dus enterrer l endemain 
fist les amanz en sarqueu 
et la duchoise en autre leu 
mes de l auenture ot tele ire 
c onques puis ne l oi on rire 
erranz se croisa d outremer 
ou il ala sanz retorner 
si deuint ilueques templier 
ha diex trestout cest encombrier 
et cest meschief por ce auint 
qu au cheualier tant mesauint 
qu il dist ce que celer deuoit 
et que desfendu li auoit 
s amie qu il ne le deist 
tant com s amor auoir vousist 
et par cest example doit len 
s amor celer par si grant sen 
c on ait toz iors en remembrance 
que li descouurirs riens n auance 

et li celers en toz poins vaut 

qui si le fet ne crient assaut 
des faus felons enquereors 
qui enquierent autrui amors 




