ki cest secle trop siut ne vait pas droite voie 
quar joie d icest secle c est uns venz n est pas joie 
mut est de povre gent qui trop fer s i aploe 
kar onkes n est si plaine qu il a derrains n anoe 
mais la joie celeste n est pas d iteil maniere 
ne vait mie canjant et avant et arriere 
tote est plaine de bien tot ades est entiere 
oi deus cum bur fut neiz qui tele joie at chiere 
ki cele joie at chiere de vaniteit n at cure 
volentiers ot parler de la sainte escriture 
n at nule volenteit de malvaise apresure 
ne ne fait ne ne dist nule rien senz mesure 
li deu sers qui la joie del ciel at encovie 
il soi guardet d orgulh d avarisce et d envie 
grant mal quidet avoir fait s une foiz dist folie 
deu aimmet deu desiret quar a lui sol s afie 
deus cum dulce amurs est de deu a enameir 
cum desireiz desiers de deu a desireir 
bur fut neiz cui deus vult de s amur enflameir 
car s amurs fait l amur del pechit oblier 
ne poroit raconter nuz hom en nule guise 
la digniteit de l anrme qui de deu est ensprise 
car deus mimmes il fait en li sa manandise 
et permanoir li donne ades en son servise 
d iceste dulce flamme qui l anrme espurge et saine 
ardoit si docement marie magdalaine 
nule riens ne veoit k ele ne li fuist vaine 
senz l amur de jhesu de cui ele astoit plaine 
uns livres est mut genz que rois salomons fist 
esperitaz chose est de quantqu il i ecrist 
faiz est de la sainte anrme et de deu jhesu crist 
qui de li fait s amie si cum li livres dist 
la list hom comment deus de l anrme fait s amie 
comment il li promet lui et sa druerie 
de quelz aornemenz ele est apparillie 
cant il en son palais par la dextre l enguie 
queil sunt li vestiment dont l anrme est aorneie 
vestue at pieteit cariteit affiubleie 
cente est de casteeit de justise acehmeie 
chalcie de bone ovre de savoir coroneie 
deus at chiere iteile anrme plus n aimmet nule chose 
cant de s amur la voit tote environ enclose 
veriteit vos vulh dire et tres bien dire l ose 
la sainte anrme est li sieges u jhesus soi repose 
l anrme at joie et repos en cui deus vult manoir 
mais onkes n est si sainte ne de si grant pooir 
ke deu puist en cest siecle si cum il est veoir 
k ele s en est partie donc li lait il savoir 
quant l anrme del saint homme lo secle et lo cors lait 
et tote descombreie vers paradis s en vait 
nul angele n at en ciel qui grant joie n en ait 
de la sue venue deus mimmes liet s en fait 
piement la rezoit et dulcement l apelet 
" veneiz " fait il " m ammie amurs de turterele 
n at en vos ke blameir vos estes tote beele 
entreiz en nostre cambre la u joie revele " 
c est la cambre u li angele ne finent de chanteir 
nuz hom ne puet la joie ki la est raconteir 
la joie ne puet dire boche ne cuers pensseir 
bien avront esploitiét qui la poront entreir 
mais la ne vient l om mie si cum je quid dormant 
ja n i seront veut preceos recreant 
ne cil qui a luxure soi vunt abbandonant 
tremmelor lecheor ne glot ne beverant 
la ne seront larron ne robeor veut 
qui prendent les usures ja n i seront connut 
ne qui la povre gent apressent receut 
tuit seront fors chaciét tot seront fors ferut 
cil qui tant soi delitent d ostoirs et d esperviers 
qui si grant joie mainnent de chies et de levriers 
je cui puiske li secles plus ke deus les at chiers 
ja nul n en conistrat saiz pierres li portiers 
mut poriens ankor dire des altres pecheors 
mais ci les lairons ores s en parlerons alhors 
cant nos dirons d enfer les maz et les dolors 
or returnons arriere si parlons des melhors 
li bons hom qui deu at et la sue amur chiere 
cantqu il fait il esgardet et devant et derriere 
il ne vult contre deu faire en nule maniere 
par coi car il redote ke deus ne li requiere 
bien seit de quantqu il fait de qantk il at ovré 
ke tot est devant deu escrit et saelé 
de quantc om ci mesfait se ci n est amendé 
tot iert en l altre secle durement compareé 
teiz hom est qui bien fait car il n ose mal faire 
por poor de l enfier qui si art qui si flaire 
ki fait les doliros ploreir crieir et braire 
ce fait maint pecheor de son pechiet retraire 
et ce ne doit om mie de tot en tot blameir 
car enssi puet li hom lo bien aconstumeir 
et soi de jors en jors en l amur deu fermeir 
k a derrains ne ne vult ne ne s en puet turneir 
se volenteit aviez d escolteir et loisir 
et a vos ma parole ne devoit desplaisir 
je vos reconteroie chose bele a oir 
ke granz biens est lo mal laissier et deu servir 
deus aimmet mut cel homme qui niant n at mefait 
ne gaires moins celui qui del mal soi retrait 
car il avient sovent cil qui lo pechiet lait 
plus sert deu et plus l aimmet que cil qui mal n at fait 
a ce ke je dirai se bien voliez entendre 
ge cuit vos i poreiz alques de bien aprendre 
bon confort i puet hom e bon exemple prendre 
comment li hom soi doit de l anemi defendre 
uns hom fut d etyope qui moyses ot nom 
ne di pas de celui qui fut freres aaron 
unkes nulz hom ne vit plus cuilvert plus felon 
si musdre traitor si boscage larron 
por sa grant felonie lo dejetat ses sire 
tant par eret malvais ke nuz ne l vos puet dire 
plains astoit de luxure de maltalent et d ire 
ce sunt averseries dont li hom tost empire 
o li s acompanierent traitor et felon 
par ce k il eret fors s en fisent lor baron 
k entr eaz n eust sanior ne prince se lui non 
com male companie c est de mal compannion 
car cum plus avoir puent li malvais de posteit 
tant funt il plus de mal et plus d aversiteit 
tant seront plus parfont el fou d enfier jeteit 
la brairont la diront " chaitif mar fummes neit " 
quant moyses fut faiz des larrons li princiers 
al tolir al tueir fut toz jors li promiers 
car del cors eret fors et des membres legiers 
or oiez deablie ke fist li aversiers 
ilh trespassat noiant une aigue forte et leie 
de l une rive a l atre avoit une liweie 
ses dras ot sor son chief entre ses denz sa speie 
si droit s en alat oltre que poi fist d avaleie 
ankor n astoit a terre que li pastres lo voit 
qui la gardoit berbis que moyses queroit 
lors soi prent a la fuie car bien lo conissoit 
et a teil barbarin qui soi combateroit 
kant moyses ne vit lo pastor que fist il 
quatre multons aert si repasset lo nil 
ensi avoit nom l aiwe n i redotet peril 
la u sovent noiét sunt homme cent et mil 
puis manjoit de la char tant qu il vult l atre vent 
si en achatet vin et blanc pain de froment 
dis et uit hanas biut de vin tot erranment 
et puis cinquantes liwes corut isnelement 
ce fist tot en un jor et puis si repairat 
la u il l atendoient a ses hommes ralat 
iteil vie et peor par maint jor demenat 
or diromes avant comment deus lo salvat 
un jor oit de deu un saint homme parleir 
oit de paradis la joie deviseir 
les granz dolors d enfier et les tormenz nomer 
maintenant li commencet ses corages mueir 
" eei las " fait il " pechieres et tres maleuros 
par k es tu si despers et si malizious 
as oit cum est laiz enfers et pouros 
mercit beaz sire peres jhesu deus glorious 
kaitis maleuros por coi fui ge engendreiz 
par coi fui ge nurriz par coi fui ge porteiz 
s a moi est li tormenz de l enfer destineiz 
vraiement porai dire chaitis ke mar fui neiz 
dignes sui ge d enfer mais deus est merciables 
ses matalenz n est mie s on soi repent durables 
pius deus fai k en tes ovres des or mais soie stables 
ke m anrme n assorbisset en abisme diables 
al conseil de prodommes volentiers m amendrai 
et az pechiez del secle ja mais ne returrai 
solunc la tue aiue volentiers toi servrai 
se je toi relenquis ja mercit ne me fai " 
apres iteiz paroles de la soi departi 
vait criant et plorant " merci sire merci " 
toz les deliz del secle maintenant relenqui 
en un enclostre a moines main a main se redi 
deus cum doit hom prisier bon homme precheor 
nuz hom ne puet faire ovre en cest secle mellor 
ke convertir et faire juste de pecheor 
et returneir a voie ceaz qui sunt en error 
cil sainz hom fist lo jor bonne oevre et grant vertut 
par cui parole deu moyses reconut 
mais li bon precheor ke sunt or devenut 
par foit des bons n est guaires mais des altres est mult 
cant moyses ver deu ot sa vie turneie 
ilh avoit si cum moines vestue cote leie 
ne manjoit mie mut de salmon a pevreie 
ne ne li criut en gros li colz ne la ventreie 
lo cuir n avoit il mie deliet et roselant 
ne n aloit pas ses ventres par devant lui crolant 
hom ne soloit ja mie gras devenir junant 
mais or n est pas mervelle li secles vait muant 
anzqu il devenist moines s astoit il gros et gras 
mais ne demorat guaires se fut maigres et las 
les pechiez k avoit faiz ceaz n oblioit il pas 
beaz deus cum tost s amende de cui tu mercit as 
puis fist un habitacle u toz jors demora 
onkes plus sainte vie hermites ne mena 
ce ke il avoit fait nule ore n oblia 
segurs soit qui s amendet ke mercit trovera 
un jor vinrent a lui armeit quatre larron 
ki pas ne l conissoient briserent sa maison 
mais il ne l pot soffrir or oiez del baron 
toz les loiat ensemble solz senz nul companion 
kant bien les ot loiez en son col les levat 
en en l enclostre a ses freres toz quatre les portat 
si cum un fais de strain devant eaz les ruat 
tuit en ont grant mervelle oiez cum il parlat 
" sanior tresque ju sui turneiz al deu servise 
ja mais n iert hom par moi tueiz ne femm ocise 
ensi cum vos saveiz et la letre devise 
cez hommes demeneiz a vostre comandise " 
ne lor fist plus de mal cil furent desloiét 
cant moysen connurent mut s en sunt mervillit 
tot maintenant guerpirent lo mal et lo pechiet 
cum bone larrenie dont il ont deu guaniét 
cum plus grant desier at li hom de bien ovrer 
et li anemis voit ke s anrme vult salveir 
donc soi poine li fel de lui a encombreir 
penser li fait folie se plus ne l puet greveir 
ilh li remet devant ce ke faire soloit 
plus sovent li amainet tot ce ke plus amoit 
de ce lo lase plus dont plus soi delitoit 
la batalle de l anrme ne seit qui ce ne voit 
cant a la bone voie fut moyses turneiz 
d iteiz temptations fut maintes foiz tempteiz 
si sovent fut lo jor et la nuit plus asseiz 
ke par poi qu il ne fut al secle raturneiz 
de la planteit del vin soven li sovenoit 
kar mut en soloit boivre cant il al secle astoit 
luxure senz mesure nuit et jor l assalloit 
c eret temptations qui mut lo tormentoit 
mais prodom ke doit faire cant il sent tel batalle 
forment soi doit combatre quelz malz qui lui assalhe 
ne doit avoir dotance ke ja jhesus li falhe 
cellui ne faut il unkes ki par lui soi travalle 
kant li malvais desiers vient l omme en son corage 
et li fel d anemis li conselle la rage 
main a main s en departe gart qu il ne s i atarge 
quar s il trop i demore tost i avrat dammage 
iteil batalle mainet moyses mut sovent 
encontre golenie par jeuner se defent 
kant luxure l assat al travillier se prent 
l oreir n oblioit onkes ce li aidat forment 
laidement li faisoit ses anemis songier 
por ce ne se voloit unkes dormir culchier 
quant il plus ne pooit endurer lo voilier 
al mur tot en estant se soloit apoier 
belle astoit sa constumme d ensi a reposeir 
c un poi avoit dormit recomezoit l oreir 
unkes li anemis ne l pot uisous troveir 
kar uiserie est chose qui mut fait a blameir 
li anemis est mut cuilvers et artilhos 
cant il voit et des mains et del cuer l omme uisous 
plus tost li fait le mal penseir cum plus est sous 
mais ci encontre astoit dans moyses visous 
quar el grant ermitage teilz ermites avoit 
qui plus pres de cinc liwes gotes d aiwe n avoit 
danz moyses par nuit a son col lor portoit 
si faisoit il cascon qui mestier en avoit 
or oiez granz mervelle ke deus noz sires fait 
car ceaz qui plus lo servent plus travilier les lait 
c um puet quidier ke il nule cure n en ait 
mais por ce qui lui aimet de lui ne soi retrait 
tant dulce et bone chose est de deu a servir 
qui lui at enameit ne s en puet departir 
n at cure de mesaise ne grant paine a soffrir 
mais solement a lui puist a derrains venir 
ceste parole est voire si cum vos puis mostrer 
quar quant li culvert vit qu il ne s en volt turneir 
de deu danz moyses ne a lui raturneir 
de maltalent d envie de duel quidat creveir 
cant il vit qu il ver deu si affermeiz astoit 
ke nes une sole ore de lui ne se partoit 
treske la volenteit changier ne li pooit 
pensat ke de son cors compareir li feroit 
de ce k avoit esteit ses serjanz et ses druz 
et or l avoit laissiét astoit mut irascuz 
mais vencuz ne puet estre cui deus vult estre escuz 
contre la force deu ne valt nule vertuz 
li gentiz moyses soloit la nuit toz solz 
porteir l aiwe as hermites qu il savoit besinos 
telui a quatre liwes telui trois telui dous 
de ce avoit grant enuie li fel malicios 
une foiz devoit de l aiwe al puc puisier 
quant li culvers voit qu il se doit enclinier 
fiert lo d un grant tineil parmi les rains derrir 
si ke par mort lo ruet emmi lo canp planier 
fiz de sainte marie jhesu rois glorious 
ke tu fais de mervelles ke tu es mervilhos 
por kes at si grant posteit sor tes angnieaz li los 
celui tormente il plus qui de toi est sonious 
mut est de malvais hommes qui onkes ne font bin 
altrui tolent le lor et poi donent del sien 
sovent dient " za done " onkes ne dient " tien " 
nequedent il ne soffre qu il lor desplace rien 
tant ont de lor deliz d avoir tant d abundance 
qu il n unt de lor pechiez nule reconissance 
trop funt d averseries et pechent a fiance 
ceaz n avient onkes malz ne de mal n unt dotance 
mais li hom qui bien fait qui nostre sanior crient 
qui nului ne fait tort qui droiture maintient 
cil soffret tant de mal tant de mal li avient 
c om puet dire " obliét l at deus deu n en sovient " 
mais de ce ne soi doit nulz bons hom emmaier 
car deus il est mut sages onkes n ot consillier 
d aiwe et de conseil n ot il onkes mestier 
tot est bon qanqu il fait nulz ne l puet mesprisier 
il lait or les malvais lor desiers acomplir 
n avront mais plus de joie ci les lait or joir 
ne demorront ci gaires la les covient venir 
u li chaitis ne puent ne vivre ne morir 
le bon omme cui deus vult avoir et salveir 
en cest secle lo lait un petit tormenteir 
cum il venrat en l autre qu il n i ait c amender 
car lo pechiet covient ci u la compareir 
bur fut nez en cest secle cui deus chastiier vult 
car celui aimme il plus cui il plus batre suelt 
et cil qui liez en est et en bien lo recult 
c est cil qui deu avrat et qui perir ne puet 
estre en cel saint homme ancor tel chose avoit 
cui deus veoit en lui mais il ne l i savoit 
et par ceste mesaise expurgier lo voloit 
de teil tache qu il mimes en lui ne conissoit 
nos siwons trop lo secle trop sumes enz plonchit 
car se nos veons homme riche et bien aaisiét 
tot maintenant disommes " cestui at deus aidiét " 
se malement li vait " tot l ait deus obliiét " 
mais teiz est en mesaise cui jhesus pas n oblie 
les bons messaaisiez ne dejete deus mie 
messaise fait sovent l omme amendeir sa vie 
lo mal li fait laissier del secle et la folie 
e ja ne guerpirat deus en nule maniere 
celui qui s amur at plus ke lo secle chiere 
mais trop avons aleit fors de nostre riviere 
ce laissons or ensteir si returnons arriere 
forment ot moysen li anemis feru 
por ke deus lo soffrit bien l aveiz entendu 
tot cel an jeut malades senz force et senz vertu 
ne s en correzat onkes ne deu ne desconu 
com il gisoit malades si l aloit revisdeir 
uns sainz hom je l oi ysidorus nomeir 
il li dist " beaz duz frere trop vos poeiz penir 
nuz ne doit senz mesure ne voilier ne juneir 
por niant en parleiz " moyses li respont 
" ne moi retrairai ja tant cum vencut seront 
li felon d anemi qui tant de mal moi funt 
se floible et mol moi sentent ankor pis me feront " 
deus cum forment il eret de l amur deu enspris 
cum droitement astoit del saint espir apris 
bien savoit s il n avoit toz les visces ocis 
k il ne seroit pas dignes d entreir em paradis 
" or proierai a deu " dist sainz ysidorus 
" ke cez malvaises penses ne toi greveront plus 
des or mais avras pais ce t otroiet jhesus " 
sainz hom fut cui si tost oit deus de lassus 
de cel jor en avant deus si lo delivrat 
ke puis ne jor ne nuit se bien nom ne songnia 
ne nule male pense tres puis ne l encombra 
ci finat sa batalle en deu soi reposa 
elz deliz de cest secle pas ne soi reposoit 
kar bien avoit proveit ke vaniteiz astoit 
mais en l amur de deu si fort soi delitoit 
ke penseir ne parleir d altre rien ne pooit 
puis li otriat deus force et vertu si grant 
ke nos redotons plus moisses qui vunt 
k il cremist les diables n en i awist ja tant 
u qu il fuist main a main s en turnoient fuiant 
si poons nos avoir de deu grande sperance 
car li hom cant il at en deu vraie creance 
del cuer at fait ses ovres et en lui at fiance 
li anemis lo fuit et at de lui dotance 
sainz gregoires lo dist qu il n ose a lui venir 
quar puisqu il voit en l omme manoir lo saint espir 
comement l oseroit donkes li culvers asalir 
la u li sainz hom est lors l en covient fuir 
de saint martin list hom qu il une foiz aloit 
delivreir un malade cui deables lassoit 
lor s en fuit li fel cant il sot qu il venoit 
et cil remeit delivres qui en la paine astoit 
ki si sainte gent sunt qui tant ont esploitiét 
k il ont lor anemi vencut et dechaciét 
de la mercit de deu qu il atendent sunt liet 
et plorent que li siecles si longement les tient 
sovent plorent li saint qui en cest secle sunt 
a la foid par pechiet dont il en poor sunt 
car puess estre ne sevent se toz defaiz les ont 
et teiz i at qui plorent por ce k a deu ne sunt 
sovent et dulcement plorent por deu amur 
plorent por ce qu il sunt trop lonc de lor sanior 
mais teiz dolz teilz plorers vient de grande duzor 
iteiz larmes descendent de ceste grant dulzor 
bieneuros celui qui teiles larmes a 
aza filhe chaleph por iteil sopiraa 
cant la halte riviere sun pere demanda 
bien vos diront li sage que ce signefia 
se ce vos voliens or despondre et demostreir 
trop lonc de nostre voie nos covenroit aleir 
et povres sui de sens n en savroi prout parleir 
qui sages est de letres bien lo seit deviseir 
ice ke cele damme son pere demandoit 
por la mercit de deu sainz moyses avoit 
la sue companie tot ades desiroit 
et ploroit dulcement k ensemble lui n astoit 
tres l ore qu il ver deu son corage turna 
al mal qu il soloit faire ainc puis ne returna 
setante ans et cinc ans al secle demora 
et sexante desciples en sem mostier laissa 
anssi qu il soloit ja les malvais auneir 
si soi pennoit il ore des bons a assembleir 
dont lor faisoit mal faire tolir ocire embler 
mais or lor aprendoit deu servir soi salveir 
car a l amur de deu qui se vut approchier 
ne li est mie asseiz la male ovre laissier 
mais bien face et lo bien doit altrui anuncier 
et soi doit il salveir et les altres aidier 
de ce soi soloit mut danz moyses pener 
bone esperance avoit de mercit a troveir 
mais solz ne voloit mie em paradis aleir 
tant soi pennoit d altrui cum de soi a salveir 
et de lui n avons ore gaire plus a conteir 
mais ke deu rendit l anrme nului n en stut doter 
bon exemple i puet prendre qui se vult amender 
car n iert ja si forfaiz ne puist mercit trover 
mercit trovrat senz falle qui mercit requerra 
queil pechiet qu il ait fait lors qu il s en recrera 
s amendise en vult prendre ja deus n es demandra 
s il les vult oblieir deus les obliera 
saveiz comment deus suelt les pechiez oblieir 
se des malvais desiers nos voliens consireir 
et puis as bones ovres de tot lo cuer turneir 
ne poons pas ensemble deu et lo mal ameir 
cui deus donet droit sens certes mut puet hair 
iteiz ovres qui font l omme et deu departir 
c est dure departie qui l anrme fait morir 
et torment en enfer senz nule fin soffrir 
ki des paines d infer seit alkes sermoneir 
il puet les desvoiez a voie raturner 
si cum je vo vulh dire si voleiz esculteir 
dames entendeiz i je vul a vos parleir 
dire vulh d une damme qui fut de grant beateit 
beateit aiment mut dammes et mut lor vient en greit 
mais cil qui lo coviene des beles dames seit 
bien seit que mut font choses ke nostre sire heit 
se beateiz truevet cuer vain et de legerie 
tant li fait plus penseir d orguilh et de folie 
tost puet estre engeniez qui en beateit s afie 
beateiz trespasset tost ui est demain n irt mie 
bealteiz done a la femme de teil chose fiance 
dont ja se beateiz n eret n avroit nule sperance 
par ce k ele at trop grant en sa beateit fiance 
cors et anrme et avoir met sovent en balace 
de parenz soi fait femme et d avoir dangerose 
mais plus est por beateit ke por eil orgillose 
sa bealteiz la fait estre de pechiet convoitose 
ne sai rien ki plus soit a l anrme perillose 
ce ne vulh ge ja dire ke deus la bele hace 
et ke por sa beateit nostre sanior desplace 
mais ki trop s en orguelhet qui n at soing k ele face 
c est cele que deus heit cui sa speie manace 
et cele qui si est perdue et desvoie 
s il est nuz qui la puist desturneir de folie 
mut at bien son labor et sa voie enploie 
grant lowier en avrat en la celeste vie 
mainte anrme pecherise est en enfer jeteie 
se malz maistres ne fust qui ja ne fust danneie 
teil i at s a lui fuist la voie deu mostreie 
lo mal eust laissiét a deu fust raturneie 
ki les berbis deu gardent lent sunt et perizos 
des salvemenz des anrmes ne sunt guaires sonios 
muit est mueiz li secles li tens mut perillos 
car teiz diut estre pastres qui est devenuz los 
se ci endroit voliens la raison aguisier 
asseiz poriens troveir ke rere et ke trenchir 
mais a un plus sage homme comandrons cest mestir 
ki sachet lo soros bien conoistre et talhier 
car li redois roncins soi lait bien estrilhir 
et d une part et d altre mais s on lo vult torchir 
la u li maz li gist donc lo verriez drecier 
fiert des piez mort des denz la ne se lait torchir 
bien seit ke je vul dire et dont je vul parler 
qui bien i vult entendre mais laissons l or ester 
a ce dont voliens dire tens est de returner 
celui doit hom aprendre qui lo vult escolter 
d une damme vul dire qui fut d egipte neie 
par la bealteit qu ele ot fut perdue et dampnee 
s uns sainz hom ne l eust a voie raturneie 
borjois et chevalier l avoient enameie 
car il n avoit si bele en tote la contreie 
d or et d argent astoit et d orfrois acehmeie 
si cum sunt damoiseles cui li secles agreie 
trop savoit ver s amur ses jovenenzeaz atraire 
par beles contenances par bele chiere a faire 
mais male amurs est chose malvaise et de male aire 
ne s en puet qui s i prent s a paine nom retraire 
por s amur sunt maint homme en povrete chaut 
tuit li vinent en greit de chascun fait son drut 
ele n eschiwe moine ne convers ne rendut 
las por pechiez de feme qu il est de gent perdut 
ki plus eret hardiz par li soi combatoit 
de maltalent et d ire li uns l autre ocioit 
li ami en ploroient mais ele s en gaboit 
mais ne puist estre femme qui si malvaise soit 
ja ne fust si malvaise se ne fust sa beatez 
et vos qui beles estes por deu quar i penseiz 
bealteiz est frailes chose por deu vos en gardez 
ce sachiez c anemis plus perillos n aveiz 
bealteit ne doit hom mie lo frain trop lonc laissir 
sagement li puet hom les eles retalier 
orguez a la beate se vult acompanier 
cil dui ne finent onkes de mal a consilhier 
li orguelz put sorduire l omme en mainte maniere 
de parenz d iretages de dras de pluisor tiere 
mais feme n at chose plus que sa beate chiere 
ce la fait estre fole ce la fait estre fiere 
ce li fait deu laissier et lo secle enameir 
donc meit tote s entente en son cors aorneir 
anzk ele voist a messe la covient a mireir 
acemeir lo pipet lo sobrecil plomeir 
asseiz seit hom de coi ele soi leve et froie 
de quel chose rogist et dont ele blacoie 
engardeiz grant folie si forment lace et loie 
les braz et les costeiz k a grant paine soi ploe 
mais bien sachiez par voir cant ele si s afaite 
pres de li est li fel qui ce conselhe et traite 
onkes ne s en depart mais tot ades la guaite 
et lo mal li conforte et del bien la dehaite 
apres la fait si dure tres ke ver li s acline 
ke del pechiet ne quiert ne conseil ne mezine 
tant la maine a derrains k en males ovres fine 
ensi vient li malz arbres de la male racine 
isi sorprent diables les femmes et les homes 
ensi avoit sorprise celi dont nos parlommes 
et sa grant felonie puiske nos conissomes 
grant mervelle est que nos si fer nos i tenommes 
bien savons qu il ne quiert se nostre encombrier non 
nostre torment desiret nostre dampnation 
deus cum male aventure cum par est durs li hon 
qui si a uelh overt vait a perdition 
ki tant at de savoir qu il bien et mal entent 
et contre deu soi drece tot aovertement 
et bien seit qu il mal fait et si ne s en repent 
ei las il iert jeteiz el plus aspre torment 
or esgardeiz de l home et de sa grant folie 
ki celui siut qu il seit tot plain de felonie 
ki ne quiert altre chose mais ke l anrme en ocie 
asseiz est morte l anrme qu il at en sa bailie 
cil qui sage homme sunt qui sevent sermoneir 
cil ensenient comment li hom soi puet salver 
nos mimmes en poriens ke poi ke soit parler 
mais a nostre chemin nos covient returneir 
la dame dont je di male vie menoit 
uns sainz hom oit dire les malz k ele faisoit 
pasnucius ot nom mut sainte chose astoit 
et mut lo salvement des anrmes desiroit 
volentiers laboroit por altrui a salveir 
n aloit pas sermonant por avoir asembleir 
ne voloit philateres ne reliques porteir 
bien sevent qu il demandent qui les suelent porter 
teiz i at s il n astoit por amur al donier 
ja n es verriez parole ne sermon commencier 
mais cant il quident alques de prot porcacir 
cui ke ke place en cui nom eaz covient prechiier 
icil qui prodom est sachiez que mut m agree 
et ke je mal en die ainc ne l ou en penseie 
mais teiz est puisqu il at la burse alques enflee 
ce ke puet soit de l anrme a deu soit commandee 
li bons pasnucius voloit mielz esploitier 
ci ne voloit il mie rezoivre son lowier 
de ci k en l atre secle lo voloit respitier 
car ci lo pert hom tost la ne soi seit cangier 
de cascun a salveir forment soi travilhoit 
a deu senz companion pas aleir ne voloit 
bien savoit devant deu cum plus en amoinroit 
tant seroit miez vengnianz et deus plus l ameroit 
pensat s il cele feme ver deu turneir pooit 
mains hom qui par sa culpe cors et anrme perdoit 
et lo pechiet laissier et salveir soi poroit 
chascons enver qu il puet de ce pener se doit 
ilh eissit de l enclostre ses vestimenz canjat 
d orguilhos dras del secle son cors aparilhat 
son palefroit amblant cointement acemmat 
vint a l osteil la dame deleiz li s ajostat 
ne s i travilhat guaires tost s i pot acointier 
car il faisoit semblant k a li volsist pechir 
en la chambre l en mainet cant ele ot son lowir 
lowiers at fait mainte anrme en enfer trebuchir 
la cambre ert mut bele mut gentiment paree 
la litiere de pailes et d orfrois acehmeie 
ele mime astoit fierement aorneie 
por teilz acememenz est mainte anrme dampnee 
kant sa cambre li ot et son beal lit mostreit 
" par foit " fait il " beaz est et bien l aveiz pareit 
mais s il estre pooit ge voldroi plus privé 
ne voldroi por cent salz c um m i eust trovét " 
ele dist " ci poeiz segurement seoir 
zaenz ne vos estuet nule pour avoir 
ne recivreiz damage ne de cors ne d avoir 
se deus non de lassus nuz ne vos puet veoir " 
" voire " dist li sainz hom " saveiz vos deu nomer 
saveiz vos ke deus soit k il nos nos puist esgarder 
oil " dist ele " sire j en ai oit parleir 
bien sai ke devant deu ne se puet nuz celeir 
bien sai cil qui deus servent ke mut joie averont 
il avront tant de bien ke plus n en voldrot 
et li maleuros qui tot ades mal funt 
nulz ne poroit adire les malz qu il soffront 
bele filhe " fait il " tres que vos ce saveiz 
mut grant mervelhe m ai ke teil vie menez 
mervelle est ke li cuers vos est si endureiz 
ke vos si a fiance vos et altrui perdeiz 
cele nature est mut malvaise et de male aire 
k om desire a gesir ades el tai qui flairee 
se cil vont en enfer qui bien ne vulent faire 
u iront qui del mal ne se vulent retraire 
si cum li livres dist chascuns son fais portra 
se cascuns par sa culpe grant paine soferra 
qui soi pert et altrui chaitis ke devenra 
il est plus durs ke pierre qui de ce pour n a 
se li ons om voit l autre chaoir et trebuchier 
et pietiez ne l en prent ne ne li vult aidier 
l escriture tesmoniet qu il lo comparra chier 
kar il pot ne ne volt son proisme radrecier 
ki son proisme n aiwe s enfers celui tormente 
il est li miens conselz ke par tens soi repente 
ki a perdition des altres met s entente 
ja deus senz amendise morir ne li consente 
las comment respondrat ne frat droit par altrui 
qui ne porat respondre ne droit faire par lui 
donc dirat mais a tart cum mal bailiz je sui 
or me revient devant ke je si malvais fui 
c a grant painne porat cascuns son fais porter 
ki altrui fais portrat cument porat dureir 
maleuros celui ki ne s en vult gardeir 
et ancor pis celui qui altrui fait dampner 
mainz hom fust bien delivres et escapez de mort 
senz peril fust venuz et a rive et a port 
se ne fust malz ensemples et par malvais confort 
se deus en prent venjance quidiez qu il face tort 
sachiez ke de toz malz serat prise venjance 
mais keke li hom facet s il vient a repentance 
en la mercit de deu doit avoir grant fiance 
il lait mut de son droit par vraie penitance 
li livres dist un mot c um puet bien redoter 
a poines soi porrat li justes hom salveir 
ke frat donc li pechieres u se porat torneir 
certes n at point de sens qui ci ne vult penser 
ki tres bien vult penseir a tot ce qu il at fait 
et ke deus pas n oblie nes lo petit mefait 
nes les petites penses senz venjance ne lait 
grant mervelle est se donkes del mal ne se retrait 
ki altrui et lui mimes trait en perdition 
qui s enjoist de ce qu il ne fait se mal non 
ki de tote u de robe at plaine sa maison 
d altres menuz forfaiz comment rendrat raison 
certes keke nuz diet raison en stovrat rendre 
se deus mercit n en at se tot son droit vut prendre 
ne angele ne archangele ne nos poront defendre 
chaitif ke sumes dur qui n i volons entendre 
deus nostre sires est si beaz si delitables 
sor totes creatures si genz si desirables 
de si fine bonteit si pius si merciables 
en ses promesses vrais en ses dones durables 
mais li anemis est si laiz si pourous 
sor totes creatures orribles et hisdous 
trop plains de felonie culvers envidius 
enginieres senzfoiges plains d orguil mencinnios 
or oiez grant dolor et grant male aventure 
cum nos sumes chaitif et de male nature 
ke tot ce savons bien et si n en avons cure 
mais ce sachiez ke deus en prendrat sa droiture 
kascune mue beste conoist son encombrier 
li mallars fuit l ostoir l aloe l espervier 
ja ne verrés berbis ver lo lou aprochier 
ge ne vi onkes lievre conjoir lo levrier 
mais solement li hom cui deus si volt formeir 
qu il seust et poust bien et mal deviseir 
tot ades siut lo mal et lo bien lait aleir 
plus soi tient al diable qui plus lo vult greveir 
den est ce grant mervelle de l homme et grant folie 
bien seit ke li diables est plains de tricherie 
soi art et soi engien vunt tot par boiserie 
tot ce seit bien li hom ne ne s en garde mie 
et tresque deus lo voit de si malvais corage 
qu il ades heit son prot et aimet son damage 
k il ne fait onkes bien en trestot son eage 
den est ce grant mervelle qu il del vengier s atarge 
saveiz por ke il ne prent main a main sa venjance 
ce fait il par mercit et par mut grant soffrance 
il vult ke li pechieres viengniet a reconissance 
par ce donet il respit et met tot en soffrance 
mais la sainte escriture dist tot plenierement 
ke cil sofferrat plus de paine et de torment 
cui deus lonc respit done et pas ne se repent 
la mort del pecheor ne desiret deus mie 
anz vult qu il laist lo mal et amendet sa vie 
tot ades at sa main ver lui apparilhie 
et se l vult recivoir mais qu il laist la folie 
deus nos appele ades nos n i volon aleir 
et cantk avons forfait nos vult il pardoneir 
ja tant n iert correciez ne se vulhet acorder 
mais nos n en avons cure ne n i volons penser 
ki porroit raconteir teil bonteit teil duzor 
comment poriens ja avoir mellor sanior 
ja tant n avront meffait vers li li pecheor 
tot maintenant qu il vulent ront sa grace et s amor 
ja n iert nulz si pechieres ja n avrat tant mefait 
cant il se prent al bien et del mal soi retrait 
a deu est acordeiz tresqu il lo pechiet lait 
apres la penitance n en orat ja mais plait " 
kant la damme oit si lo saint homme parleir 
toz li cuers li fromist et commence a ploreir 
et angoisse et pours li fait colur mueir 
" poroi ge donc " fait ele " ancor mercit troveir 
je ne fis onkes chose qui deu venist en gret 
lasse j ai mon eage si malement useit 
lo tens ke deus m avoit par li servir presteit 
tot l ai en males ovres perdut et aloweit 
ensi cum vos m aveiz doctrineie et aprise 
se deus at si s entente sor noz pechiez assise 
ke de chascun forfait vult avoir amendise 
ge cuit nuz ne porat garir en nule guise 
li pechiet funt les anrmes del regne deu partir 
et s es funt en enfer senz nule fin morir 
laenz seront toz jors n en poront mais issir 
et comment porat donkes la chaitive garir 
vos dites ke pechiez fait la dampnation 
et fait estre en enfer en la laide maison 
u n at nule mercit nule redemption 
se ce est voirs comment fait deus des pechiz pardon 
par ma foi bele filhe ne vos ai pas menti 
ci fait deus ses pardons si cum je vos ai di 
ki l altre secle atent bien lo sachiez de fi 
ja mar en proira n i troverat merci 
ki est de granz pechiez crimineiz encombrez 
et s il est senz confesse cant il murt enz trovez 
cil serat trop parfont el puiz d enfer jeteiz 
n en facet hom mais proiere ja n en iert racatez 
por ce ne soi doit nuz d amendeir astargier 
en sa vie doit l om bien faire et mal laissier 
de ci k en l altre secle s il le vult respitier 
donc est tart d amendise dont ne li puet aidier 
mais en cest secle est il s il vult tost acordeiz 
s il vient a la mercit ja n iert arrier buteiz 
anz serat tant plus tost enver deu acordeiz 
cant il pot lo mal faire s il est al bien turneiz " 
la damme li respont " si m aveiz chastiie 
ke de vostre conseil sui tote aparilhie 
ne moi comandreiz chose que je ja contredie 
mais k acordeir moi puisse al fil sainte marie 
bien sai ke par ma culpe ai sa grace perdue 
se par vostre conseil moi puet estre rendue 
ke je a derrans ne soie dempnee et confundue 
buer entrastes zaenz bur vi vostre venue 
trop m at li anemis meneie et entreprise 
soi art et soi engien m avoient si conquise 
ke je astoie subjete tote a sa commandise 
mais mercit deu je sui or en melhor point mise 
si ai tote m entente envers jhesu assise 
ke des or en avant vulh estre en son servise 
et se ge moi depart de lui en nule guise 
bien vul ke droit en prendet tot solonc sa justise 
mais ankor vul ke vos un petit m enseniez 
de ce ke je ne sai vul ke vos m adreciez 
puet estre pardoneiz senz confesse pechiez " 
li sainz hom li respont " bele filhe or oiez 
ki at fait adulterie u musdre u traison 
u altre lait pechiet qui crimineiz at non 
s il en puet ne ne vult faire confession 
bien sachiez ke ja deus ne l en ferat pardon 
li hom qui vult mercit envers deu recovreir 
il ne doit nes un sol de ses forfaiz celeir 
ja tant qu il ne volrat ce ke lui nuist mostrer 
ne porat mercit ja ne mecine troveir 
la plaie laist veoir ja ne soit si purrie 
car cum plus est flairanz cum plus est enviecie 
tant at mellor mestier de socurs et de mie 
keiz puors qu il en eisse overtement la die 
cant il at dit qu il est et nafreiz et feruz 
apres li covient dire comment il fut vencuz 
en quel liu en quel tens et par cui abatuz 
s il se fut floiblement u forment combatuz 
diet por mal a faire se mut se travilhat 
s il alat lo mal querre u li maz le trovat 
et puis cum longement teil uevre demenat 
et en quantes manieres son cors i delitat 
tot ce doit regehir s il se vult delivrer 
se de quantqu il at fait soi vult bien delivrer 
par message ne l doit ne par escrit mostrer 
mais trestot boche a boche li covient deviser 
deus aidiez " dist la damme " ne seroit dont assez 
mais ke tot simplement fust li pechiez nommez 
ki si vienie a confesse u fut onkes trovez 
pou en est " dist li sires " suer mais or escolteiz 
soit altrui loial femme promise u esposeie 
soit moines soit convers u soit nonne sacree 
cum plus est haltement la persone ordinee 
tant funt il plus de mal et plus de resoneie 
se jors est d abstinence u feste commandeie 
si li lius est beneoiz u la glise sacreie 
ce fait lo pechiet creistre et plus serat dampnee 
la maleurose anrme qui ne s en est gardeie 
ancor est une chose dont mut creist li pechiz 
car cum plus est li om de male ovre liez 
et cum plus la desiret cum plus i est fichiez 
tant est il plus de deu qui ce heit eslongiez 
por ce que gries chose est de teil chose mostrer 
et angoisse et granz hontes de tot ce deviser 
por puet li vrais confes plus tost mercit trover 
ki nule rien ne vult de ses forfaiz celeir 
cant li hom dist lo mal et comment il le fist 
il soffret grant angoisse can il teil chose dist 
et mut li est granz hontes cant tot ce regehist 
mais ce oste lo pechiet et defait et 
ki a confession vult purement venir 
les pechiez qu il at faiz ne doit mie partir 
l une partie za za l altre regehir 
tot doit dire a un home n en doit rien retenir 
teilz est cant il vult dire les maz de sa folie 
hontes li est qu il tot a un sol home diet 
une part l en dist il une altre une partie 
ne fait prout qui ce fait ne senz orguil n est mie 
senz orguil n est il mie tant ke en teil corage est 
et vraie humilitet n at mie ki teiz est 
ne vult mie qu il paire si malvais cum il est 
mais cum plus soi fait justes tant plus pechieres est 
de vraie penitance poroit hom asseiz dire 
et grant livre de vraie confession escrire 
commandees les at par grant bien nostre sire 
kar bien set ke li hom tost chiet et tost empire 
par sa floibleteit puet li hom tost trebuchier 
mais par confession tost se puet redrecier 
or engardeiz de l homme se deus ne l at mut chier 
ki si gentiz mecine li deniat ensenier 
si ne serat ja nuz de pechiet encombreiz 
ke par ceste mezine n en soit tost delivreiz 
nuz ne vit senz pechiet nuz n est senz pechiet nez 
se confessions n eret nulz ne seroit salveiz 
la confession est si granz dons donneiz 
se z avient ke li prestres ne puist estre troveiz 
et l om est a son proisme qui ke soit confesseiz 
se de vrai cuer l at fait n en puet estre dampnez " 
dont li respont la damme " mut bien aprise sui 
mais dites moi qui n at ne prestre ne altrui 
s il murt desconfesseiz quez roiz irt de celui " 
ce li dist li bons hom " mercit avrat ce cui 
s il est solz ne ne puet faire confession 
il soi puet repentir par teil contricion 
teil dolor puet avoir et teil conpunction 
ge cuit que deus li fait de ses pechiez pardon 
mais ne doit pas atendre nuz hom si longement 
car en gran peril muert qui si tart se repent 
et qui del repentir lo derrain jor atent 
qu il donc bien se repentet n avient mie sovent 
car qui en males ovres at ses jors despenduz 
et les deliz del secle tot ades parseuz 
quant il muert et il est al derrain jor venuz 
del repentir n est dignes car mal s est contenuz 
et qui tot ades est de mal aconstumeiz 
a derrains devient si despers et endurez 
nes quant il voit k il est a la fin amenez 
n at soing lo quel il soit u perduz u dampnez 
por ce i at mut de ceaz qui nule cure n ont 
de confession faire teiz i at qui la funt 
de la boche parolent mais pas lo cuer n i ont 
tot z avient ke del bien aconstumét ne sunt 
cant li useriers gist et il quidet morir 
devant li fait sa femme et les enfanz venir 
son avoir li ensengnie mais ne s en vult partir 
et quidiez qu il ait dont cure de repentir 
teilz est qui avoir at qu il l at par tricherie 
de robeir l at conquis de tort de larenie 
a derrains cant il voit ke plus n est de sa vie 
n at volenteit del rendre car ne se repent mie 
telz est a sa soniant si fortement aloiez 
nes kant il voit qu il est toz a la mort jugiez 
ne s en vult departir si par est desvoiez 
ki ce funt ne se duelent gaires de lur pechiez 
et por k il ont lo cuer al secle trop aclin 
et peior vie mainnent que juiu ne sarracin 
ne si ord ne sunt mie cheneliu barbarin 
por ce les soffret deus venir a male fin 
malvais defins est chose la plus male eurose 
ki onkes poust estre et la plus perilhose 
ei las cum mar fut l anrme qui de ce n est soniose 
et de la derraine ore qui si est pourose 
la derraine ore mainnet a joie u a torment 
et del bien et del mal fait l encommencement 
ki bons hom est cele ore et desiret et atent 
mais riens plus ne redotet qui pechieres se sent 
la bone gent soi hastent del monde a relenquir 
ne finent ne lo jor ne la nuit deu servir 
bien vulent grant torment et grant painne soffrir 
mais ke deus lor consente a bone fin venir 
quar li defins fait l anrme en ciel a deu aleir 
u en enfer la fait plonchier et tormenteir 
senz deu n est nule chose qui tant facet a ameir 
ne nen est riens el monde c um puist tant redoter 
qui unt en jhesu mise lur vie et lur fiance 
et de sa graze perdre ont sonie et redotance 
se par lur floibletet les avient mescheance 
a derrains les fait deus venir a repentance 
por ce doit bien li hom nostre sanior servir 
kar s il est em peril ne l lait mie perir 
et bien seit ke tost puet l omme mesavenir 
ses amis at esteit por lo lait repentir 
deu denoiat sainz pierres mais il s en repentit 
deu avoit il ameit et por li consentit 
mais mut mal definat judas qui se pendit 
saveiz por coi ce fut car mal ot deu servit 
beaz sires ancor me dites puet om faire amendance 
d on pechiet tant c om n at d un altre repentance 
dulce amie " fait il " ce sachiez a fiance 
ki de toz ne s acorde perduz est senz dotance 
deus dist as pecheors del mal vos consireiz 
et de tot vostre cuer a moi vos returneiz 
ma bele suer vostre anrme se perdre ne voleiz 
a la parole deu purement engardeiz 
quant deus lo cuer nommat et il lo tot i mist 
ne volt pas ke li om en part se repentist 
en part laissast lo mal et en part s i tenist 
mais il volt k a s amur finement revenist 
et a l amur de deu ne puet nuz revenir 
tant qu il de la male ovre ne se vult repentir 
ne pas ne s en repent s il ne s en vult partir 
et s il ne s en depart ne puet a deu plaisir 
qui mercit vult avoir et a deu returneir 
senz vraie repentance ne se puet acordeir 
ne li vult senz s amur deus sa graze doneir 
et s amur n at il mie tant qu il vult mal ovrer 
e senz l amur de deu ne puet sa grace avoir 
mais s il l amur deu n at bien lo sachiez par voir 
keilz biens qu il onkes facet tant k el mal volt manoir 
al salvement de l anrme ne li puet riens valoir 
ysayas redist laveiz vous soiez net 
qui est ce qui ce fait qui tot lo mal jus met 
et retenir n en vult ne grant ne petitet 
et puisqu il l at laissiét mais ne s en entremet 
qui vrais repentanz est trestot lo pechiet lait 
mais qui a la foiz mal et a la foiz bien fait 
ne quidiez ja por ce qu il la grasce deu ait 
perduz est kenk il facet s il tot lo mal ne lait " 
dont li respont la damme " je n ose contredire 
ce ke vos aveiz dit mais j avoi oit dire 
ke nul bien nun suet metre en oblit nostre sire 
et la malvaise gent soffrent por deu martire 
ki por deu sofret paine qui por deu soi travalle 
ki les povres aiuet qui de son pain lor talle 
ke nuz biens ne perist ce quidoie senz falle 
bele suer " dist li sires " vos aveiz bien parleit 
car solunc la scriture solonc la veriteit 
ne seront ja nul bien perdut ne oblieit 
en cest secle u en l autre seront gueredoneit 
ki bien font et lo mal ne vulent tot laissier 
de lur biens u ke soit recivront lor lowier 
mais a la joie deu ne poront aprochier 
se del mal ne soi vulent en lur vie enlongier 
por ce qu il toz les maz qu il poroient ne funt 
et por deu s en retraient quel lower en avront 
en la painne d enfer mains mains de mal soferont 
mais n avront ja repos ne ja deu ne verront 
tant cum li om mal fait s est il deu anemis 
or i penseiz vos mimes s il n at lo mal jus mis 
seroit dont droiture ke deus fust ses amis 
et c a tot son pechiet entraist en paradis 
por le vos di ma damme qui vult s anrme salveir 
de toz maz doit son cors et son corage oster 
altrement ne soi puet enver deu acordeir 
ne puet s il n est toz nez en paradis entreir 
mais l omme pecheor ne doit nulz dechacier 
nuz ne li doit lo bien qu il fait desconsillier 
bien face ne s ancor ne vult lo mal laissier 
priet deu qu il li vulhet son corage changier 
se li malz hom bien fait ne l en doit nuz blamer 
ne por lo bien qu il fait del tot assegureir 
bien li facet hom savoir ke bon fait bin ovrer 
mais se toz maz ne lait s anrme ne puet salveir 
solonc ce que vos dites " la dame li respont 
" moi semblet ke tot cil qui altrui avoir ont 
a tort et a usures salveir ne se poront 
se promiers n ont rendut ce ke mal conquis ont 
damme " dist li sainz om " n i aveiz pas mepris 
ce ke toloit embleit et a usure est pris 
ne lait onkes nului entreir em paradis 
se promiers n at rendut ce que mal at conquis 
et s il ne l at dont rendre tant se doit plus pener 
plus doit juner voilier et plus sovent oreir 
mais s il rendre lo puet ne ne l vult restorer 
a tot altrui avoir ne puet en ciel monteir 
s il ne l rent n iert ja quites ke vos diroie plus 
car de tort ne vult rien nostre sires jhesus 
ja ne porat monteir en paradis lassus 
se devant ne s acorde se cest fais ne met jus 
ci devroient entendre li sanior li baron 
qui robent qui guerroient qui ne funt se mal non 
las comment rendront il de tant forfait raison 
tres c uns doniers de tort maine a perdition 
perilhose chose est mal avoir gaangnier 
car solunc ce qu il creist solonc ce l at om chier 
ne cil qui l at ne l puet s a paine non laissier 
bien est fors de teil laz qui se seit deslacier 
bien soi doit hom gardeir de robeir de toloir 
quar grief chose est del rendre grief s en fait departir 
hom puet en une fosse legierement salhir 
mais n en puet qui est enz s a paine non reissir 
teilz est cant il est riches devenuz tot d usure 
de tolir de robeir d altre male aventure 
des or en avant vul fait il tenir mesure 
granz pechiez est n ai mais d iteil guaanie cure 
donc prent il a laissier ce ke faire soloit 
mais l usure retient et ce qu il at toloit 
vent achate et revent si en fait son esploit 
et por qu il plus ne tot bien salveir se croit 
mais tant qu il at et use lo bien qui siens n est mie 
ne quidiez qu il ne facet pechiet et felonie 
il en fait son delit cil cui ce fut mendie 
trop est simples qui quidet ke deus teil mal oblie 
ki del mal soi retrait bien fait il voirement 
et del bien faire at il bon enconmencement 
mais ce qu il at conquis a tort se tot ne rent 
ne li prometet nulz de s anrme salvement 
il mainet son delit de ce qu il at toloit 
li provres cui ce fut murt de fain et de froit 
ne li vult mercit faire nes cum ploreir lo voit 
puis si priet ke deus merciables li soit 
ne li desconseil mie a deu mercit proier 
ne almones doneir ne aleir al mostier 
mais s il devant ne vult l altrui chose laissier 
dont serat mut de gent " dist la damme " perdut 
ce ke li sanior tolent cant serat tot rendut 
s il ne sunt " dist li sires " a confesse venut 
ensi cum dit vos ai ne verrunt ja jhesut 
chiers sires " dist la damme " cum plus vos oi parler 
tant moi delite plus de vos a escolteir 
mais se vos plaist ancor vul un pou demandeir 
par demandeir puet om aprendre et amendeir 
s il moi stuet toz les maz ke j ai faiz regehir 
et a confession de mes pechiez venir 
de la centeme part ne moi puet sovenir 
car comment poroit hom tot par cuer retenir 
de ce dont moi sovient ferai ma penitance 
ke devenront li altre dont je n ai ramembrance 
bele suer " dist li sires " aiez en deu fiance 
ne vos estuet avoir de ce nule dotance 
kant cil qui soi repent a confession vient 
de quantqu il at el cuer se niant en retient 
de ce qu il regeihist et dont lui ne sovient 
lo claimet deus tot quite s il al mal ne revient 
s il avient " dist la dame " ke puis l en resovienie 
droiz est " fait il " ke lors a confession vengnie 
et solunc lo conseil del prestre soi maintienie 
ja ne serat perduz mais c al mal ne revienie 
bealz sire et se li prestres ne l seit bien consillier 
s il ne li seit la droite penitance chargier 
irat il a un altre qui lo sache adrecier 
ki bons hom soit qui sachet loier et desloier 
je vos oi " fait li sires " sagement demandeir 
car ki de ses forfaiz soi vult bien delivreir 
qu il puist apres la mort senz tache a deu aleir 
bien doit a plus sage home la voie demandeir 
teilz est qui s entremet de plaies a saneir 
qu il ne seit guaires bien la mezine trover 
et tresqu il ne puet l omme de son mal releveir 
bien doit un altre querre mais qu il lo puist trover 
por despit ne por ire ne doit il eschiweir 
son pastor qui s anrme at entreprise a guardeir 
mais s il voit qu il lo vulhet en la fosse jeteir 
k ensemble lui chaoir miez lo vient returner 
tresqu il at a son mie la plaie demostreie 
et bien voit ke par lui ne puet estre saneie 
se santeiz par altrui li puet estre doneie 
par raison ne vait mie je cuit cui ce n agreie 
teilz murt par enferte qui bin garir poroit 
qar cil ne l seit saneir qui saner lo devroit 
et s il ce puet entendre ne n en quiert altre roit 
s ensi est afoleiz n est affoleiz par droit 
ki de ce paur at se voit querre un plus sage 
qui sachet del mestier et qui en ait l usage 
puis metet en sa main son cors et son corage 
k il puist par son conseil recovreir son damage 
diet tot purement de quantk il at forfait 
n est pas vrais repentanz se nes un en retrait 
de quantc um li commande se volentiers ne fait 
volentiers ferat tot mais ke dolant cuer ait 
ki vult que deus le claimet de toz ses pechiz quite 
plus chiere at penitance fort et grant que petite 
ce fisent li bon homme qui devinrent hermite 
si c um truevet lisant des sainz moines d egypte 
ki vrais repentanz est onkes ne li anoie 
de kantk om li commande mais volentiers l otroie 
ben seit ke penitance lo descombre et deloie 
et apres son travail en paradis l envoie 
ki se vult purement enver deu acordeir 
quant deus voldrat lo cors et l anrme deviseir 
ke senz nul contredit puist dont mercit troveir 
bien li covient celui la main droite porter 
voist la u il seit de bonne gent l escole 
facet lor appresure oiet la deu parole 
de vanitet soi gart de juiu et de karole 
onkes ne s entremete de chose qui soit fole 
kar cant l anrme s en vait s ele n est tote pure 
sachiez ke paine avrat mais si fort et si dure 
ke ne l vos poroit dire ne hom ne escriture 
k iert donc de ceaz qui n ont de penitance cure 
cil qui lo pechiet laissent et confession font 
s en cest secle lo mal tot amendeit non ont 
si cum je dis en l atre grant torment soferront 
mais a derrains repos et mercit troveront 
meaz vient en pou de tens ci lo pechiet defaire 
k en l atre secle mal et longe paine traire 
meaz vient un pou juner et porteir lainne u haire 
k en enfer longement morir crieir et braire 
vos estes " dist la dame " bons hom et droiz hermites 
les paines de cest secle moi semblent mult petites 
evers celes d enfer solunc ce que vos dites 
bur fut neiz qui serat de toz ses pechiez quites 
bur fut neiz qui se puet en cest secle amendeir 
si c um ne li puist rien en l altre demandeir 
certes bien se doit hom travilhier et pener 
lors ke l anrme s en vait k a deu en puist aler 
et treske vos m aveiz la voie bien mostree 
se je n i vulh entreir bien doi estre blameie 
mais se deu plaist por ce ne serai ja dampneie 
comandeiz que je face je sui tote aprestee " 
li sainz hom li respont " ne puis ci mais ester 
od moi en l ermitage vos en covient aleir 
kar la vos porai miez penitance doneir 
alons en " dist la damme " n avons ke demorer 
bele suer " dist li sires " je m en irai devant 
et vos venreiz apres ne demoreiz niant 
faites isnelement n aleiz pas atarjant 
sovent rezoit damage qui trop vait atarjant " 
ele dist " doneiz moi trois de respit 
en apres si ferai cantke vos m aveiz dit 
se deu plaist n oreiz mais de moi noise ne crit 
trop ai servit al secle et a deu trop petit " 
apres iteiz paroles li sainz hom soi levat 
eissi de la maison en son liu s en ralat 
et la damme ke fist niant ne demorat 
de quantke pot avoir maintenant assemblat 
quatre cent livres d or avoit ele d avoir 
celz fist enmi la rue devant la gent ardoir 
nule rien n en retint de quantque pot avoir 
lors eissit de la vile n atendit nes lo soir 
mut soi puet hom de ce k ele fist mervilhier 
car l avor qui fut ars poist miez emploier 
u a povres doneir u refaire mostier 
maint homme bessignios en poust radrecier 
mais bien puet hom la dame escuseir et defendre 
car cui li sainz espirs vult estruiere et aprendre 
sovent fait et dist choses qui gries sunt a entendre 
et dont om ne puet mie si tost la raison rendre 
cui li sainz espirs vult enstruire et doctrineir 
mervelhes li fait dire et mervelles ovreir 
et por kes il ce fait s um ne l puet deviseir 
mervilhier s en puet hom mais ne l doit nuz blameir 
ceste damme avoit ja nostre sanior mut chier 
et la graze de deu la pot bien ensenier 
si que maintenant sout ke faire et ke laissier 
ja ne frat se droit non cui deus vut adrecier 
pusc estre ele quidoit ke maz fuist et folie 
se ce ne fust perit dont eret perie 
kidoit ke deus haist iteil ganierie 
dont tant maz eret faiz et tante averserie 
mais ce laissons esteir returnons a la voie 
pis faire k ele fist ja deus ne nos otroie 
tant fist ke recovrat de paradis la joie 
si cum nos vos dirons mais qu il ne vos anoie 
kuant ele ot tot l avoir perdut et ensilhié 
dont ele avoit tant fait de mal et de pechie 
al liu vint u li sires li avoit ensengnié 
requist son abitacle si qu il li ot ditié 
il la fist maintenant en une piere entreir 
puis comandat l uis clore et defors saeleir 
et chascun jor li fist un poi de pain jeteir 
par une fenestrele et de l aiwe livreir 
si fut la maisencele tot environ fermeie 
qu il n i remeist pertuis ne chambrete priveie 
et cant ele ce vit un pou en fut turbleie 
car n astoit pas d iteil litiere aconstumeie 
et dist al sanior " sire ciz lius est mut fermeiz 
n i est remeis pertuis ne anglezons privez 
bien entent " dist li sires " ce ke vos demandeiz 
de mellor n estes digne ne mellor n i avreiz 
vos n estes mie digne de mellor recivoir 
teil l avez deservit teil lo deveiz avoir 
chiers sires " dist la damme " certes vos dites voir 
or moi doinst del soffrir jhesus force et pooir 
bien lo sai beaz duz sire beaz sire bien lo sai 
laidement ai vescut laide maison avrai 
digne sui de gesir en flairor et en thai 
mais por amur de deu a greit lo sofferrai 
tot prendrai a bon greit n ai mais de mon cors cure 
par la molle litire prendrai la terre dure 
por vin et por clareit prendrai de l aiwe pure 
par les ditiers pain d orge et de cel a mesure 
mais sire or m aprendez comment je doi oreir " 
il dist " vos n estes digne pas de deu a nomeir 
ne digne n estes mie voz mains al ciel leveir 
lo ciel ne les estoiles ne deveiz regardeir 
ades vers orient vostre cors encligniez 
et par ceste orison nostre sanior proiez 
et si dites sovent gardeiz ne l obliiez 
sire qui moi formastes de moi mercit aiez " 
de quantke li sainz hom la damme commanda 
fist ele volentirs ainc riens n en trespassa 
en cel petit buiron toz trois anz demora 
ke nes une foie tote ne soi dreza 
tot comparat laenz de quantque fait avoit 
et cant la terre dure un poi li desplaisoit 
et la malvais odors de laenz li grevoit 
des granz paines d enfer lors li resovenoit 
dont disoit en son cuer " grief demoreir ci fait 
mais pires est enfers et mut i at plus lait 
se deus por ceste paine de quantke j ai forfait 
moi voloit pardoner n en querroi melhor plait 
cant li deliz del secle li revenoit devant 
ses palais ses jardins u s aloit delitant 
dont disoit a soi mimes tot ce ne vat un guant 
mut sunt de paradis li delit plus vallant 
ne joie ne delit ne doit nuz hom nomeir 
ce k en infer lo fait morir et tormenteir 
ne ne redoit hom pas ce torment apeleir 
dont om puet en la joie de paradis entreir 
et par tant se je dis " grant joie oi ja " je ment 
car j en perdi et deu et tote bone gent 
ne ne revul pas dire ke je or soffre torment 
car apres ceste paine la mercit deu atent 
ne fut pas bune joie ce dont je deu perdi 
ne n est pas male paine ce dont j atent merci 
merci beaz sires deus beaz sires deus merci 
faites moi bien combatre envers mon anemi 
faites moi enver lui avoir force et valur 
qu il ne soi puist de moi gabeir al derrain jor 
et cant a lui seront livreit li pecheor 
ke je a cel jor puisse estre segure et senz cremor 
dedenz son cuer la dame ensi parleir soloit 
ne mie de la boiche car deu nomeir n osoit 
sa petite orison onkes n entroblioit 
u a ades la pensevet u ades la disoit 
kant ensi ot trois ans compareiz ses pechiz 
et les deliz del secle vencuz et justiciez 
li sainz hom en ot dol et si l en prist pitiez 
car mut eret ses cors peneiz et traviliez 
mult volentiers l eust de laenz delivreie 
mais ne savoit s ele eret ver deu tote acordeie 
bien savoit ke tant plus nostre sanior agreie 
la gemme qui plus est polie et esmereie 
bien savoit ke lo lin dont hom vult cansil faire 
covient mut travilhier batre trieleir et traire 
s om volt lo drap si blanc ke nule rien n i paire 
sovent lo stuet laveir metre a l aiwe et retraire 
l or c um vult asseoir en la corone al roi 
covient mut estre fin pur et de bone foi 
ne tant ne quant ne doit avoir de theche en soi 
s il n est vrais li rois dist " ostez le ensus de moi " 
ce faisoit lo saint home penseir et repenseir 
l une foiz la voloit de la pierre jeteir 
l autre disoit ancor l i covient demoreir 
car trop tost de la plaie puet hom l emplastre oster 
ce ke prodome font doit hom bien engarder 
a lur faiz a lur diz doit hom mut bien penser 
car por ce les lait deus bien dire et bien ovrer 
ke par lur bon exemple nos puissons amendeir 
entre droit et mercit si atempreir se doit 
li prodom par mercit qu il n oblie lo droit 
et lo drot si maintienie que merciables soit 
or se face humle et piu or se face aspre et roit 
li justeciers soi doit tenir en doble guise 
s il n at mercit ne puet faire lo deu servise 
mais bien se doit gardeir ke merciz tant ne l brise 
ke par misericorde laist aleir la justise 
den oistes vos unkes de moyses parleir 
mut sot bien cez dos choses maintenir et garder 
cant li fil israel furent passeit la meir 
un veel fisent d or se l prisent aoreir 
de ce fut deus forment et a droit correciez 
la les eust toz mors et en enfer plonchiez 
de la pute gent fuist tot maintenant vengiez 
s il ne fuist moyses cui en prist granz pietieiz 
" beaz sires deus " fait il " ne te correcier mie 
ne fai mie a ton pole solonc sa felonie 
se tu ci les ocis egipte en sera lie 
u cest mal lor pardonne u tu me toz la vie " 
por amur moysen deus soi rapaisenta 
mais or oiez mervelles cil qui tant deu pria 
ki perdre par son pople la vie desira 
maint milhier en un jor ocire en comanda 
" aleiz si vos vengiez " fait il az fiz levi 
" tueiz les pecheors aleiz en tot parmi 
gardeiz n i espargniez ne parent ne ami 
ki mercit les ferat ja deus n en ait mercii " 
quant vint et trois milliers orent de gent tueit 
donc lor dist moyses " bien aveiz ui ovreit 
bien aveiz ui servit nostre sanior en greit 
tuit estes ui de deu benoit et consecreit " 
avez vos entendut cum moyses fut beir 
cum fut roiz cant il diut lo forfait amendeir 
cum fut pius cant por eaz ne finat de ploreir 
et par lur salvement volt sa vie doneir 
ce ke sainz moyses donc fist corporelment 
tot ce doit hom or faire spiritueement 
ki lo pople deus et qui bien garde i prent 
les pecheors ocit ge vos dirai comment 
li armeit sunt li prestre lor parole est l espeie 
dont la malvaise vie doit estre ades blameie 
bien est li pechieres cant sa vie est mueie 
cant la male constume de lui est tote osteie 
tot ades doit li prestres son poble castiier 
cant plus voit les malvais encontre deu drecir 
tant doit miez de sa speie et ferir et trenchier 
forment se doit peneir por le mal abaissier 
por sanior ne soi doit ne por amis coisier 
blameir doit lo larron lo robur l userier 
lo delit del borjois l orguil del chevalier 
la folie des femes des dammes lo dongier 
dire lor doit " ce faites ce deveiz vos laissier " 
puis lur doit penitance si cum droiz est cargier 
ki si seit lo malvais ocire et justecier 
ki si fiert ki si talhet sachiez que deus l at chier 
de si faite batalhe li saint home apris 
bieuros celui qui si serat ocis 
car encontre deu vit en cui li malz est vis 
toz iert morz qui serat en males ovres pris 
dene vit malement cui li maz abelist 
et cil dene muert bien ki le mal relenquist 
c est une gentiz morz c est ce ke sainz poz dist 
" ge ne vif pas " fait il " en moi vit jhesu crist " 
den est bien mors al secle qui mal par mal ne rent 
ki ne soi vult vengier qui pas ne soi defent 
ki tot soffret por deu qui tot en bon gret prent 
oi deus qui ensi muer cum il murt sagement 
ci doit faire morir et ensi doit ocire 
cil qui lo salvement des pecheors desirent 
cui ke place et cui non la veriteit doit dire 
par nului ne soi taiset ja ne soit si halz sire 
al forfait amendeir soit fors proz et vallanz 
mais del mal qui faiz est soit en son cuer dolanz 
teilz talhe altrui sa plaie qu il li fait dolor granz 
mais se saner li puet liez en est et joianz 
al malade doit hom la mezine mostreir 
ne s a bel ne li vient se li doit hom mostreir 
asseiz vient miez l enfer tot senz son gret saner 
ke por un petit d aise morir u afoleir 
mais qui volentiers fait ce ke li mies vult 
asseiz at plus grant aise et plus tost garir puet 
et se cil est bons hom qui mecineir le suelt 
il est dolanz del mal dont li enfers se duelt 
ce ke or vos dirai ne dirai senz dolor 
cant je tres bien i pens a paine ke n en plor 
trop est de malvais mies par lo secle ui cest jor 
car cum plus est d enfers tant ont joie granior 
plus aimet li malz mies lo mal ke la sante 
car a la sante prent mut mains k a l enferte 
cant il seit un riche home malement agrevét 
" or me vat bien " fait il " un gras lievre ai trovét " 
ce ke je di pot hom entendre simplement 
mais teilz dist une chose qui une altre i entent 
ki lo cors seit saneir mies est voirement 
et mies qui les anrmes a gardeir entreprent 
soit d anrme soit de cors ki lo mal seit osteir 
bien li puet hom par droit nom de mie doneir 
et ki justise tient puet l om ensi nomeir 
oil car il est mies por lo mal enmiedreir 
pusc estre qu il vos grievet et nos vos anoiomes 
de ce ke si sovent de nostre voie eissomes 
mais or ne vos anuit car tost i revenromes 
un poi irons avant puis si returneromes 
or parlons dont de ceaz qui tinent la justise 
ne vul ke vos quidiez ke je les bons mesprise 
mais li pluisor ont si sor avarisce mise 
lor entente qu il funt mut pou del deu servise 
bien sai k il n est justise ki de par deu ne soit 
soit rois soit cuens soit dus mais ke bin tenie droit 
s il soi painet del mal osteir puisqu il lo voit 
grant lowier en avrat nulz mescroire ne l doit 
ki la justise tinent ke plus sunt grant sanior 
bien soient awoeit eschevin ou maior 
mais par droiture faire ke plus ont de labor 
tant avront devant deu plus de bien et d onor 
mais s il sunt d avarisce et de mal appresseit 
ce ke nostre sire at por grant bien commandeit 
por malvaises constumes ont tot a mal turnét 
ne ne funt onkes gaires dont deus lor sache greit 
esgardeiz teilz i at se c est biens ke il fait 
se il seit un prodomme qui del sien alkes ait 
mandet les eschevins fait commandeir son plait 
fait celui acuseir qui niant n at forfait 
dont trait a son conseil hardreit et viviien 
" cist hom est " fait il " riches si ne nos donne rien " 
cil li respondent " sire nos en penserons bien 
ja si n eschaperat ke nos n aions del sien " 
cant il sunt contre lui grant piece combatut 
et cil at bien son droit cum prodom maintenut 
a derrains dist hardreiz " ataint l ai et vencut 
por coi car il mist jus senz congiet lo festuil 
s il en doit nul droit faire meteiz l a jugement 
volentiers " dist li maires " or dites baldement " 
dont dist li eschevins " droiz est bien m i assent 
faites droit beaz amis or za plege u argent " 
ne paur n unt de deu ne cure de s amur 
qui tolent a la gent par teil engien le lur 
lo derrain jugement n avront gaires melhor 
ke cil qui dejugerent a tort nostre sangnior 
ainc deus ne l commandat ainc bons hom ne l escrist 
s uns hom par aventure a un mot mepresist 
ke s onor par teil culpe et son avoir perdist 
teil droit trovat diables qui teilz plainz abelist 
je ne sai qui le quidet je ne sai ki lo croit 
mais je ne l puis mescroire ke diables n i soit 
a teil plait u li hom ne puet avoir son droit 
s alkes del sien ne donet ke rien facet d esploit 
piece at qu il est escrit mais nuz n i vult entendre 
qar ce c um ne vult faire n at hom cure d aprendre 
li justeciers ne doit par droit faire rien prendre 
et s il a tort le prent quidiez qu il ne l doit rendre 
li fous dist l escriture lur ardrat lor maisons 
ceaz qui volentiers prendent maz lowiers et maz dons 
les maisons sunt li cors u enz nos demorons 
c est li tormenz d enfer li fous dont nous parlons 
li jugeor qui prendent trop volentiers lowier 
cil desirent tenzons male amur desturbier 
quant voient piez colpeir uelz creveir chies brisier 
" n aiez cure " funt il " ci nos creissent donieir 
ci at de nostre prout car nostre est la justise 
ja senz nostre congiet n en iert acorde prise 
nos rachatrons noz gages anzke pais i soit mise 
quel part ke li chien cuerent nos cornerons a prise " 
ei las qui ensi gangnient ke male gaagne i funt 
ki si faiz lowiers prendent cum maz lowiers prendront 
l escriture tesmoniet cil qui posteit sunt 
les tormenz en enfer posteiz soferont 
mais li lai qui pou sevent et en livre ne voient 
n est mie grant mervelhe qu il a la foiz devoie 
s il entendoent letres u entendre i pooient 
espoir des malz qu il funt alkes s atemperroient 
mais qui en livre voient et l escriture entendent 
ki les comanz deu sevent et qui les nos aprendent 
et cez mimes maz funt qu il a la gent defendent 
de ceaz dist sainz david k en enfer vif descendet 
bien vat vis en enfer qui lo mal fait qu il voit 
ki lo list a ses uez qui lo mostre a son doit 
mais comment qu il lo sachet keiz om qu il onkes soit 
perduz est s il lo seit et s il ne s en recroit 
keke li altre facent envers deu mut mefunt 
ki la justise tinent et posteeit en ont 
soient clerc soient lai se lo mal ne defunt 
car cumandeit lor est et raison en redront 
ensi ke oranz dis den est ce granz dolors 
ke si at avarisce apresseiz les pluisors 
ke ce dont il poroient joie avoir a toz jors 
ce les fait en enfer ardoir senz nul sorcurs 
mais qui la justise aimet cil avrat grant lowier 
quar de droit jugeor ont povre gent mestier 
por droit faire a chascun soi doit bien travillier 
par dons ne par promesses ne se laist embrisier 
por amur ne laist onkes lo droit ne par manace 
et celui qu il justiset bien soi gart qu il ne l hace 
l ome doit il ameir li pechiez li desplace 
del forfait soit dolanz mais la justise en face 
et soit ce qu il tiegniet bien droite la balance 
nequedent doit avoir en son cuer la pitance 
et se cil est dont teilz qu il lo porte en soffrance 
segurs soit ke ja deus n en frat altre venjance 
bien sevent li saint homme quele est la deu justise 
d un forfait ne vult deus prendre c une amendise 
bien sevent s en cest secle n en est droiture prise 
ke l anrme en iert en l atre a plus grant raison mise 
por soi fait a la foiz li sainz hom dur et roit 
celui qui forfaiz est por tient il en destroit 
et tot par grant amur car bien seit et bien voit 
ke la paine qu il sofret li turne en bon esploit 
nos vos poriens de ce si longement parleir 
ke saint pasnuciom poriens trop oblier 
bien puet l om a la foiz fors de la voie aleir 
mais cil s enlonget trop qui n i seit returneir 
returnons dont arriere a saint pasnution 
mut volentiers jetast la dame de prison 
bien savoit ke soferte avoit grant passion 
mais ne savoit s ele eret ancor delivre u non 
bien savoit li sainz hom quant moyses tua 
tant homme pecheor ke ce signifia 
onkes par autre choses la dame n enferma 
ne se par son bien nom tant ne la travilha 
mut avoit grant dolor del mal k ele soffroit 
et nequedent soffrir grant paine li faisoit 
ce k ele eret laenz mut forment li pesoit 
mais il ne savoit mie s ancor delivre astoit 
dont pensat qu il kerroit saint antoine l ermite 
ki manoit el desert de la terre d egipte 
il li pooit bien dire se la dame eret quite 
car plains eret de deu et del saint esperite 
c est uns om par cui deus tamain miracle fist 
et par ses bones ovres tamaine anme conquist 
li bons pasnucius cel saint home requist 
et cantqu il avoit fait de la dame li dist 
sainz antoines fist lors toz ses freres huchier 
et si les commandat et juneir et voilier 
et mult soniosement nostre sanior proier 
ke ce k il demandoit lor deniast enseingnier 
ke par sa grant mercit lor volsist demostreir 
s om pooit cele damme de la pierre jeteir 
u cum lonc tens ancor l i covenroit esteir 
anzqu il la vosist quite de ses pechiez clameir 
ki ne vult correcier deu en nule maniere 
ki son servise fait et qui s amur at chiere 
celui suet deus oir et fare sa proiere 
esi c a ses desciples promist za en arriere 
il dist a ses desciples " qui en moi vult manoir 
ki vult mes comanz faire tot solunc son pooir 
et vraie creance at bien lo sachiez par voir 
qanqu il moi proierat tot li ferai avoir " 
bien sevent li saint homme dont il doient proier 
et bien seit nostre sires dont il lor doit aidier 
quant il demandet chose bone et qui at mestier 
toz est deus apresteiz et pres de l otroier 
ki por lo deu servise jur et nuit soi travalhe 
qui ne se vult partir de lui ki ki l assalhe 
ki por s amor conquerre ades est en batalhe 
kank il vult puet proier deus li donrat sen falle 
mais nos qui n avons cure de mal a relenquir 
ki ne volons por deu rien faire ne sofrir 
comement cuidons k il doit noz proieres oir 
tant cum nos ne volons lui ameir ne servir 
por ce di ge qui vult que deus sa priiere oie 
promier se doit peneir ke s amur li otroie 
quar s il est amis deu de quantqu il a lui proie 
mut volentiers li donet et pas ne li anoie 
li moine saint antoine menevent sainte vie 
entre eaz n eret avarisce et orguez ne envie 
ce ke li uns haoit n amoit li altres mie 
deus cum sainte chose est de sainte companie 
tot comunalz chose eret quanke laenz avoit 
alteil aiwe li uns que li altres bevoit 
mellors herbes ne feves lur maistres ne manjoit 
ne sor plus bele nate lor abeiz ne gisoit 
l amur de deu avoient plus ke nule rien chiere 
quantke deu desplaisoit tot metoient arriere 
por ce fut apresteiz de faire lor proiere 
fist ce qu il li proierent oiez en quel maniere 
la nuit cant il faisoient a deu lur orison 
li uns des freres vit mut gente vision 
dont om sot k a la dame avoit deus fait pardon 
et ke de ses forfaiz ne rendroit mais raison 
bons hom astoit li freres amis deu fins et vrais 
por ce li mostrat deus sa glore et son palais 
la vit tant de delit tant de bien et de pais 
de la se lui leust ne se departist mais 
deus li laissat veoir un liu si precious 
si bel si delitable si gent si glorious 
la sunt li ami deu et li bieneurous 
ki sunt de deu servir en cest secle songnious 
enmi cel bel palais enmi cel paradis 
avoit de mut gente ovre un gentil pailie mis 
et par desor avoit un roial siege asis 
ainc rois ne amazors n ot nul de si grant pris 
li ors et li argenz qui eret en la chaiere 
rendoit plus ke soloz ne lune de lumiere 
cascuns des piez seoit en precioses pierres 
ainc nuz ne vit ovre ne tante gemme chiere 
les estoiles del ciel si gent ne resplendoient 
ne teil clarte ne funt cum les gemmes faisoient 
trois gentiz damoiseles qui mut beles astoient 
manoient el palais qui cel trone gardoient 
d icele grant bealteit ke li sainz om veoit 
grant delit et grant joie et grant mervelle avoit 
et d asseiz engardeir saiesier ne soi pooit 
ke mais ne s en partist forment lo desiroit 
paulus ot nom li freres cui deus ce ensengnia 
quant il vit si grant joie liez en fut si parla 
" mes maistres sainz antoines sor cest siege sera 
dignes est de teil glore nulz altres ne l avra " 
ne demorat gaires apres qu il ot ce dit 
del plus halt ciel lasus uns angles deschendit 
n en pot mie veoir mais dire li oit 
ke si grant glore avoit la dame deservit 
" sainz antoines " fait il " un altre liu avra 
tant at fait enver deu ja ne l obliera 
mais thaisis la dame ci soi reposera 
ciz beaz sieges est siens car bien deservit l a " 
lo matin at paulus as freres reconteie 
la gente vision ke deus li ot mostreie 
et mut en ont trestuit grant joie demeneie 
de ce ke la dame eret ver deu tote acordeie 
bien lor fut demostreit par teile vision 
ke deus li avoit fait de ses pechiez pardon 
et bien devoit eissir des or mais del buiron 
cui deus avoit doneie en ciel teil mansion 
ne devoit en la pierre demoreir des or mais 
cui deus aparilliét avoit si bel palais 
droiz eret k ele awist des or en avant pais 
n at nul mestier el fou li ors qui est toz vrais 
de ce qu il ot oit grant joie demena 
pasnucius et lors a son liu repaira 
brisat l uis de la pierre lo sael 
une altre en fust mut lie mais la dame en pesa 
kant il entrat el liu et il l en volt osteir 
ele li dist " beaz sire ancor i vulh esteir 
laissiez me ancor zaenz se vos plaist demorer 
plaie qui parfunde est puet hom trop tost saner 
de mut granz plaies sui et de pluisors navree 
ge cuit la plus petite n en est ancor saneie 
si grant fait et si grief m avoient appressee 
ne cuit ke ankor soie del menor delivreie 
teilz est plains d enferte qui sante quide avoir 
et petite mezine ne deniet recivoir 
mais puis covient la plaie et talhier et ardoir 
poindanz pulre et ardanz herbes sus asseoir 
des granz tormenz d enfer vos oi sermoner 
tant vos en oi dire ke n es puis oblieir 
miez me venroit cent ans en cest buiron ester 
k un tot sol petit juer en enfer demorer 
laissiez moi s il vos plaist a moi mimmes combatre 
ceste chaitive char me laissiez ancor batre 
se je bien en pooi tot lo runin abatre 
bien voldroi zaenz estre ankor trois ans u quatre 
ke donc si li cors gist or a la dure terre 
cui chat s il sofre un poi de batalle et de guere 
nuz ne puet trop grant paine en cest secle soffere 
por la graze de deu et por s amur conquerre 
bele suer " dist li sire " n aiez trop grant cremor 
ne deveiz pas cuidier si dur nostre sanior 
tres bien puet estre fiz et segurs de s amor 
ki de toz ses forfaiz est en vraie dolor 
nostres sires n est mie trop aspres ne trop durs 
legiers est a ploier n est pas pierre ne murs 
ki vrais repentanz est et cui li cuers est purs 
de la mercit de deu puet estre bien segurs 
deus vult bien ke li hom vraiment se repente 
il ne desiret mie ke om trop se tormente 
del racordeir fait il u corte u longe atente 
solunc ce qu il conoist del corage l entente 
tost soi puet racordeir qui del mal se repent 
et qui en l amur deu s afiche vraiement 
deus ne met pas lonc terme a son racordement 
maintenant li pardone cant il lo vrai cuer sent 
grant pechiet fist sainz pieres cant il deu denoia 
et bien savons de fi ke deus li pardona 
bien avons oit dire c amerement plora 
mais n est ancor escrit s altrement l amenda 
nos trovomes lisant del saintisme larron 
ki jhesum reconut emmi sa passion 
plus de bien ne fist onkes et deus li fist pardon 
et lors vers paradis en fist son companion 
toz jors avoit esteit et lerres et malvais 
mais por k il deu connut et repentanz fut vrais 
tot maintenant entrat od lui en son palais 
ne sofrit plus de paine ne plus n en avrat mais 
deus vult bien ke cascuns vienge a reconissance 
et solunc lo pechiet facet la penitance 
mais si tres grant force at la vraie repentance 
cui deus la vult doneir saz est senz redotance 
si cum j ai de saint pierre et del larron conté 
dont deus nos at exemple et grant confort doné 
sen grant torment de cors sunt maint home salvé 
ki furent en la vraie repentance trové 
et bien sai ke vos estes vraiement repentie 
et vostre penitance aveiz si acomplie 
ke deus vos at s amur et sa graze otroie 
esgardeiz se bien est vostre paine emploie 
bien sai ke deus vos at tote quite clameie 
vos estes a sa grace finement acordeie 
sire " fait ele " a vos me sui ge commandeie 
ge n ai cure u j ailhe mais soie salveie 
se vos voleiz zaenz toz jors mais demorrai 
et se vos comandeiz maintenant en istrai 
et lo bien et lo mal volentiers sofferrai 
nes un de voz conmanz ja ne trespasserai 
bien lo seit nostre sire puiske zaenz entrai 
de mes pechiez ploreir nule hore ne finai 
totes mes males ovres en mon cuer assemblai 
ades les engardoie ainc n es entrobliai 
de trestoz mes forfaiz faisoi une assembleie 
et mut fer les tenoi ades en ma pensseie 
la veue del cuer n en ert unkes osteie 
mut reis entrecessoit des larmes l avaleie 
bele suer " dist li sires " ki de mal soi retrait 
ki demandet mercit droiz est ke mercit ait 
et cum plus est dolanz de ce k il at forfait 
tant est plus tost delivres et deus mercit li fait " 
dont l ostat de laenz et cant il l en geita 
ne mais ke quinze jors al secle demora 
cui ele ot bien servit buen defin li dona 
li cors remeist en terre l anrme a deu s en ala 
li message jhesu et sa chevalerie 
l enporterent lassus a mut grant seniorie 
encontre vint des angeles la sainte companie 
et si la presenterent al fil sainte marie 
ki poroit raconteir de deu la grant pitiet 
del salvement des anrmes il mimmes se fait liet 
il l assist sor son trone c avoit aparilhiét 
cum bur fut neiz cui deus en si halt siege assiet 
deus cum lie est cele anrme et cum bieneurouse 
cui deus vult manandise doneir si gloriose 
mut se puet faire lie mut puet estre joiose 
cui deus apele amie cui deus dist " c est m espose " 
deleiz deu est la dame dont nos vos avons dit 
or est en plaine joie or est en plain delit 
lie est ki por s amur lo secle relenquit 
or en at buen lowier k ele bien lo servit 
proions la sainte dame ke par nos vulhe orer 
a deu nostre sanior ke si nos laist ovreir 
ce ke forfait avons nos consente amendeir 
ke veas al derrain jor puissons mercit trover 
et vos cui nos avons ceste vie conteie 
deus vos doinst ke la vostre en puist estre amendeie 
deus doinst k ensi aiez la parole escolteie 
k alcune male teche puist de vos estre osteie 
c om vos dist alcun bien volentiers l entendez 
keilz hom qu il onkes soit a ce qu il dist pensez 
s il vait la droite voie volentiers lo siweiz 
pensseiz ce ke vos estes et ke vos devenreiz 
frailhe chose est de l home mut at povre vigor 
mut at curte duree il resemble la flur 
ki ui est demain chiet il changet cascun jor 
unkes ne vit senz paine senz traval senz dolor 
je ne sai dont li hom se facet bat et liet 
ki nez est en dolor et conciuz en pechiet 
tote sa vie est paine cant plus se fait haitiét 
se tresvat cum uns venz a la mort prent congiet 
ke devient dont la chars ki si fut orgalhose 
flairant corongnie et laide plainne de vers errose 
cant ele gist jus morte n est riens plus pourose 
mervelle est k ele est unkes ne lie ne joiose 
la morz trait apres li et abat tote gent 
nulz n en puet escapeir tot enmaine et tot prent 
toz nos covient venir a cel definement 
mais se plus n es de nos donc nos vait malement 
ne seroit nule chose se nos si definiens 
se nos apres cesti altre vie n aviens 
il est une altre vie se venir i poiens 
mult avriens la de joie car la ne falt nuz biens 
cui nostre sires vult cele joie doneir 
tant at de bien ke plus ne l en stuet demandeir 
se deus moi voloit ores alkes de sens presteir 
de la joie del ciel voldroi un poi parleir 
bin sai folie fait et trop grant hardiment 
ki de ce vult parleir qu il mimes bien n entent 
mais solonc mon quidier ne forfait pas granment 
celui qui moins en seit qui ensenie et aprent 
nuz n est de si grant senz ne de si grant savoir 
nuz n est si emparleiz qui puist dire lo voir 
de la joie ke deus frat ses amis avoir 
mais cascuns doit loeir deu solonc son pooir 
de paradis la joie dire nuz hom ne puet 
estable est et durable ne cangier ne se suet 
tant at qui laenz est que plus ne li estuet 
nule rien ne li falt il at de quantqu il vult 
grant joie ont or les anrmes qui en paradis sunt 
mais l escriture dist c ankor granior avront 
ke nuz ne l doit mescroire les anrmes reveront 
as cors qui en la terre gisent et purrit sunt 
donc frat deus grant mervelle si cum dist l escriture 
al cor qui gist en terre flairant et pureture 
donrat deus gloriose et novele figure 
k il n iert nule plus bele ne plus genz creature 
li cors qui si est or perezos et pesanz 
solonc sa volenteit iert legiers et sallanz 
la clarteiz del juste home iert si bele et si granz 
ke si ke li solez iert clers et reluisanz 
s avoc la grant bealteit qui li justes avrat 
deus qui puet cantqu il vult teil posteil li dorat 
de quantqu il voldrat faire tot li otrierat 
ne de sa volenteit rien ne contredirat 
icele ore iert az anrmes mut chiere et desiree 
cant de lor cors et d eles serat la rasemblee 
car donc serat li anrme entierement lowee 
cant al cors iert sa joie et sa glore donee 
entre lo cors et l anrme mais batalle n avra 
deus ki fine pais est fine pais i metra 
l anrme encontre lo cors rien ne consellera 
ne li cors envers l anrme mais ne se drecera 
or soi fait enver l anrme et orguillos et fier 
or ne finent il onkes entre eaz de guerroier 
mais donc ne li ferat neise ne encombrier 
n i avrat c amendeir n i avrat c adrecier 
cant l anrme del saint homme iert en son cors remise 
quant el fin or serat la gentiz gemme assise 
dont la vraie pais iert qui deus nos at promise 
et vraie joie ensi ke li livres devise 
nulz ne poroit penseir cum grant joie il avront 
qui deu nostre sanior face a face verront 
mut desireement ades l agarderont 
ne de lui a veoir saisier ne soi porunt 
ce dont la sainte gent sunt or en bon espoir 
dont nuz hom ne puet or se petit non savoir 
dont poront vraement si cum il est veoir 
n avront mestier de croire dont lo savront par voir 
deus fait vivre et s est vie de totes riens qui sunt 
por vivront vraiement qui la vie verront 
et cantke fut et est tot finement savront 
kar deu qui tot conoist uel a uel conistront 
deus est vraie lumiere si cum dist l escriture 
qui enluminez ert de la lumiere pure 
nule riens ke deus fist ne li serat obscure 
anz verrat tot ensemble cascune creature 
por savoir por veoir n irat ne za ne la 
de demandeir d aprendre mestiers ne li sera 
kar ensi cum je di qui deu voit qui deu a 
et tot voit et tot et seit cantke deus conmanda 
si cum j ai dit cascons tot verra tot savrat 
et cank il volra faire deus li otrierat 
mais li biens k il avront pas igueilz ne serat 
kar solonc son merite chascons la joie avrat 
mais tot avront asseiz tot seront grant sanior 
tant avront d abundance ne demandront mellor 
deus lur donrat teil joie ne damandront granior 
qui la menor avrat mut avrat grant honor 
as altres avrat tot ce qu il en soi n avrat 
tot ausi altrui joie cum la sue amerat 
en son bien plus k en l autre ne soi deliterat 
altrui biens serat siens li siens altrui serat 
entre eaz iert sainte acorde entre eaz iert sainte amors 
por l amur qu il avront iert lor joie graniors 
l amurs toz jors durat et la joie toz jors 
n est nule sole chose mellors entre pluisors 
la u teile amurs iert et teile companie 
nule anrme n i avrat qui si soit ensalcie 
ke tote la plus basse ne soit joianz et lie 
ne ja ne demandrat plus halte seniorie 
a teil joie a teil bien ja termine n avrat 
quar cele joie est deus qui ja ne finerat 
et deus qui la joie est tresqu il toz jors durrat 
ki deu at qui joie est joie toz jors avrat 
de si halt bien ne puet nuz hom asseiz parleir 
en ceste morteil vie ne l puet nuz deviseir 
ki lo bien de cest secle poroit tot assembleir 
lo menor ki la est ne poroit resembleir 
ki plus avroit de senz mil foiz ke salemons 
se li faldroit parole se li faldroit raisons 
et toz jors soi poroit travilier em pardons 
ne diroit cum deus est pius et larges et bons 
s il en sa boche mil et mil lengues avoit 
et s il a toz jors vivre toz jors parleir pooit 
les biens ke deus ferat ses amis ne diroit 
del dire nos tairons nes pensseir ne l poroit 
si riche honor si halte deus qui porat conquerre 
coment montrat si bas est en terre 
ki avrat toz jors pais sens batalle et senz guerre 
s altre voie n i at paine en covient sofferre 
mais est ce dont grant paine ne l puet hom endurer 
de bonteit de concorde de pais a enameir 
ki haime et envie en son cors vult porteir 
certes ne nuit ne juer ne soi puet reposeir 
esgardeiz se gris cose est de deu a servir 
il ne comande rien c um ne puist bien soffrir 
mut plus dulce chose est d amei ke de hair 
et de donneir mult menres travaz ke de tolir 
escolteiz s il vos plaist se je di veriteit 
toz li secles lo voit toz li secle lo seit 
k a plus grant paines vivent qui funt ce ke deus het 
ke cil qui soi travallent de deu servir en gret 
or voiez de l aveir s il unkes en pais vit 
il n est unkes en joie n en repos n en delit 
c est uns des malvais visces si c um trueve en escrit 
deus qui toz les malz heit k il l a plus enhait 
avarisce est uns maz qui nule ore ne fine 
cum plus at plus demande ne seit avoir termine 
cest mal ne puet saneir ne puisons ne mezine 
tot li altre mal vinent de sa male racine 
avarisce fait l omme et nuit et juer voilier 
estre lo fait larron robeor usurier 
en fou le fait entreir et en aiwe plonchier 
les olz li fait creveir et les membres trenchir 
ele fait son serjant plus qu il puist consireir 
grant fain li fait soffrir et grant froit endurer 
batalle ne estuer ne li lait redoteir 
hardit le fait en aiwe et en peril de meir 
mais a nostre sanior qui bien s i vult tenir 
asseiz plus en grant s il vult le puet sofrir 
ne de fain ne de froit ne li covient morir 
ne en fou ne en flamme ne l comande a sallir 
et li orguez que fait ke puet hom de lui dire 
ce rest giers une chose que mut heit nostre sire 
li orguez fait morir l anrme et le cors empire 
li orguez est uns maz qui toz les biens empire 
la vie a l orguillos ke plus est fole et vaine 
tant at plus de gravance tant sofre plus de painne 
trestote est en travail et de malaise plaine 
asseiz meaz se repose qui humle vie mainne 
li orguez fait robeir li orguez fait tolir 
por un cop vult orguez quatre foiz referir 
li orguez fait turnois et guerres maintenir 
bien sevent qui la vont qu il i suelent soffrir 
uns hom de sainte vie qui deu sert humlement 
en trestote sa vie ne soffre teil torment 
ke fait uns chevaliers en un turnoiement 
ki les membres i perdent bien sevent se je ment 
kant hom lo chevalier fiert parmi la boele 
et hom li fait vuidier a grant honte la sele 
en tant siet li bons hom toz solz en sa capele 
et senz nul grant torment cantet sa miserele 
orguez at maz serjanz et male companie 
ire vait derrier lui et devant lui envie 
a dextre et a senestre vaniteiz et folie 
ke ke li altre facent cil dui ne l laissent mie 
cil funt la fole gent et sallir et dansceir 
la soi lasset li folz tant qu il ne puet aleir 
mais d en tant li bons hom qui ne se vult lasseir 
siet coiz et pense a deu u il en ot parleir 
ki altrui vult ocire musdrir u derobeir 
grant pour et grant paine li covient endurer 
par nuit lo stuet voilier par bons sen voie aleir 
l une foiz at trop chaut l autre stuet trembler 
se dont sa volenteiz ne puet aleir avant 
s il ne puet a chief traire lo mal qu il vait querant 
dont quidet creveir d ire dont frit de maltalant 
" li diable " funt il " nos vunt or encombrant " 
ki si est enfleiz d ire qui ce vait porcazant 
et teil male aventure vait querre et demandant 
il soffret tant de paine et malaise si grant 
mais hom est devant deu qui ainc n en soffrit tant 
bien l aveiz entendut qui lo secle maintient 
et solunc la folie del secle soi contient 
mut sovent plus de mal et de paine li vient 
ke celui qui deu sert et qui a deu se tient 
ne soi doit nuz hom ne despereir 
la mercit deu puet hom legierement troveir 
n est pas si gries la voie c um n i puist bien aleir 
ne li cielz n est si halz c um n i puist bien monter 
mut at d ommes al secle qui bien riche gent sunt 
ki de ce k avoi doient nule besonie n ont 
nule ore ne descauz ne en lanies ne vunt 
nequedent en la joie de paradis seront 
se c est voirs ke je dis qu iert de la rige gent 
ki ont si grant planteit de l or et de l argent 
ki vivent si suef senz paine et senz torment 
s il ensi vunt a deu dont lor vait belement 
c om puet a si grant aise lo regne deu avoir 
ki tant par deu soi painent n ont gaires de savoir 
li apostle guerpirent lor cors et lor avoir 
tot por ce qu il poissent la glore deu avoir 
li martyr soi laissont ardoir et detrenchier 
em bolant aiwe cuire et tot vif escorcier 
as urs et as leons lor menbres deschirieir 
tot par lo regne deu qu il avoient tant chier 
li hermite guerpirent lur bien lor heritage 
relenquirent parenz et amis et vinage 
par l amur deu manoient tot sol en l ermitage 
et grant paine sofroient en la terre salvage 
li autre sainte gent qui furent et qui sunt 
mut tormentent lur cors et mut de travalh ont 
mais se cil vunt a deu qui riche al secle sunt 
qui deu servent por coi tant de paine se font 
queil mestier at li hom tant de paine a soffrir 
et les aaisemenz de son cors relenquir 
tresc um puet si suef nostre sanior servir 
et senz nul grant torment a sa mercit venir 
se deus moi voloit ores alkes de sens doneir 
ke poisse cest nuet sagement denoeir 
cest afaire voldroie volentiers deviseir 
comment li riches hom soi puet tres bien salver 
oiez cant li hom doit de cantk il at guerpir 
en quele ore il ne doit nule rien retenir 
et kant il doit por deu paine et torment soffrir 
et s altre ne puet estre por s amur doit morir 
s il est en teil point mis et il ne puet cangier 
et lui covient u deu u quantqu il at laissier 
tot doit anzois guerpir ke jhesum renoier 
anzois soi laist ardoir u les membres trenchier 
mais cant il puet en pais nostre sanior servir 
et om ne l destraint mie de deu a relenquir 
dont puet bien ce qu il at par raison retenir 
ne ne l en covient mie s il ne vult departir 
mais la sainte escriture redist et se l devise 
qu il covient a laissier u deu u la 
quar qui la richise ainmet et s entente i at mise 
ne puet ne deu ameir ne faire son servise 
queil part nos turnons ore ke dirons ci endroit 
s or saviens bien parleir boen mestier nos avroit 
car mut seroit gries chose et mut mal nos iroit 
se nuz qui alkes at salveir ne se pooit 
dont seroent dampneit noe et abrahans 
joseph qui en egipte fut riches et poissans 
moyses aaron et sainz job li sofrans 
li justes samuel et david li valhans 
cist furent ami deu et riche gent astoient 
de tot lo bien del secle grant abundance avoent 
et totevoies deu si a son greit servoient 
ke sovent i parlevent et sovent lo veoient 
entre les crestiiens el novel testament 
sainz sixtes fut a rome uns de la sainte gent 
cil sains hom en la glise avoit or et argent 
qui puis fut toz as povres doneiz par saint laurent 
mais la sainte escriture covient mut bien entendre 
car ne seit se bien non ensenier et aprendre 
et s om bien n i prent garde tost i puet om meprendre 
et ki bien ne l entent en error puet deschendre 
ele dist c om ne puet richise et deu servir 
et qui la richise ainmet deu li covient hair 
et s il deu vult ameir richise doit guerpir 
u de l un u de l altre lo covient departir 
voions se ja poriens ceste guerre acordeir 
or dist c om ne puet mie richise et deu ameir 
or mostret ke li riches se puet mut bien salveir 
deus nos consente al voir se lui plaist asseneir 
altre chose est ameir altre chose est avoir 
nuz bons hom nuz sainz hom ne doit ameir avoir 
se deus li vult doneir tres bien li list avoir 
mais unkes ne se doit delitier en avoir 
ki trop aimmet l avoir c est cil qui l avoir sert 
qui pitiet de povre de nut de descovert 
ki a altrui mesaise n at unkes l uelh overt 
c est cil qui l avoir ainmet et l amur de deu pert 
ki por desier d avoir guerpist la deu droiture 
qui lo conquiert a tort a pechiet a usure 
ki tant ainmet l avoir ke par lui se parjure 
teiz hom ne puet ameir deu en nule mesure 
ki tant est convoitous et tant l avoir desire 
ki de ce dont mestiers li seroit se consire 
qui tant lo garde enclos qu il musist et empire 
serjanz est a l avoir li avoirs est ses sire 
ki si sert a l avoir il ne puet deu servir 
qui si aimet l avoir lui covient deu hair 
d iteil avoir lo stuet u de deu departir 
tant qu il ensi se tient ne puet a deu venir 
enkor est teilz avoirs qui de est venuz 
et qui n est a altrui ne robeiz ne toluz 
ki cel mimmes trop ainmet il en iert confunduz 
et si le puet useir qu il en serat perduz 
je vos dirai comment qui d avoir se fait fier 
qui en est orguilhos qui en mainet dangier 
ki repartir n en vult ceaz qui en ont mestier 
sachiez qui ensi l at qu il lo comparrat chier 
de ceaz rest qui n ont cure d assembleir grant richise 
donent tot quantqu il ont dient que c est frankise 
mais si ont lur entente sor vaniteit assise 
ke de ce qu il despendent poi vien al deu servise 
tost donent un garzon cheval u palefroit 
pelizon engoleit u mantel a orfroit 
mais lo povre qui muert devant lor uelz de froit 
ne denient regardeir ja n iert si en destroit 
et celui qui les jambes seit contremont drecier 
ki sor la halte table seit faire lo perier 
ki les altres fait rire qui bien seit rechinier 
celui ovre hom la porte celui maintient om bien 
mais lo message deu lait hom la fors esteir 
nului n en prent pietiez bien l i lait hom crieir 
et sovent li fait hom cel mimes compareir 
quant li jugleres vult salhir u vieleir 
" va " ce dist li portiers " ribauz mal aes tu 
mes sires vult oir canteir ke cries tu " 
altre bien ne fait hom lo message jhesu 
mais ce sachiés par voir qu il lor iert chier vendu 
teil i at qui tost pert cent solz a une assise 
et ne voldroit doneir un povre en nule guise 
dons se poist defendre ne de vent ne de bise 
et quidons nos ke deus n en doit prendre justice 
celui qui l avoir deu alowe folement 
et l aveir qui ne donnet nului rien mais tot prent 
ausi bien l un ke l autre metrat deus en torment 
car cil l assemblat mal et cil mal le despent 
mais li honestes hom qui deu aimet et deu crient 
al doneir al tenir totens mesure tient 
bien seit de quantqu il at ke de par deu li vient 
quant il voit son message volentiers le ritient 
bien seit de quantqu il at ke deus li at donét 
et par ce ne l vult il despendre en vaniteit 
volentiers lo despense si ke deu vient en greit 
kar malement l alowet ki ce fait ke deus heit 
sanz polz dist ke li hom se doit bien travilhir 
par oevre qui bone est li list bien gaanier 
dont il ceaz puist ki sunt bessignos adrecier 
bien gaaniet ki si gaaniet dont altrui vult aidir 
mais cui doit hom aidier et cui doit om doneir 
celui qui seit as tables et as escas joueir 
ke maintenant en puist a la taverne aleir 
ki bien sachet les uns et les altres gabeir 
ceaz qui sevent les jambes encontremont jeter 
qui sevent tote nuit rotruenges canteir 
ki la mainie funt et sallir et danceir 
doit hom a iteil gent lo bien deu aloweir 
kantk il funt cantk il dient tot turne a lecherie 
pardoneiz moi cest mot se j ai dit vilonie 
n en puis mais car mut funt pis ke je ne vos die 
c est une gens ke deus at dempneie et maldie 
ensi ke l atre gent ne vont il ne ne rient 
or sallent or vielent or braient et or crient 
trestot turne a pechiet cantk il funt cantk il dient 
ce sunt cil qui les anrmes destruient et ocient 
d un mot ke je dirai ne vos correciez mie 
il resemblent la truie ki de boe est cargie 
s ele vient entre gent de son greit u cacie 
tuit ont del tai lor part a cui ele est froie 
de si fait afaire est lor constume et lor vie 
ki en eaz soi delitent senz pechiet ne sunt mie 
mais cil ki les en lowent cil funt la derverie 
car cum plus lor done hom plus funt de deablie 
ce c um sovent lor donet n es lait lo mal laissir 
mais tot cil qui lor funt par lor avoir pechir 
sachiez ke plainement en avront lor lowier 
car del mal ke cil funt il en sunt parcenier 
ki a teile gent donent n ont ne sens ne savoir 
car en granz maz les funt et en pechiet chaoir 
et a deu respondront bien lo sachiez par voir 
de ce k en vaniteit ont doneit son avoir 
tot est perdut de quantc um donne en vaniteit 
mais ce k om done as povres tot est a deu doneit 
car li bon povre sunt membre deu apeleit 
ki deu membres honoret il at deu honoreit 
deus at l avoir a l omme par lui servir presteit 
par orguil et mal faire ne li at pas presteit 
qui povres en aiwet mut sert bien deu en greit 
mult aimet deus teil homme et sovent l a mostreit 
mult par est grant almone de povres herbrigier 
floible et strange malade leveir et recolchier 
ki aconstumeit l at sachiez ke deus l at chier 
granz biens est et sains polz le soloit mut prisier 
quant il avoit lo pople apris et doctrineit 
apres le somunoit c awissent pieteit 
sovent les disoit " faites ce ke vos ai mostreit 
et ades vos sovienge de l hospitaliteit " 
ki les povres herberget qui soffret fain et soit 
ki de ce les adrecet dont besignios les voit 
sachiez par veriteit ke mut fait bon esploit 
car teile foiz avient qu il deu proprement voit 
oiez ke sainz gregoires reconte en un sermon 
vos lo poeiz bien croire ne diroit se voir non 
ce dist un prodom eret de grant compunction 
ki sovent recivoit povres en sa maison 
cant les veoit venir encontre se drezoit 
dulcement i parlevet suef les asseoit 
al mangier al culchier il mimmes les servoit 
deus cum il s ensalcievet qui si s umilioit 
cant il veoit un povre deu quidievet veoir 
contre lo deu message ne gardoit nul avoir 
a derrains li laissat nostre sire savoir 
ke deus mimme soi lait teile hore est recivoir 
un jor avoit les povres si com faire soloit 
apeleiz a sa table lors esgardet si voit 
entre les altres un ki bon homme sembloit 
et doneir li volt l aiwe si k a constume avoit 
li povres tint ses mains et si s aparilla 
et li bons hom arriere un petit se turna 
por prendre lo vaisel mais cant se returna 
ne pot mie veoir del povre za ne la 
et cant il vit teil chose forment s en mervilla 
et ce k estre pooit pensat et repensa 
mais la nuit en apres nostre sire i parla 
et de ce dont il eret en penses l adreza 
" en mes membres " fait il " sovent receut m as 
mais ier en ta maison moi mimmes herbrijas 
or fai ce ke tu fais et ne t anuiet pas 
ge sui jhesus de cui tu buen lowier avras " 
ci poeiz bien veoir ke mut bone ovre funt 
qui rezoivent les povres et merciable sunt 
les maz et les pechiez les almones defunt 
ki volentiers les donent grant merite en 
del gentil saint martin aveiz vos bien oit 
tot avoit deu doneit cant son mantel partit 
et en guise d un povre deu mime en revestit 
bur le fist car nul bien ne met deus en oblit 
la nuiz qui vint apres cant sainz martins dormoit 
vit la clarteit del ciel overte u deus astoit 
qui mut haitiement as angeles se xxx 
de ce ke sainz martins si bien vestut l avoit 
" esgardeiz " faisoit il " cest mantel moi donnat 
danz martins qui batesme ancor receu n at " 
penseiz i bone gent a ce que deus parlat 
doneiz li vostre almone mut bien la vos rendrat 
pensseiz a saint martin ki jhesu revestit 
penseiz a cel prodome dont nos vos avons dit 
onkes n aiés nul povre ne mendis en porvit 
sachiez qui les despitent qu il ont deu en despit 
se deus vos vult doneir l avoir si l en rendeiz 
la u plus granz mestiers en est la en donez 
unkes se por bien non nul avoir n asemblez 
por bien faire l aiez qui avoir le voleiz 
ki ne l at il s en doit bonement consireir 
pusc estre par son bien ne li vult deus doner 
car mut sovent suet l omme li avoirs encombrer 
plus delivreement vat ki n at ke porteir 
il est de teile gent ki volentiers donroient 
lor almones as povres volentiers les aidroient 
de ce dont il les sevent besignios s il pooient 
granz pitiez les l en prent cant lor messaise voient 
mais il n est mie povres ki est de teil bonteit 
bien sert nostre sanior et bien li at doneit 
ki appariliét at la bone volenteit 
senz celi ne li vient nuz servises en greit 
ne se doit pas defendre nuz hom ne escuser 
k il diet " las coment poroie moi salveir 
ge ne puis nul bien faire je n ai rien ke doner " 
ki ce dist trop est simples ne fait mie a loer 
largement doit doneir ki asseiz d avoir at 
et cil qui povres est doinst solonc ce qu il at 
bone volenteit doinst qui plus ke doner n at 
et alsi grant merite cum cil qui done avrat 
mervilhose chose est del regne deu sanior 
cant om l at ne puet om avoir chose melhor 
al conquerre n at rien plus vilhe ne menor 
por un uef u par moins conquiert om teile honor 
por un uef l achate om si cum vos ai mostrét 
et ki cel mimmes n at por bone volenteit 
mais li om qui deu at en son regne enameit 
ades done et ades poi quide avoir doneit 
legierement poeiz savoir comment z avient 
car li serjanz jesu ki lui aime et lui crient 
de s amor a gardeir tot ades li sovient 
et tot ades onoret de quantk a lui atient 
car l amurs de jesu ne seit point d uiserie 
oisouse ne pot estre tote est aparillie 
ades de bien a faire unkes ne l entroblie 
car s ele l entrelait amurs de deu n est mie 
se nuz dist " j aime deu et je vulh deu ameir " 
se voirs est ce qu il dist il pert bin a l ovrer 
et se l amurs est vraie ne se puet pas celeir 
car maintenant soi suelt a l ovre demostrer 
por ce ne puet estre unkes cil qui deu aime uisus 
mais de lui a servir jor et nuit est sonios 
ne se trait mie arriere s il voit un besinios 
bien seit ke trop gardeiz avors est perillos 
un mot dist l escriture dont ilh at grant dotance 
ce dist " qui l avoir at del munde et la sustance 
et voit son povre frere et ne l en prent pitance 
l amur de deu n at mie et vaine est sa creance " 
voire est ceste parole nulz ne la puet changier 
et grant pour en puet avoir li userier 
et li aveir ke nuls ne puet asaziier 
et tot cil qui les povres n unt cure d adrecir 
kar senz l amur de deu ne se puet nuz salver 
mais cil ne l aimet gaires qui lo povre ot crier 
et pietiez ne l en prent ne ne l vult regardeir 
et senz conseil le lait et senz aiue aleir 
mais se li om ne doit nule rien retenir 
se lui covient as povres cantqu il at departir 
n est nuz si riches hom qui lo poist soffrir 
car lui et sa mainie l en covient a garir 
ke front dont sa mahnie ke feront soi enfant 
donrat il quantqu il at puis s iront mendiant 
ne se puet hom salveir tant qu il at pain valhant 
trop avroit ci grif chose et trop aspre commant 
mais la sainte escriture doit om bien engarder 
n i at se grant bien nom qui lo savroit trover 
dous afaires i suelent li maistre demostreir 
ki sevent les comanz des conselz deviseir 
les commanz damrideu convient toz aemplir 
n en doit nulz embrisier qui s anrme vult garir 
nuz hom qui les despitet ne puet a deu venir 
mais lo conseil s il vult puet laisier u tenir 
ce sunt commant c um doit deu et son proeme amer 
et son pere et sa mere tant qu il vit honoreir 
quantc om li at meffait tot del cuer pardoner 
et maint altre ke nos ne poons or nommeir 
ce k al conseil atient vos vul or ensenier 
nului ne command om de quantqu il at laissier 
mais s il faire lo vult om li puet consilhier 
k il tot laist et deu servet tot senz nul encombrier 
nului ne defent hom qu il ne prendet molhier 
om ne defent nului vin boivre et char mangier 
mais s il ot lo conseil s il lo vult otroier 
puisqu il otroiét l at ne l puet desotroier 
s il dist " je ne moi puis de feme consireir " 
si prende une loial et bien se puet salver 
car li hom ne doit mie la beste resembler 
ki ne seit bien ne mal ne ne conoist sa per 
se li hom dist " je vul vin boivre et char mangier " 
s en prendet de par deu tant qu il en at mestier 
de la deu creature se doit li hom aidier 
mais ke messure en teniet ne puet deu correcir 
bons hom fut sainz gregoires nuz mecroire ne l doit 
mais juneir en quareme nes un jor ne pooit 
et por ce contre deu niant ne forfaisoit 
car qui miez ne puet faire ne fait rien contre droit 
ki ne puet estre moines ne chascon jor juneir 
ki ne se puet anz jor chascune nuit leveir 
s entreprendet teil fais qu il tres bien puist porter 
deus rien ne li comandet k il ne puist endurer 
ne doit nuz quantk il at as povres departir 
se sa femme ne l vult et soi enfant sofrir 
s il altrement lo fait ne puet a deu plaisir 
car s il tot done en voie ne savront dont garir 
deus mimes de cui vinent tot bon commandement 
ne dist mie " doneiz de quantc a vos apent " 
mais " faites vos almones de ce qu il vos rement 
tot done se tu vus vivre parfitement " 
si poeiz bien veoir ke pas n est commandeit 
ce ke deus abandone l omme a sa volenteit 
ki tot donent par deu mut bien serunt loweit 
mais ki faire ne l vulent ne seront pas dampnét 
et sainz augustins dist " qui vult desheriter 
ses enfanz et por deu vult lor avoir doneir 
un altre qu augustin voist querre et demandeir " 
il n avoit soing d almone dont l oir veist plorer 
ki sous est et qui n at ne femme ne siwant 
u qu il vult puet doneir qantke il at valhant 
se tot ne vult doneir il ne forfait niant 
bones ovres en facet merite en avrat grant 
granz chose est et mut bone virginite garder 
et grant afaires est tot as povres doneir 
mais cil qui ne puet mie en si halt mont monteir 
nes s il remant plus bas ancor soi puet salveir 
dit l ai et se l dirai qui ne soi vult peneir 
ki ne puet tot laissier qui ne puet tot doneir 
ce qu il at de par deu puet a mesure useir 
et si puet en la joie de paradis entreir 
ja n iert nuz hom si halz ne de si grant richise 
mais ke lo pechiet laist et bien tenie justise 
s il les comanz de deu ne forfait ne embrise 
k il ne se puist salver ne l croi en nule guise 
rois et contes et dus deus mimes commanda 
or et argent et terres et posteit les dona 
s il sunt trestot perdut doleros plait i a 
ne l puis gaires bien groire ne sai qui lo crera 
je croi bien qui deu aimet et del mal se retrait 
queil posteit quele onor kel richise qu il ait 
et qu en diriens nos plus k en tenriens nos lonc plait 
ki ki il unkes soit bien avrat s il bien fait 
je vos poroi de ce bon exemple ensenier 
mais tant vos ai cantét qu il vos puet anuiier 
et li malvais canteres promiers se fait proier 
et puisqu il lo comencet ne l seit entrelaissier 
mais miez vos vient oir nostre petit sermon 
ke les vers d apolone u d aien d avinion 
laissiez altrui oir les beaz vers de fulcon 
et ceaz qui ne sunt fait se de vaniteit non 
et je ne parol mie a ceaz qui sage sunt 
et ne vul pas aprendre ceaz qui mestier n en ont 
ne sai se li mien ver nului aidier poront 
mais bien croi se deu plaist k a nului ne nuiront 
disons donkes avant ke deus n at unkes cure 
dont li hom s entremetet mais qu il tenie droiture 
teilz use vin et char et chiere vesteure 
plus l aimet deus ke teil ki boit de l aiwe pure 
