telz coustumance d anfer vient 
qui gent an mal fere maintient 
anfers est de dieu annemis 
pour ce est il trop fox qui est mis 
ou mambornisement d amfer 
bien lesse l or et prant le fer 
bien lesse l or et prant la terre 
et pis se ge le savoie querre 
mes quant ge y ay assez pancé 
ge m avisse du temps passé 
ainsque dieus vosist avenir 
nus ne savoit quelz voie tenir 
l uns juis l autres paiens 
tuit peuent estre clervoiens 
li un creoient plusors dieux 
li autre pansoient fere mieux 
et li autre sacrefioient 
li autre le souloil creoient 
lor dieux avoient et lor deesses 
dont il fasoient joient et leesses 
si con firent li troyen 
et tuit li macedonien 
li strapien et cil de perce 
et de maint region diverce 
qui creoient deesses et diex 
pour ce que ne savoient miex 
car lois n estoit ancor donnee 
ne ferme creance afiee 
en judee en jherusalam 
la loy des juis tenait lan 
a plusors leus ravoient lor cure 
et lor creance ou dieu de nature 
qui fasoit blef et herbe naitre 
home norrir et bestes paistre 
si con firent les yndiens 
et li pais des bramiens 
grantmant mie ne mesprenoient 
celles gent qui tel loy tenoient 
point d estroit conmandemant n orent 
por ce firent dou miax que sorent 
creance n estoit ancor donnee 
ne parfetemant afiee 
si que bien sauver se pouoient 
trestuit cil qui bon cuer avoient 
mes or est il acertenez 
et li conmandemans donnez 
de croire une loy sans faucer 
nus ne s an peut bien escuser 
s il ne l a fait que ne mespraingne 
et que celle meimes ne taingne 
et que il ne recort an lui 
les biens que dieux a faiz por lui 
le travoil qu a por lui soufert 
et le bien qu il li a offert 
s il se viaut a lui acorder 
pour tout se veuil ge recorder 
que grant merveille puis avoir 
quant sus se ne fait son devoir 
an lui obeir et ainmer 
ou peut panre se cuer anmer 
et le vouloir dont dieu guerroie 
bien voi tant pancer n i saroie 
par voie que raison tenist 
que veisse dont se venist 
forsque de desordonnee cure 
dont dieux ne raison n a ja cure 
qui les cuers ansinque forvoie 
et aus granz vanitez avoie 
toutevoie se miaux ne seust 
bonne pancee avoir deust 
et susist bonne conpaignie 
qui li destournast male vie 
car qui bonne conpaignie hante 
anviz peut que bien ne se sante 
et qui suit conpaignie mauvaise 
anviz peut il ja gesir aisse 
qui ne soit contre dieu temptez 
ne que ja lonc li durt santez 
que ne perde honneur ou avoir 
qui ne set faire grant savoir 
au moins bonne conpaignie suive 
et males paroles eschive 
et de mal dire veuille tere 
s il ne set autre chose fere 
pour escusé ge le tanrai 
et se miaux ge le panrai 
qu amandemans n est pas pechiez 
s il est dou cors ampeeschiez 
que conpaignie seure ne puisse 
face que biaux et bons diz truisse 
et delitables et plaissans 
biens nuisables et bien faissans 
et de touz descomfors se gart 
touz bons espoirs taigne a sa part 
g en voi pluseurs qui prison tienent 
qu a lor voloir ne vont ne viennent 
ou que non puissant ou lit gisent 
pour ce n est il pas que ne lisent 
et es sarmons et es estoires 
treuvent maintes belles memoires 
ou pluseur peuent example prandre 
et ou pluseur peulent aprandre 
qui ne peut fere un autre face 
et tourjours oit devant sa face 
dieu qui toutes graces depart 
et de houstivete se gart 
ades estudit ades lise 
ades oit a ouvre main mise 
an lire an rimez an trouver 
nus ne doit estre oiseus de ouver 
car an oiseus diables se boute 
tuit saichent se sanz nulle doute 
maus vouloirs maus pancers an vient 
et puis mal ouvre aprez se tient 
pour ce hon conbienqu an prison soit 
ne doit qu an ouvre ades ne soit 
donque a bien loy qui n i est mie 
de mener bonne et nete vie 
par que ousivete non tant oit 
s il devoit descouvrir son toit 
sa robe descoudre et refaire 
doit il ades quelque rien faire 
que oiseur est chambre a l annemi 
pour ce ge ne jour ne demi 
ne pance point a oiseus estre 
ge iroie avant l erbe pestre 
ou cuillir les chardons des chans 
que je fusse si non saichans 
car ge me veuil estudier 
en tres biaux diz vercefier 
dont j ai an mun cuer les estours 
si an voudrai fere memoires 
a ceulz qui voudront escouter 
car les bons faiz doit lan conter 
jusques cilz tans puisse passer 
et c on puit fortune quasser 
car qui se set si avoier 
qui laist fortune tournoier 
jusqu elle faille a son prepos 
ge ne di mie qu il soit fox 
car fortune tournoie ades 
or ne faut que lui tenir pes 
sanz lui movoir sanz effraer 
et se qu elle donne graer 
jusqu elle oit tant torné sa roe 
qu elle soit cheue an la boe 
par souffrir vaincre la couvient 
et aucunes foiz il avient 
qu aucuns par force vaincre viaut 
mes quant plus s efforce et plus diaut 
n i avoie que dou souffrir 
pour ce veil ge mun cuer offrir 
a paciance et a taire 
deduire an belles faire 
jusque fortune oit fait son cours 
qui ne s an fuit mie le cours 
mes elle vient grans cours et saus 
donner grans cos et grans asaus 
et s an reva si bellemant 
lan anviz un pas seullemant 
qui ansinc fere le pourra 
pour voir de fortune jorra 
et pour la meniere aprandre 
conment bien nous i puissons prandre 
a fortune vaincre et chacier 
qui fleuve est qui bien set luitier 
prierons renart que nous consaut 
conmant puissiens fere tel saut 
que nous la puissiens tressaillir 
et fere a son prepos faillir 
car se il nous veut conseillier 
nous l arons sanz trop traveiller 
car qui renart croire voudra 
par sus fortune tressaudra 
qu anviz li pourra rien grever 
s a certes veut par li ouvrer 
puisque ouisivete me tient 
et talant de rimer me vient 
seullemant por temps trespaser 
que por fortune ades quasser 
qui souvant le cuer me detranche 
ferai de renart une branche 
fete en l an que fu queronnez 
challes filz phelippe mainnez 
fil phelippe tuit troi esturent 
en moins de yy ans tuit roy furent 
dont challes le plus jeunes iere 
qui ne m an croit si an anquiere 
m estoire est anconmancie 
or veille dieux qu elle a toz ciee 
c est de renart de cui ge juie 
qui a maint dolant cuer aiduie 
qui bien le sevent maintenir 
leur fait a leur propos venir 
qui de renart bons mestres iert 
anviz est qu il n oit se qu il quiert 
mes tiex souvant s an fait ouvriers 
qui an est simples escoliers 
tiex an cuide estre albes souvant 
qui set po por estre an couvant 
renars fu an un sien pourpris 
desqu il ot prestre humbert pris 
et qu il ot fortune contraire 
ne s osa il hors d ostel traire 
mes quant il vit que il fu temps 
et qu il ot bien pasé le temps 
qu elle dut estre trespasee 
si conpansa an sa pancee 
que bien dut avoir fait son cors 
adonc de chiez lui issi hors 
si s an antra en la prarie 
bellemant deduisant sa vie 
et dist 
puis dist ' povretez soit maleoite 
et richece et plantez beneoite 
que ja de pevrete se cuit 
n itra bon son ne bon deduit 
biaute joie grace n aront 
cil qui la povrete suirront 
or la lais dieux la puist hair 
ne la puis veoir ne oir 
car el m a tant fait de hutin 
que la maudis chascun matin 
nes par mun chief quant m an sovient 
touz mes sans toubles an devient 
qu an li n a solaz ne delit 
si pri renart qu il m an delit 
et certes qui bien le querra 
l orde vix vielle trop herra 
que elle affiert bien a hair 
pour ce veuil ge renart suir 
puisque par renart veuil ouvrer 
et par lui pance a recouvrer 
mon eur et fortune abatre 
dont me veuil deduire et esbatre 
a fere une nouvelle estoire 
de lui que j ai an mun memoire 
et an fasant m i atandrai 
et bon eur y atandrai 
cui goutes font es piez tenir 
si fort que il ne peut venir 
trop fort a an lui esloichier 
par coi puisse a moi aproichier 
un fusicien couvandroit 
qui bon eur meist si adroit 
et si tres bien le visetast 
que s ainfermete li ostast 
afinque chevauchier peust 
et que venir a moi deust 
a tel mal faut fusicien 
qui saiche de praucticien 
car trop ceroit gariz a tart 
se il ne savoit de cel art 
car ja bien ne saura fusique 
se il ne sest de la prautique 
et cel art ou le trouverai 
a renart m en conseillerai 
qui est li mestres anciens 
de trestouz les prauticians 
a lui querir veuil traveillier 
conmant me puisse conseillier 
d un praucticien recouvrer 
qui veuille seur eur ouvrer 
et garir si qu il vaigne a moi 
nulle autre voie ge n i voi 
desoranavant ge i vois " 
renart qui estoit an un bois 
un manoir y ot bel et gent 
qui n estoit pas cuvers de gent 
loing estoit de toute murmure 
car de trop grant presse il n ot cure 
ne trop de vesins il n ot mie 
telz fu sa nature et sa vie 
ne ne viaut pas sa nacion 
estre en grant habitacion 
car naturelmant bien savoit 
et bien an sa nature voit 
que ne pouroit ses ouvres faire 
an multitude sanz contraire 
se l un ne voit l autres escoute 
se l un est seur l autre doute 
se l un se taist l autre parole 
par un peut conmancier querole 
et par un pout estre amflamee 
une conmune renonmee 
par coi un fait est tost veus 
et apres le veoir sehus 
dont peril an pouroit venir 
pour ce veut il ce maintenir 
et vouloir cil qu il le vous die 
nus sages ne fox ne doit mie 
demourer an conmune rue 
ou chescuns giete et chascuns rue 
ses regars ses faiz et ses diz 
car pluseurs fois est biens sordiz 
et plusors foiz maus eslevez 
oy dire a pluseurs l avez 
ne saiges ne fox ne viaut mie 
que chascuns congnoise sa vie 
et a savoir la couvanra 
quant an conmun il demourra 
de caichier si ne s a povoir 
que aucuns ne l puisse veoir 
et uns un millier an esvoille 
ansinques con fait la chandoille 
mil alumer an i peut lan 
ja pour ce moins feu n i voit lan 
et cant a chascune feu pris 
con celle a an cuil el l a pris 
ansinc dou bourdeeur est il 
sa bourde peut conter a mil 
ja pour ce moins bourde n avra 
et autant chascuns en savra 
n il n est nus qui tant puisse plere 
qui ne puisse ou trop ou po fere 
dont il peut maint foiz honte avoir 
se aucun le peuent savoir 
pour ce dit renars ' fox ne saige 
ne praigne an grant rue son estage 
se il est saiges ou qu il soit 
lan saura bien tost son recoit 
et demourast bien bas soz terre 
car ades doit hon le san querre 
et sanz est ades an saison 
pour ce set lan bien sa maison 
mes chies le fol nulz iera 
mes uns chascuns le despira 
pour ce au fol mestier feust 
qui demeur loing de gent eust 
par coi tant ne seussent mie 
sa nicete ne sa folie 
car quant plus est le fol sehus 
plus est ses doumaiches crehus 
pour ce au fol au saige conmande 
qui ja a demoure ne tande 
ne vin ne fautre au co de ville 
car po s acroist et bien s aville 
gent moien i soient tandant 
qui de danrees sont vandant 
et tiex gent qui a se s atandent 
qui pain gueaignent et pain despandent 
gent bourdeeur et losangier 
qui n ont honneur fors de mangier 
qui conme chien s antre groignoient 
et plusors foiz s antre poignoient 
e s antre dient hontes et laiz 
et l andemein est faite paiz 
tuit tienent folie a honneur 
et li mestre et li meneur 
ne sevent qu est honnor ne pris 
ne il ne l mie apris 
bon fait ne bon dit ne savroient 
conseillier mes honte an avroient 
bien sevent acheter et vandre 
a autre honnor ne sevent tandre " 
renart tint se a non savoir 
pour ce ne vost il mie avoir 
antre itieux gent son estaige 
pour ce demoura ou boquaige 
et dist bien trouver le savront 
cil qui de lui mestier avront 
car renome court bas et haut 
qui chascun set que chascuns vaut 
renars en son chastel estoit 
qui grant estudie metoit 
en ses males ouvres couvrir 
et an ses honestez courir 
pour ce demore voulantiers 
loing de gent an secrez santiers 
mont a grant pancee se tint 
de mal eur qui tant le tint 
si lenguement et sanz cesser 
qu il ne le poveit trespasser 
mont an feu ses cors ampiriez 
et mont an feu an cuer iriez 
queque cilz pancers le tenoit 
ez vous thiebert qui la venoit 
a son conpaignon venoit dire 
et son meschief et son grant ire 
sa povrete son mal eur 
conmant est mal asseur 
renart mont bienveignant li dist 
maintenant ceoir lez lui le fist 
et li demanda ' quelz nouvelles " 
se dist thiebert ' bonnes ne belles 
tant sui formant desconfortez 
qu a po qu a mort ne sui portez 
chies zz preste ge sui alez 
qui avoit deus bacons salez 
chascuns ot demi pie de lart 
g en cuidai bien avoir ma part 
et porter une piece antiere 
mes il ota une pouliere 
cilz qui ancores iert pandu 
un fort laz de chanve tandu 
n an sai mot jusque ou col me tint 
et maugrez moi il me retint 
escremirs sauters que ge seusse 
ne valut que prins ne feusse 
de se trop malemant joy 
car tantost li prestes l oy 
antre lui son fil et sa fanme 
tant me firent honte et difame 
que tous les os m ont moloiez 
dont ge morrai certains soiez 
mes a chascun cop que ge avoie 
au retourner le laz mordoie 
tant les mordi tant les hapai 
qu il ronpirent et ge eschapai 
quant ge cuidai estre a garant 
et lors me vindrent aparant 
li chien d un vilain chaceeur 
qui meschief m ont fait et peeur 
tant m ont et sus et jus tourné 
que il m ont le cors atourné 
plaies y a et rompu cuir 
renart biaux conpains ge me muir 
tant ai or le cors tormanté 
james seont n arai sante 
se avenir estre ne deust 
pour voir la mort prise m eust 
de desespoir de descomfort 
mes an ce ai ehu comfort 
et seci me fait soutenir 
que il m estet a avenir 
ne ne m an pouoie garder 
combienque me peust tarder 
trestout se que m a comforté 
c est ce que j ai le fais porté 
que porter couvenoit sanz doute " 
renars son conpaignon escoute 
de ce qu il dist c est mal paiez 
si li dist qu il est desvoiez 
et li prie que plus ne maintaingne 
que maus par couvenir avaingne 
' et que couvaingne que maus soit 
telz creance conpains te desoit 
ne croire james qu il couvaigne 
que maus ne nul meschief avaingne 
conbienqu il soit a avenir 
ne croire plus dou couvenir 
bien peuz dire a m estoit 
mes ja couvenir n i estoit " 
dist thiebert ' ge ne croirai mie " 
et dist renart ' c est grant folie 
plusor ont esté mis a mort 
par leur ouvraige et par leur tort 
et pluseurs ont ehus contraire 
par folour qui lor fasoit fere 
se il tres bien se gardissient 
mort ne contraire n eussient 
d un roy de france te souvaigne 
qu avint por quoi airoier te 
qui chilperic fu apelés 
ses estaz ne t iert pas celez 
mes avant orras dont il vint 
et pour coi le royaume tint 
dont il vint orras tire a tire 
conbienc un po i mete a dire 
conmant li roy an france vindrent 
quel fin quel chief et quel loy tindrent 
quel furent et de quel mestiers 
dou premier roy secont et tiers 
et de roy an roy maintandrai 
jusqu a cel chilperic vandrai 
dont il vindrent te vodrai lire 
or antan que ge te veuil dire 
apresque feu destruite troye 
quant eneas se mist an voie 
gent assambla et gent porquist 
dedans lonbardie se mist 
ou nulle ville ancor n estoit 
ne nulz ou pais n abitoit 
chastiax habitations firent 
ou leurs cors a sauvete mirent 
quantque romme fondee fust 
ne que nulz renoms de li fust 
une cite firent sicambre 
si con l estoire me remambre 
puis aprez fu romme bastie 
qui fu li chies de lombardie 
aprez ce maintes citez firent 
an lombardie et lois y mirent 
desouz romme anclin touz estoient 
et le trehu y trametoient 
a saus qui souverain en erent 
tant leur peuple monteplierent 
et leur generacion tint 
jusque au temps que valantins vint 
apres le crucefiemant 
et apres tout l avenemant 
en l an trois cenz sissante six 
fu ycilz valantins assis 
cilz valantins li amperere 
antreprint guerre mont anmere 
a une gent c on dist alains 
mont y traveilla les romains 
mes travaus po valu eust 
se autre santier quis n eust 
mes il con saiges a veus 
c est d une voie pourvehus 
de ceulz qui sicambre fonderent 
qui mont grant peuple habiterent 
qui de troye furent venu 
qui aus romains estoient tenu 
a un trehu chacun an rambre 
por tout le pais de sicambre 
valantins par letres mandans 
a ceulz que li fusent aidans 
contre alains et il quite estoient 
yy ans dou trehu que devoient 
et par yy ans quite seroient 
s avec lui am bataille aloient 
quant cil la parole antandirent 
de cuer por ce secours li firent 
lors furent alains descomfis 
dechacié et prins et occis 
celle gent zz seigneur avoient 
haut homme francois l apeloient 
francois ot non a son droit non 
pour ce gent francois orent non 
cilz francois par tout franchisoit 
sa gent par la ou marchisoit 
fors fu courageus et hardiz 
pour leur seigneur frans furent diz 
que por verite franc estoient 
pour ce que touz soz eus dontoient 
ne nelui ne voloient criembre 
mes trestout seurmarcher et caimbre 
cil franc quant celle vitoire orent 
et il franc de trehu se sorent 
cuer printrent conquester alerent 
vers la dynoe cheminerent 
jusques au rin la terre printrent 
et la seignorie par tout tindrent 
en leur faiz se monteplierent 
en leurs noblesces se fierent 
si que grant terre tenir porent 
ne d autrui tenir ne vorent 
franc se dirent et franc cerons 
ja dessus nous seigneur n arons 
ne devons mie avoir seigneur 
car atrait sonmes de l anneur 
des nobles gens des troyens 
dont sires et roys fu prians 
qu ains d autrui ne daigna tenir 
bien devons s anneur maintenir 
celle gent tuit paien estoient 
point crestiante ne tenoient 
apres se conquistrent gaulin 
qui est dit gaula an latin 
por ce fu cilz pais diz frans 
avec tout se franc fu lor sire 
s an vodrent douce france dire 
ainsinc dou poete dit sont 
par coi nous de gaula chei 
et li nons de france sui 
france ot non gaule a premiers 
or vous arriers 
quant icil yy ans pasé furent 
qu a l empereur leur trehu durent 
si con devant ai recité 
a yy ans leur estoit quite 
por l aide que fait li orent 
plus de trehu paier ne vorent 
valantins les an a requis 
et seur eus son trehu a quis 
cil dirent que point n an devoient 
de leur sanc acheté l avoient 
james jour trehu ne devront 
ancois la mort tuit recevront 
a l ampereur despit an print 
por ce son ost assamblez print 
et sus sicambre le mena 
et mont durement les pena 
cil de sicambre yy dux firent 
an cui garde trestuit se mirent 
et par cui seront esmeus 
li uns ot non machomeus 
li autres ot non genebaut 
l autre signoimes saige et baut 
lors de sicambre s an issirent 
et an alemaigne se mirent 
por despit de se la estoit 
que cilz trehu leur demandoit 
assez printrent villes chastiax 
en la dinoe grans et biaux 
et par sus le rin s an alerent 
par le pais se hesbergerent 
car ja si grant plante estoient 
que nulle rien il ne doutoient 
ne nulz n es osoit contredire 
n an nulle maniere despire 
n onques ne les pot valantin 
mener par guerre a nulle fin 
lors tuit li plus grant s asanblerent 
des chevaliers qui de rome erent 
trestout l effors de rome printrent 
et sus icelz francois an vindrent 
eracles et theodosiens 
qui estoient des plus anciens 
des plus grans des plus seurmontez 
par cui tuit autre estoient dontez 
y alerent a grant effors 
et les cuiderent chacier fors 
mont grant occision y orent 
mes onques chacier ne les porent 
ancoisqu i ussent granmant sis 
des romains y ot mains occis 
la perde toute an vint sus eus 
pour ce tournerent an leur leus 
tuit mat et tuit desconforté 
car le piour an ont porté 
mont fu sus romains grant morie 
li franc orent la seignorie 
d iqui li renons d aus dura 
ne nus contre eus ne murmura 
ne nus ne fu si grans ne fors 
que contre eus montrast effors 
ne qui contre eus s osast bougier 
mes mirent les grans an dongier 
mes cil grant paor an avoient 
qui des francois parler ooient 
nus ne fu si fors se il ot guerre 
qui peust son vouloir aquerre 
ne vangence avoir n an savoit 
se par les francois ne l avoit 
ne nus hon ne pouvoit sa terre 
recouvrer par force de guerre 
se li francois ne l an aidoient 
c estoient cil qui a fin metoient 
toutes guerres et tout desroy 
par conmun consoil firent roy 
qui fu d aus faramont clamez 
d aus touz fu cheriz et anmez 
filz le duc machomenes fu 
icilz touz li premiers rois fu 
la seignorie d aus li donnerent 
et roy des francois le nonmerent 
li premiers rois de france estoit 
mors fu que a morir estoit 
pour le pere qu il honorerent 
son fils apres lui queronnerent 
qu autre n i ont point esleu 
roy clodyo le chevelu 
chevelus fu con se eust treces 
cilz fu de mont fieres aspreces 
et maintes choses antreprist 
cilz la cite de quambrai prist 
et les romains touz en chasa 
et leur seignorie quassa 
jusqu a la de sayne 
acrut sa terre par sa poyne 
apres quant clodio mors fu 
d aus touz uns rois esleus fu 
qui avoit a non meronne 
dou lignaige clodio né 
an cel temps qui est anciens 
furent nommé meroniens 
cil qui or se dient francois 
pour ce que meronne fu rois 
quant meronne fu defeus 
chilperic fu rois esleus 
qui fu filz le roy moronne 
celui firent roy queronné 
mes mauves conmancemant prit 
car maintes damoiselles prit 
a force et les efforcoit 
et les pucelles ravissoit 
et pour ce fu si effaciez 
que il fu do royaume chaciez 
car tuit li furent mal vesin 
lors s an ala au roy bissin 
qui de looraigne rois estoit 
mainz pais soz li souzmetoit 
cilz rois a grant honnor le tint 
et tant son bon voloir maintint 
et tant de poine an vost avoir 
qu il pot as francois paiz avoir 
et que francois le rapelerent 
et toz meffaiz li pardonnerent 
et il leur promist estre amis 
mes an bissine ot son cuer mis 
qui fame le roy bissin estoit 
que come s amante y metoit 
ne vit pas a la courtoissie 
que bissin li ot pourchacie 
qui toute sa paiz li refist 
quant sa fame a lui venir fist 
et l espoussa a grant honnour 
combienque elle eust seignor 
conme paien bien le pot faire 
cilz conquist orliens sus loire 
un conte romain an chassa 
apres se la mort l anchaussa 
an son regne d ans vint et trois 
apres fu ses filz cloovis rois 
de la royne bissine vint 
pour ce looraine li avint 
plus fu grans et plus redouté 
de touz ceulz qui orent esté 
biaux sages hardiz courageus 
de bons faiz plains et de biax geus 
grant fierte an son vis avoit 
toute honnour et tout bien savoit 
les mauves et les fox dontoit 
et les preudonmes amontoit 
a touz montroit bone doctrine 
a son temps print il agripine 
une cite de grant renon 
qui orandroit couloigne a non 
et treves print il meimemant 
se li veraiz escriz ne mant 
qu a cel temps romains maintenoient 
de tout le rin seigneur estoient 
fors tantque dechacié an furent 
des francois qui devant esturent 
uns princes alors la tenoit 
qui gilles nommez an estoit 
li roys clovis a celui temps 
estoit mont fort antremetans 
par lui et par maint soudoier 
de sainte yglisse guerroier 
et sainte yglisse destruissoit 
et quanque il pouoit nuissoit 
ne riens n an estoit esmaians 
pour ce que il estoit paiens 
paiens fu si ne li chaloit 
se sainte yglisse se doloit 
an l an de l incarnacion 
celui qui souffri paission 
droit quatre cenz et quarante ans 
ot esté roys cloovis yy ans 
lors une tres bonne pucele 
qui dieu fu amie et ancelle 
fille au roy de bregoigne estoit 
an cel temps point meilleur n estoit 
la pucelle goheut ot non 
qui tant ot an dieu bon renon 
la veraie creance an li maintint 
tant comme an cest siegle se tint 
il conme paiens la requist 
sa grant sante et son bien quist 
car il print celle ou dieux ot part 
qui puis le tourna a sa part 
paiens estoit quant l espousa 
il qui maint hardement osa 
looraigne provance conquist 
au royaume de france aquist 
de conquerir ne quist essoine 
tout conquesta jusques a sayne 
un sien mestre avoit conseillier 
qui por grace avoir vost veillier 
et pour son temps metre a honnor 
n i regarda grant ne menour 
meleun print et conquesta 
et trestouz les felons osta 
an duchee le tint de cloovis 
an cel temps que je vous devis 
goheust de cleovis 
un fil bel de cors et de vis 
la royne le fist bautisier 
mes roy cloovis ne le sot mie 
celle qui ordonna sa vie 
a antandre et a preschier 
a son seigneur qu elle ot tant chier 
qu il recheust la sainte loy 
bautesme recehust an foy 
clovis ja croire non vouloit 
et de cel sarmon se douloit 
conme cilz qui estoit paiens 
an sainte yglise non creans 
igoines cilz amfes ot non 
mes petit dura son renon 
car po aprez se que nez feu 
si conme il plot a dieu mors fu 
li peres an fu mont d ire 
et dist a sa fame par ire 
ce l amfes a ma loy feust 
pour vair ancor mors ne feust 
mont s an pot la royne doloir 
dieu an pria de bon vouloir 
que son seigneur montrer deust 
que la bonne loy receust 
et le vouloir de dieu feist 
et loy paienne regeist 
et dieux an oy la priere 
de celle qui toute a li yere 
un autre fil a concehu 
dont li rois a grant joie ehu 
plus grant joie ne pourroit lan dire 
l anfant mirent nom clodomire 
la royne le fist bautisier 
et ne finoit ja d atisier 
le roy ades remantevoit 
que feist se que il devoit 
le rois si dist ' dame parra 
saichiez cil amfes se morra 
si conme l autres sans deloy 
por ce que n est pas a ma loy 
n avons amfant qui ja vis soit 
longuemant qui bautisiez soit " 
lors la royne sanz detrier 
conmansa dieu mont a prier 
qu il vosist fere ceste honnor 
que se bautissast son seignour 
et elle quant plus li prioit 
ades cloovis li nioit 
ne nulle rien n an voloit faire 
ades li conmandoit a taire 
an cel termine il avint 
que cloovis a guerre vint 
an champ contre les alemans 
dont il souffri plusors tormens 
li pires devers lui en feu 
dont maz et doumaichiez an feu 
lors pria il devostemant 
' que biaux sire dieux qui ne mant 
an cui ma fame a sa creance 
et son espoir et sa fiance 
dont chascun jor me fait memoire 
or me veilles donner vitoire 
et desormais an toi croirai 
et ton nom ge essaucerai 
monteplierai tes amis 
et confondrai tes annemis " 
ses mains de cuer au ciel tandi 
et lors jhesu criz l antandi 
et le fist honneur et aiduie 
qu alemant vindrent a la fuie 
et li rois ot toute victoire 
bien le retint an son memoire 
tout quanque il ot a dieu promis 
a il trestout a effet mis 
n i quist respit jour ne demi 
a rains an vint a saint remi 
qui de rains arcevesques fu 
de lui an fons bautisiez feu 
et sains remi dieu l antroduit 
a veraie creance le conduit 
clovis vost paiens despisier 
plussors il an fist bautisier 
d iqui vint france an seurte 
et se maintint en meurte 
et pour voir ge le te devis 
car chrestiannez fu cloovis 
yy ans apres se qu il fu rois 
lors atourna il ses arois 
et se vost duremant haster 
de conquerir et d aquester 
aquitaine et tours conquist 
et puis an toulousain se mist 
mont bonne vie demena 
pour l amour de dieu se pena 
et gracia de cuer antier 
et dieux le mist an son santier 
trante ans fu rois et puis fu mors 
et anfouiz fu li siens cors 
ou moutier saint po et saint pere 
qui de par lui faiz fondez ere 
or li ont remué son non 
car sainte genevieve a non 
quatre filz lessa cleovis 
dont les nons d eus ge te devis 
et por voir ge le te veil dire 
childebert thierriz clodomire 
et li quarz avoit non lotaire 
de cleovis me veil or taire 
et de leur terres qu il partirent 
conmant regnerent conmant firent 
que trop a conter an aroie 
se touz lor faiz conter voloie 
mes rois demoura childebers 
qui tant fu saiges et apers 
vint et trois ans rois gouverna 
jusques mors a fin le mena 
rois fu ses filz theodebaus 
qui ne fu fox musars ne baus 
a dieu dou tout s abandonna 
cuer et cors et tout li donna 
trestouz preudes honmes suy 
et mauves et felons fuy 
bons justiciers fu a son temps 
mes il ne regna que yy ans 
clotaire qui son frere estoit 
et cui il mont de cuer anmoit 
son royaume et tresor conmist 
et trestout an sa main li mist 
lons tamps puis si mors 
et a seissons fu mis son cors 
a saint marc que mont honora 
de lui quatre filz demoura 
dont charambers li aignez fu 
qu apres lui rois de france feu 
cilz luxurieus fu formant 
cilz se li voirs escriz ne mant 
sa fame chasa de son lit 
sanz plus por avoir le delit 
d une chamberiere qu avoit 
telz male voulente avoit 
tant estoit de l annemi plains 
tost morut et petit fu plains 
a blaives a saint romain gist 
la ou maint esdefice mist 
maintes rantes y estora 
chilperic son filz demoura 
rois fu c est cilz por cui te dis 
et por cui le sarmon te fis 
et pour cui ge veuil maintenir 
que mal ne couvient avenir 
conbienque maus a home avaigne 
n est pas pour ce que le couvaigne 
si conme ci devant dit t est 
chascuns se fait telz conme il est 
qui mal quiert maus est a venir 
pour ce n est pas le couvenir 
pour cest roy t ai se recité 
oi de sa vie la verite 
s il fist mal et mal li avint 
avenir iert mes n an couvint 
tant fu cilz rois tanres de fames 
qu il an resut plusors difames 
troiz filz ot qui pute fin tindrent 
et qui tuit a lede mort vindrent 
se tu viaus bien se retenir 
diras non couvient avenir 
diras de cuer que ainsinc iert 
que nulz n a mal s il ne le quiert 
or antan dont que il avint 
dou roy et par lui quelz fin tint 
chilperic rois de france feu 
qui filz le roy charambert fu 
qui de france andui furent roi 
chilperic metoit son aroy 
et touz ses desirs et sa cure 
desus toute rien an luxure 
pluseurs fames ot a sa vie 
mes il avoit plus grant anvie 
de grant biaute que de noblece 
ne que de nulle grant hautece 
ne n an creoit home do monde 
a seissons print il frenegonde 
une dame de grant biaute 
i garda droit ne loiaute 
fors son plesir tant seulemant 
celle dame il tint longuemant 
que amfant n an po recouvrer 
por ce s an vost il desevrer 
et a une autre s avoia 
et tantost querir l anvoia 
bele et bone gentis et saige 
et de tres hautisme lignaige 
et grant terre tint an demaine 
gasonde seur le roy d espaigne 
et promist li et ses amis 
que ses cuers seroit an li mis 
et toutes autres lesseroit 
si tost con a fame l aroit 
tant fu legiers qu il an jura 
que james n an departira 
ne dessaisiz il n an orroit 
ne do royaume partiroit 
ansinc les noces fetes furent 
un grant temps firent ce que durent 
fredegonde qui mont savoit 
qui au cuer grant meschief avoit 
de se qu elle estoit dessaisie 
fasoit sanblant d estre apaisie 
de porter au roi feaute 
et d avoir au cuer loiaute 
lez la royne ades demoura 
et par samblant mont l onora 
et la royne la creoit 
et por samblant mont s i fioit 
celle qui ot le cuer marri 
tandi a ravoir son mari 
et pansa qu elle le ravra 
ou an li san ne art n avra 
un jour fu que elle au roy vint 
et a un grant secre le tint 
et li dist que poussons savoit 
des quels li rois morir devoit 
que sa fame apareillié ot 
pour zz cui son cuer donné ot 
ceste avoustire li fasoit 
et tantost murtrir le devoit 
a ce vost li rois nient antandre 
tantost il fist sa fame prandre 
mal talantis conme sangler 
et tantost la fist estrangler 
par le consoil de frenegonde 
qui tant savoit barat et honte 
toute vestue de faus samblant 
qui toute joie va amblant 
qu el pancoit li rois la preist 
et qu aveque li la meist 
mes non fist print acoere 
qui une hautime dame ere 
dont fredegonde ot mont mesaise 
an son cuer james n ara aisse 
ne de cuer joie ne fera 
jusque arrier royne vera 
li rois acoere maintint 
et tant l ama et tant la tint 
qu il an ot yy amfans toz vis 
meronne chodebert clovis 
dont li rois grant joie avoit 
et frenegonde ades sivoit 
acoere qui royne iere 
toute estoit sa conseilliere 
fait estoit se que li plesoit 
et tout ades son cuer taisoit 
par samblant la royne honora 
ades avec li demoura 
un jour pot chilperic ceoir 
qu il alast son frere veoir 
childebert qui estoit an guerre 
vers mez aus saynes pour sa terre 
la fist chilperic demoree 
et laissa la royne adoree 
ancinte fredegonde 
qui de trestouz biens estoit monde 
de la royne li temps vint 
que acouchier il la couvint 
d une fille c est delivree 
et lors la royne adoree 
qu an fredegonde se fia 
de cuer bonnemant li pria 
parrains et marraignes querist 
a cui l amfant tenir feist 
lors dist celle ' royne adoree 
seur toutes dames honoree 
ou pourroie parrains querir 
qui a toi doient aferir 
ge n an sai nul qui digne soient 
qui le tien amfant tenir doient " 
la royne qui mal n antandi 
a fredegonde respondi 
' par dieu bautisier le faudra 
por dieu querez qui le tandra 
dame " ce dist la despissant 
' ge ne sai nul si souffisant 
conme vous qui porté l avez 
seur touz miax tenir le devez 
par vous sera des fons levee 
et si avra nom adoree 
nus n an est dignes se vous non 
pour ce lo qu el port vostre non " 
lors la royne debonnere 
li demanda ' le puis ge fere " 
dist fredegonde ' oil de voir 
miaux consoil ne pouez avoir 
plus haut de vous non peut tenir " 
pour ce fist lan l amfant venir 
par cel consoil l evesques vint 
bautisa la mere le tint 
ansinc fu l amfant bautisié 
par fol consoil desavisié 
apres le roys a paris vint 
a fredegonde bien souvint 
de la tres grant desconvenue 
devant li roy s an est venue 
si dist ' rois une fille avez 
nulle plus belle ne savez 
cui tenue a fons a sa mere 
vostre fame est vostre conmere 
dont je suis trite et doulante 
ne cuidiez pas que ge vous mante 
que ge le vous di tout de voir " 
et dist li rois ' se il est voir 
an mun lit ge te remetrai 
et de cest prepos point n itrai " 
lors li rois monta ou palais 
la royne a grant eslais 
li est tout au devant venue 
et de loial cuer le salue 
dist li rois ' ne vous salu mie 
n estes ma fame ne m amie 
ma fame estre plus ne povez 
quant mon amfant tenu avez 
mauves est eus vostres sors 
de moi dou royaume estes hors 
tenir ne vous puis par raison 
trop avez fet grant mesprison 
mes pour ce ne devez perir " 
lors li rois anvoia querir 
l evesque qui le dedia 
et an essil il l anvoia 
et sa fame conme esbaie 
a il misse an une abaye 
et la fille aveque li reste 
tost con ses consaus li aprist 
li roys fredegonde reprist 
apres avint zz po de temps 
qu il conmansa zz grant contans 
dou roy et childebert son frere 
et y ot guerre mont anmere 
childebers qui grant grace avoit 
honneur et touz atraiz savoit 
touz les hauz barons de la terre 
a trait a lui et a sa guerre 
et le roy chilperic laiserent 
et quanque porent l abaisserent 
childebers savoit bien donner 
et bien prometre et bien mener 
si que si tous les atray 
que vers le roy nulz ne se tray 
quant il ot le peuple a lui mis 
lors c est contre son frere mis 
li roys qui formant c est doutez 
s an est dedans tournay antrez 
et fist toutes les portes clorre 
contre son frere ne pot sorre 
la fu a tournay ansarrez 
et bien anclos et bien barrez 
o po de gent a grant difame 
avec fredegonde sa fame 
qui mont savoit art et malice 
et tost ont pancé zz grant vice 
cil troi amfant lez lui esturent 
qui fil de adoree furent 
dont ge ay parlé ci devant 
li roys ne sot arrier n avant 
consoil ne sot ne sauvemant 
qu an fredegonde seulemant 
elle dist ' roys ne t esmaier 
lai moi mun consoil essaier 
car ge bien te conseilleray 
par les ouvres que ge feray " 
li roi dist ' dame or an pancez 
conmant puissions estre tancez 
a honneur de ceste anhastie " 
lors s an est la royne partie 
qui tant sot de mal retenir 
a li fist deus vallez venir 
fors et hardiz fox outrageus 
plains de mal art et de maus geus 
et leur dist ' ge vous anmerai 
et d armes bien vous armeray 
si que ja riens ne douterez 
la fors a childebert irez 
an quelque leu que le voiez 
l espee ou cors li anvoiez 
a lui irez par droite tire 
ansinc con por mesaige dire 
tantost que devant lui cerez 
d espees ou cors le ferez 
que mors soit et ne demeurt point 
se vous y estes mal a point 
par coi soiez ne prins ne mors 
ge vous jure et ame et cors 
et anneur et sante et vie 
pour vous fonderay abaye 
de moines blans de moines noirs 
que touz i courra mes avoirs 
tourjors mes pour vous chanteront 
et tant de servisses feront 
que s an avoiez tuez dix 
que vous metront an paradis 
ainsque soit passé cestui mois 
ge vous an jur dieu et ses lois 
et s avient qu eschapez soiez 
chascuns une cite aiez " 
celle lor jure et il la croient 
et de bien fere il la proient 
sus ce se sunt acheminé 
et si vont tant ne quant finé 
jusque ou tref childebert s en 
chascuns se fiert tantost l ocirent 
et tantost li glouton pris furent 
par justice si conme ils durent 
quant tuit si grant baron se virent 
lors ou vouloir do roy se mirent 
et chescuns quist a la paiz treire 
li roys print la fame son frere 
en une abaye la mist 
et tout son avoir prandre fist 
breneheust la dame avoit non 
saige et plaine de grant renon 
lors fu chilperic asseur 
et pansa estre au bon eur 
yy filz ot de la bonne dame 
adoree qui feu sa fame 
que ge ci devant vous devis 
meronne chodebert clovis 
meronnez ala veoir sa mere 
et sanz le consoil de son pere 
la fame son oncle ala veoir 
meronne tant li pot ceoir 
qu il ne vit honneur ne difame 
que tantost prist a fanme 
li rois mont fort l an despisa 
et fredegonde l atissa 
et dist ' vostres filz vous seurquiert 
vostre deseritance quiert " 
tant l annorta qu il le fist querre 
et fu occis an une guerre 
les autres deus qui demourerent 
par fredegonde a fin alerent 
leur male mort leur consanti 
pour ce que ancinte se santi 
des yy filz que li rois avoit 
de adoree que tant anmoit 
par li furent tuit mesalé 
a mort et a la fin alé 
fredegonde maint mal fasoit 
mont anma un fil qu elle avoit 
pour que li royaumes fust siens ceulz 
fist elle touz destruire ceulz 
par coi nus ne l feist contraire 
l amfes fu apelez clotaire 
nul plus bel ne seust lan querre 
pour joie fist li rois par sa terre 
et par grant leesce de cuer 
trestouz prisonniers giter feur 
et trestoutes prisons ouvrir 
et trestout paris fist couvrir 
trestuit prisonnier quite furent 
pour quel cas qu an prison esturent 
fredegonde an fu mont lie 
et pour ce ne lessa el mie 
a son malice demener 
mes ades y vouloit pener 
li rois estoit si anchantez 
qu a tout son vouloir fu tantez 
les haus barons fist abaissier 
et leurs grans tenemans laissier 
touz les grans a povrete mist 
et des garcons les seigneurs fist 
charruier li plusor devindrent 
qui granz terres et honneurs tindrent 
et par le consoil fredegonde 
qui savoit tout le mal dou monde 
seur toute rien le roy flatoit 
ne de s amour point n i metoit 
mes le heoit cuvertemant 
et trop l anmoit uvertemant 
son cuer an un conte avoit mis 
qui estoit de cuer ses amis 
et faisoit de li son vouloir 
quiqu an deust rire ou doloir 
li quens landriz avoit a non 
ne elle n amoit se li non 
li rois s an print a aparseuvre 
et connut zz petit de l ouvre 
la royne bien a aparcut 
que li roys an doutant le seut 
et que ja pallé an avoit 
et anquestre fere an fasoit 
et s avisa quant il parra 
tout l or do mont ne la garra 
que ne resoive male mort 
celle qui sot mainte mal sort 
un senechal que fait avoit 
qui tout son couvine savoit 
a lui secreement conseilla 
et cil pour li se traveilla 
conmant conseillier la peust 
par coi sa grace ades eust 
yy escuiers fuitiz manderent 
et cest afaire leur conterent 
conmant tourjours riche seront 
et a tourjours lor paiz aront 
mes que le delivrent dou roy 
cil atournerent leur aroy 
pour fere se qu il ont couvant 
li rois aloit chacier souvant 
an repairier quant il revint 
chascuns d iceulz lez li se tint 
ne virent nul ne nul ne doutent 
les coustiaux ou vantre li boutent 
et li rois chei mors a terre 
cil s an fuient lan n es sot ou querre 
dessus chielle cilz cos avint 
l evesquez de sanliz seurvint 
ileques le roy mort trouva 
l evesques mont bien s i prova 
sa gent toute a raliee 
une nef a apareilliee 
le cors le roi an la nef mistrent 
et briement a paris an vindrent 
tout le peuple apres le suy 
a saint vincent fu enfuy 
qui sainte genevieve est diz 
cilz murtres fu sa fame diz 
trestouz les biens que elle avoit 
et tout le meuble qu el savoit 
a nostre dame tout tandi 
et son cors meime i randi 
et lors li baron son fil prindrent 
a roy et a seignor le tindrent 
par les bonnes villes alerent 
l amfant aveques eus menerent 
qui estoit apelez clotaire 
et li firent feaute faire 
clotaires fu pour rois tenus 
mes mont fu jeunes et menus 
et pour ce que trop anfes feu 
bons gardeor bailliez li feu 
un sien oncle gontranz ot non 
saiges fu et de haut renon 
cils gontrans fu frere son pere 
a cui garde le mist sa mere 
li peuples por roi le tenoit 
pour ce que l amfant maintenoit 
an son bail rois clotaire fu 
quantque li plot fere fait feu 
mainte foiz pansa an son cuer 
ne dou panz ne pot issir feur 
conmant son frere chilperiz 
ot esté murtriz et periz 
et plus soutivemant qu il pot 
anquist do fait ou miax que pot 
tant an anquist sanz fere plait 
qu il sot que sa fame l ot fait 
par le consoil par le souhoit 
d un senechal que elle avoit 
qui senechauz fu chilperic 
que lan apeloit eburic 
chies et traitierres ot esté 
de faire ceste grant durte 
li et la royne fredegonde 
lors jura touz les sainz do monde 
que vanchiez chilperic seroit 
pour nulle rien ne le leroit 
eberic bien s an avisa 
et pour ce pallemant quis a 
a fredegonde et li a dit 
se qu aucuns amis li ot dit 
si li dist ' dame ge me deuil 
et pour voir destourner me veil 
car li rois s est aparcehu 
et toute nostre ouvre a sehu 
siconqu il m an voudra suir 
pour ce dame m an veil fuir " 
dist fredegonde ' non feras 
que de moi bon garant aras 
mes filz est rois ge te garrai 
et tourjours sus moi te panrai " 
mes por chosse qu elle li die 
ne consantoit il ne se fie 
et dit ' por rien ne demorroie 
car por certain la mort aroie " 
lors fredegonde an traison 
qui ot fete la mesprison 
si con devant ge vous ai dit 
vint a gontran si li a dit 
' rois gontran ge te certefie 
que eburic toli la vie 
au roy chilperic mon seigneur 
dont j ai perdue toute honneur " 
et lors li rois gontrans jura 
que il eburic destruira 
et son lignaige jusque a vint 
mal de se faire li souvint 
par coi autre s i chastiront 
que talant dou fere n arront 
quant eburic sot veraiemant 
que gontran ot fait sairemant 
et lors se mist il an franchisse 
dedans saint martin am l iglisse 
par claudien saichiez an fu 
et tost le chief colpez lui feu 
quant gontrans ot regné yy ans 
il plot a dieu que il feut temps 
que il morust et il mors feu 
mes ains bregoigne donnee feu 
qui estoit soue an eritaige 
a un sien neveu preu et saige 
childebert ansinque non ot 
n onques cilz gontrans fame n ot 
et clotaires rois demoura 
mauvesse generacion 
et bonne generacion 
anma et sui conme saige 
combienqu el n i mut de lignaige 
de par mere ne de par pere 
preudon et saiges ades ere 
bons justiciers fu et hardiz 
saiges et an faiz et an diz 
fame print qui gertru ot non 
de noble estat de grant renon 
dont ot zz fil gent et apert 
que lan apela dagobert 
mont fu preuz et de bonne part 
an cel temps devoient li lombart 
au roy de france toz les ans 
dou pais dont il estoient tenans 
douze mil sols de trehu durent 
ou celui temps quité lor furent 
quant yy ans ot clotaire 
regné adont li plot a faire 
par consoil et par bon aroy 
de son amfant dagobert roy 
et li donne a son venir 
le royaume de galte a tenir 
bien le tint et bien i parut 
fanme li donna gomarut 
longuemant le royaume maintint 
mes clotaire morir couvint 
dagobert tint la royaute 
et que an retint la feaute 
tout ansinc conme raisons fu 
de sa fame desevrés feu 
pour ce qu amfans ne pot avoir 
dont il chanja si son savoir 
qu a merveille crueus devint 
et crueussemant se maintint 
il fist les grans portes deffaire 
de l iglise de saint ylaire 
de poitiers qui de cuivre furent 
a paris menees estre durent 
dont puis au cuer grant coureoz ot 
par consoil une autre fame ot 
mont se penoit d estudier 
a saint denis estofier 
ses portes de cuivre i mist 
que il de poitiers venir fist 
sa cure estoit misse 
a bien aorner celle yglisse 
de coulomnes de pavemans 
et de touz biaux aornemans 
les autres yglises lessoit 
et celle sanz plus apaissoit 
plus y mist et de cuer antier 
que tuit si autre devantier 
mont anma cilz rois saint denis 
a la parfin i fu il mis 
quant de cest siegle trespasa 
mes mont sainte yglise quasa 
pour ce que les biens lor toloit 
et aus gentis honmes donnoit 
pour ce aucuns apres sa mort dist 
que l ostel d anfer an aquist 
clovis ses filz regna apres 
qui de mal fere fu angres 
fame print bele et bien cenee 
dou lignaige des saynes nee 
an cel temps qui est anciens 
li abbas de saint marc d orliens 
une abaie i fonda 
ou mont de biens y abonda 
et si li mist non champflori 
un po apres ce il mori 
et or a non c est chose voire 
l iglisse saint benar sus loire 
clovis qui adont rois regnoit 
qui folemant se demenoit 
il fasoit mal et ancor pis 
le cors mon seigneur saint denis 
bani mont deshonestemant 
que lan porta vilainemant 
de paris a force l osta 
que dieu ne home n an douta 
l un des braz li brisa a force 
dont an l eure aparut por ce 
que il antra an frenisie 
dont il n isi puis an sa vie 
mont fu cilz rois desmesurez 
et an touz maus asseurez 
glouz fu yvrais luxurieus 
lechierres lierres anvieus 
mansongiers et de mauves fame 
mes il ot une bonne fame 
c on clamoit la royne batant 
de li me soufferrai atant 
yy filz ot de courtois afaire 
thierri childeric et clotaire 
tuit furent roi aprez lor pere 
la royne batant lor mere 
qui mont de cuer dieu honora 
yy abayes estora 
ancoisqu elle partist de vie 
l une chielle l autre corbie 
riches sont et bien aornees 
et de rantes bien estorees 
yy ans estut an cel malaige 
clovis li rois an raige 
yy ans ot regné puis fu mors 
a saint denis fu mis ses cors 
mes ancoisque il moreust 
dieux que avant esleust 
que rois de france fu clotaire 
ses filz qui po i sot bien faire 
yy ans vesqui plus ne le feu 
cilderic son freres rois feu 
ebroyns fu ses conduisierres 
de tout le royaume antroduisierres 
cilz n ot pas sainte yglise chier 
l evesque d ostun saint legier 
fist il anmedeus les yax traire 
et assez d autres tormans faire 
uns gentis hon mainfroi ot non 
de grant san et de grant renon 
cui ebroyn ot fet meschief 
cilz mainfroiz li colpa le chief 
et fu an son leu mis garans 
qui a childebert fu parans 
quant rois childeric fu finez 
si fu rois thierriz li mainnez 
quant li rois thierris vint a fin 
si fu esleus roi pepins 
antegresil ot non son pere 
et dame bege ot non sa mere 
par les barons esleus feu 
mont fu pepins bon justiciers 
et de cuer courageus et fiers 
de tout son royaume anmez fu 
ne nus ses contreres ne feu 
si baron li donnerent fame 
petrus une mont haute dame 
de celle dame yy filz orent 
grimoars et dreves non orent 
cilz dreves quens de champaigne fu 
et grimoars atandans feu 
au royaume que son pere avoit 
si conme tenir le devoit 
toutevoie mist mont sa cure 
rois pepin ou fet de luxure 
au vivant et au tens sa fame 
fist il de ce mainte difame 
albande une noble pucelle 
fu de pepin ancinte celle 
seur fu un haut baron nonmé 
qui estoit clamé 
de celle pucelle zz fil ot 
qui challes martiax puis non ot 
de cestui anfant te lairay 
des autres yy te conteray 
grimoars qui fu dous et saige 
aloit an un pelerinaige 
a saint lambert que li aidast 
et que s onneur il li comtast 
un traistes sergens raimbaut 
qui ot le cuer mauves et baut 
a cui lons tans ot contancié 
li a ou cors zz dart lancié 
l autres freres po se maintint 
dreves yy ans se terre tint 
mors fu autremant ne pot estre 
ansinque plot a dieu le mestre 
pepins an fu maz et angres 
petit de temps vesqui aprez 
mors fu pepins a grant honnor 
et ses fils challes tint l onnor 
qui ses filz de bast ot esté 
ansinque com ge t ai conté 
rois fu mes grant destorbe y ot 
car fors et bons amis y ot 
et la force outre pasa 
li fors tout le fleuve quassa 
ansinc fu rois challe martiax 
qui fist a mains prodommes diaux 
fors fier et feal chiere despite 
et la conciance petite 
en raison po fere a nelui 
et chascuns se plaignoit de lui 
a celui temps li vandre vindrent 
sarradin qui fort se contindrent 
cil la cite de sanz prindrent 
et a troyes an champaigne vindrent 
mont grant gent antr aus habonderent 
vandeuvre le chastel fonderent 
challes martiaux les effasa 
et de son pais les chaca 
un fil ot qui ot non pepin 
qui souffri mainte grant hutin 
petiz fu mes mont fu hardiz 
saiges an faiz courtois an diz 
quant challes fu mors roi le firent 
et an la royaute le mirent 
quantque son pere avoit tolu 
tout refu par le fil solu 
challes ot tolu aus yglises 
et deseritees et mal misses 
pepins n es mist pas an obli 
trestout randi et restabli 
tuit li baron mont l onorerent 
mont haute dame li donnerent 
qui grant terre et grant demoine 
de celle issi roys challemaine 
qui dieux tant de grace montra 
et tantes grans guerres outra 
que ancor an parle lan souvant 
ge ne t an dirai plus avant 
a mun prepos veuil revenir 
por coi ge t ai ci fait tenir 
por le fait chilperic savoir 
qui ot po san et grant avoir 
pour ce thiebert t ai recité 
trestoute ceste autorite 
pour ce que ne croies qu il couvaigne 
que nulle meschance n avaigne 
combienqu el soit a avenir 
qu an peut bien tel chemin tenir 
dont l issue finet an peri 
remambre toi de chilperi 
quelz fin il et si anfant tindrent 
et par quel fait il se contindrent 
tout par le consoil de sa fame 
ot il mal et difame 
par trop croire et an li fier 
celle qui trop deust annuier 
s il n eust crehue 
n eust ains telz mort recehue 
sa bonne fame estrangler fist 
et l autre an la region mist 
s il eust bon consoil tracié 
et le mauves arrier chacié 
n eust pas ce dont c est doulu 
mais pour cela qu il l a voulu 
ja ce n avenu n il feust 
se il voussist et il seust 
donques estre non couvenoit 
mes par sa folour avenoit 
qui esveille le chien qui dort 
non couvient pas se il le mort 
mordre ne couvenoit venir 
s il desveillier vossist tenir 
s avenir qui est couvenist 
zz hon trestouz coiz se tenist 
an son lit trestouz coiz gisans 
sanz aprandre il seroit lisans 
sanz aprandre clergie savroit 
et toute autre sciance avroit 
deniers richeces li vandroit 
ja pour chacier n i couvandroit 
pourchaz poine ouvre de mains 
ja ne vaudroit ne plus ne mains 
pour coi ja poine an maintanroit 
quant par couvenir il vanroit 
qui me croit a ce se ravra 
bien quiert et bien li vaura 
et qui saigement se maintient 
bon chemin et bonne fin tient 
ne cuides pas que ge me saigne 
' conpains ge m an tien a paiez 
et dou dire grant bien aiez " 
thiebert a congie demandé 
renars l a a dieu conmandé 
et li proie que tost revaigne 
et que longuemant ne remaigne 
des paroles li aportoit 
c on dist ou pais et mantoit 
car voulantiers nouvelles oit 
c est une rien dont cuers s esjoit 
cilz li dit que tost revandra 
et des nouvelles aprandra 
atant s an va renars demeure 
atantez vous an icelle eure 
an leur paroles defenir 
un simple preudonme venir 
qui a renars consoil queroit 
d un sien desir que il feroit 
pres de renars c est aprochié 
de son vouloir li a touchié 
' renars ge sui a vous venus 
con a cel qui estes tenus 
des homes li plus avisiés 
de san et d onneur plus prisiés 
de bon consoil donner et dire 
vostre per ne saroit lan lire 
li renons an court generaus 
et par les mons et par les vaus 
pour le renon por le savoir 
que chascun vous tesmoigne avoir 
telz estes vous par tout tenus 
pour ce suis ci a vous venus 
ce il vous plest si m an orrez 
et vostre plesir m an sorrez 
amis dites vostre devis " 
lors c est li hon lez lui assis 
si li conmance a retraire 
le mal dont il ne se puet taire 
' renart " dit il ' ge me consoil 
d un mal dont ge formant me deuil 
et qui n a nul mestier d essoigne 
mes vouloirs est que ge me doigne 
a une jeune dame belle 
n ai voulante que le vous celle 
g i ai mun cuer et mun vouloir 
soit a joie soit a douloir 
bonne belle est saige tenue 
que an la ville n an la rue 
n a de meilleur condicion 
celonc la leur antancion 
belle maniere et gente tient 
et mont humblemant se maintient 
bonne saige coie et doutant 
seur li n a a dire que tant 
folie fist anma par amours 
ce sont toutes mes grans doulours 
difamee fu conmunalmant 
or c est repantie bonnemant 
jure et promet plus non fera 
bonne ferme et loial cera 
a vous consoil se la croirai 
ou se dou tout ge m an fuirai 
a vostre los g en veil ouvrer 
ou dou prandre ou de decevrer 
preudon garde bien que tu fais 
tu viaux ancharger trop grant fais 
quant de fame qui cet anmer 
amprandre viaux toi fere anmer 
puisqu a anmé ne t anmera 
ne d bien ne te fera 
preudon pance bien a ceste ouvre 
garde telz fame ne recouvre 
qui a aprins a cul brooier 
a vuiz se tandra de froier 
bien te saura fere la musse 
car tels mestiers an tel art usse 
ce li mesdiz el se tera 
ce li conmandes el fera 
de choses conmunes a dire 
obeira gardera t ire 
mes tourjours l oil au broust avra 
ja nus si garder ne l savra 
si con barbue la chievre ot 
uns hons prise an sa vigne l ot 
pour ce an sa prison la mist 
cel cui estoit savoir le fist 
cil vint et sa chievre demande 
et li autres requist l amande 
et le doumaiche qu elle a fait 
an sa vigne ainsqu il l ait 
dist cil an ma vigne est ehue 
et la m a gastee et pahue 
doumaiche y ay c est voir prové 
dist l autre ja n iere trouvé 
c onques elle y seust la voie 
ne qu amande por li an doie 
dist l autre or le fason bien 
d une corde ta chievre tien 
et la lie tant con tu pourras 
par devant ma vigne vanras 
se ja samblant d antrer n i fait 
ge te clain quite dou meffait 
ce elle y a d aler desir 
dou deffandre te doiz taisir 
s esté y a bien le verras 
car ja si tenir n pourras 
qu el ne braie ou qu el n i regart 
ou qu el ne tande celle part 
s onques n i feu ja n i tandra 
trestoute quite demourra 
cilz cui la chievre fu l otroie 
atant se metent a la voie 
cilz pansa si la lieroit 
que ja ne cuers ne cors n ieroit 
lors l a cilz si antraveilliee 
par cornes par musel liee 
qu el ne pouoit tourner ne braire 
n estarder ne nus samblant faire 
se chievre coste lui tenoit 
et pas a pas il la menoit 
quant elle au droit la vigne vint 
cilz bien par la teste la tint 
qu anviz estoit elle voiant 
la chievre pansa c est noiant 
cilz vilains me fera faillir 
si court me tient ne puis saillir 
mes ses tenirs ja n i vaurra 
car par le cuer be il faurra 
lors fort a reculer se prist 
ses mestres garde ne s an prist 
tant recula qu est eschapee 
onques si bien ne fu doutee 
an la vigne dedans sailly 
ansinc ot ses mestres failli 
et lors dist il de ceste voie 
certes garde ne m an prenoie 
ge ne garroie que l aler 
et elle juie au reculer 
plus fox est que berbiz ne lievre 
qui de brouster viaut tenir chievre 
ansinc te di ge pour lians 
tant soies saiges ne scians 
ne por battre ne por blandir 
por dire voir ne pour mantir 
por paitre vestir plenier 
le broust ne l feras oblier 
ce tu la viaux tenir d aler 
elle juira au reculer 
avant de costil s an 
voire certes ains voleroit 
que ne se boutoit an la vigne 
con fist barbue quique la tigne 
et bien pourras estre ou conroi 
ou fradegonde mist le roy 
et ancor se mis n i estoies 
et tu de li amfans seroies 
a eus sera remantehus 
li faiz de fame qui aihu 
est et cera de plusseurs gens 
cilz renons n est ne biax ne gens 
avec ce tu ceras jalous 
onques ne chiens ne chaz ne lous 
plus mauves morcel ne manja 
ne pire oste ne hesberja 
garde bien qu elle ne te taigne 
jadis ot un roy an bretaigne 
qui or est nonmee amgletere 
sires estoit de mout grant terre 
qui marchisoit d escoce an gales 
riches menoirs ot et grans sales 
si con ge truis an vielle estoire 
cilz riches rois ot nom odoire 
dou roi artus an fie tenoit 
la terre que il maintenoit 
viaux fu et po dou siegle aprist 
car une jeune dame prist 
gentille ot non de grant gent nee 
saige cortoise et bien cenee 
seur toutes a cel temps bele iere 
gente de cors simple maniere 
gracieusse et plesans estoit 
grant antante li rois metoit 
a li servir de grans richeces 
et de souveraines nobleces 
d ornemans honestes 
de court tenir de suir festes 
de deduire et de charroier 
de chacier et d esbenoier 
et de baisier et d ambracier 
le vouloit ades soulacier 
an tout li fasoit son delit 
de deduiz de cors fors dou lit 
mesique jouer ne savoit 
que le puissance n an avoit 
dont il demouroit a dongier 
lez son palais ot zz vergier 
plain d aubres et plain de verdeur 
qui gitoit mont tres bonne odeur 
sus cel vergier de l autre part 
a droite voie a droit esgart 
tout droit au chief de cel pourpris 
uns nobles hon saiges de pris 
avoit ileques son manoir 
et ileques vost remanoir 
jeunes fors et legiers et saiges 
droit an cel leu fu ses estaiges 
plains de toute jolive vie 
tant fist gentille fu s amie 
tant l anma la royne et anma 
que tout son cuer an li cema 
bien lor privete fere sorent 
et un acort antr aus deus orent 
que a leur fenestres seroient 
chascun matin s antre verroient 
et disoient qu apres cel veir 
nulz maus n es pouoit suir 
chascun matin montoient aus estres 
de leur plus hautismes fenestres 
et d ileques s antre veoient 
et leur sambloit plus mal n avoient 
avec ce zz rosignoz estoit 
qui an celui vergier chantoit 
pour contenances de l oir 
s aloient aus fenestres ceir 
disoient l oisel escoutoient 
mes leurs cuers ansamble metoient 
ansinc de l oissel se couvrirent 
et par ce souvant s antrevirent 
iqui avoient leur cuvregon 
dou rosignot et de son son 
tant que par nature couvint 
que li viaux rois jalous devint 
sanz faire samblant n ataine 
s apersut bien que la royne 
chascun matin aloit ceoir 
aus fenestres pour hors veoir 
et vit ou elle regardoit 
et an partie a coi tandoit 
un jour li dist dame qu avez 
qui chascun jour si main levez 
que dormir ne pouez au lit 
quel part avez vostre desir 
pour coi vous levez ge demant 
la royne mont saigemant 
dist mun seigneur ne vous annuit 
ne puis pas bien dormir de nuit 
et si n ai ge riens dont me doille 
fors dou rosignot qui m esvoille 
le rosignoz lever me fait 
saichiez n i a autre meffait 
quel meschief pourroie avoir 
ja tout solaz et tout avoir 
tout deduiz aveques moi maint 
et s ai sante qui trestout vaint 
la grant royne de bretaigne 
ne cuit ja telz solaz l ataigne 
conbienque elle eit plus d avoir 
vous m amés et ge vous de voir 
fere le doi et vous devez 
vo vouloir sai le mien savez 
touz mes desirs m asuvisiez 
se terre perdre an deussiez 
ge ne pourroie miax estre asise 
an paradis an nulle guise 
soiez aisse et aseur 
car nous sonmes an bon eur 
et pancez de vous solacier 
moi acoler et ambracier 
tant con li poins et li temps dure 
quant mort cerons n an arons cure 
li roys la royne antant 
bien oit et voit ou ses cuers tant 
mes samblant montrer ne l an vost 
cuvertemant a ses diz sost 
dame puisque l oisel vous nuit 
qui ne vous lait dormir de nuit 
courrouz ai de vostre meschief 
g en tandrai a venir a chief 
de l oisel ge vous vancheray 
ge ferai tantque ge l aray 
lors a touz ses sergens conmande 
que chascuns au rosignot tande 
gluz ou file ou tel souhait 
que chascuns a son pouoir l ait 
que touz les mains an se jardin 
nus peut demener tel hustin 
tuit et chascuns i antandirent 
tant i soutivent et tandirent 
tant s i sont trestuit antandus 
qu il fu prins et au roy randus 
dist li roys dame or avroiz 
ce que par coi dormir devroiz 
ge l ai james ne vous cuira 
ne a dormir ne vous nuira 
sire et por l amor de moy 
s il vous plest vif donnez le moy 
de cuer bon gre vous an savrai 
et plus anmer vous an devray 
lors li rois le prant et le tue 
et tout mort devant li le rue 
la royne voit la despise 
de cuer fort a plorer c est prise 
et dist sire petit m anmez 
combienqu amie me clamez 
quant se petit oisel m avez 
refusé et tué l avez 
lors la royne s an est partie 
qui fu moins que devant s amie 
et plus le chevalier anma 
et plus son cuer an li cema 
a lui palla an recelee 
ou roy son seigneur c est clamee 
car or voit elle fermemant 
qu il la despise voiremant 
cilz ne l a pas an obli mis 
partout a mandé ses amis 
guerre li fist et anvaie 
telle ou li rois perdi la vie 
miaux li vaussist qu il eust tehu 
qu il n eust rien dou fait sahu 
face qui anchiet an cest quas 
d une oye cline et d autre 
ne pansoit pas que par mestrise 
il doie aler par autre guisse 
et s il fait que mestrise i soit 
trop ara poine et po esploit 
trop est cilz fox qui se marie 
en fame de jolive vie 
ce dou tout ne se viaut soufrir 
et lui a toute honte offrir 
an touz periz d ame et de cors 
dont il ne sera ja jour hors 
et qui leurs cuers bien conneust 
ja an telz periz ne feust 
mes por ce n es connoist nus mais 
quar un te di autre te fais 
par biclaret le peuz savoir 
qui tres bien t an dira le voir 
biclarel fu uns chevaliers 
hardiz et courageus et fiers 
plains de noblece et de vertu 
de la meson le roy artu 
mes de ce trop a blamer fist 
qu il crut ce que sa fame dist 
acez de tieux an est ancore 
amours courut biclarel sore 
son cuer an une dame mist 
et si formant anmer le fist 
an li si formant se fia 
que a li panre se lia 
mont c est an home folie mise 
quant il pert sa bonne franchise 
et se lie pour sa vie user 
an ce qu il deust refuser 
biclarel la dame espoussa 
et quanqu elle dist il losa 
mont l anma et mont la prisoit 
et el lui si con el disoit 
biclarel si con dieu plaissi 
ot une taiche qui taissi 
et que nulz fors lui ne seust 
se sa folie ne feust 
po avient que hons telz taiche dit 
quar chascun mois besteil estoit 
deus jours trestoz antiers ou trois 
demouroit beste par le bois 
avec autres bestes onjoit 
et char de beste crue manjoit 
et conme loups grans et corsus 
fort cuir et de mambres ossus 
ne pour ce ne perdoit son san 
sa memoire ne son asan 
ge te conte tout verite 
et certain conme autorite 
ou livre dou grael est mis 
la l orras se tu tout le lis 
trois jours se fu ou bois tenus 
quant a l ostel fu revenus 
quant biclarel dou bois revint 
sa fame delez lui se tint 
qui son cuer tout donné avoit 
a un chevalier qu elle anmoit 
lors l a par faintise aprochié 
et par faus samblant atouchié 
antre plorer et rire 
piteussement li print a dire 
sire quant dieux qui tout crea 
l asambler de nous otrea 
et vost qu antre nous deus fusiens 
uns cors et zz cuer eussiens 
uns sanc et une voulante 
l uns fust ansinc an l autre anté 
sanz couvrir et sanz decevrer 
ansinc devons andui ouvrer 
s ansinque n est nous meferrons 
et ancontre dieu mont errons 
androit de moi n i erre mie 
de cuer de cors suis vostre amie 
sanz couvrir fet ne voulante 
n onques mes cuers ne fu tanté 
de vous celer rien que je sante 
ne cuidiez pas que ge vous mante 
s un de mes pancers vous celoie 
ge croi qu an celle hore morroie 
dieux ne nous vost pas assambler 
pour les pancers l un l autre ambler 
ne por estre coiz ne cuvers 
mes por estre a l un l autre 
car se de moi vous vous couvrez 
au darrier le pis an avrez 
quant fame et mariz sont ansamble 
et l uns le chastel a l autre amble 
et chascuns fait sa bourse coie 
il ne peuent tenir bonne voie 
ne bonne fin tenir ne peulent 
et conme dui conpaignon veulent 
chascuns fere sa tiranlire 
lonc temps ne peuent estre sanz ire 
conpaignie tout un doit estre 
ne doit couverture ne mestre 
car quant lan celle ou met a part 
bonne conpaignie se depart 
ne jusques lors ne partira 
que li uns par couvrir ira 
ou par desdain ou par malice 
conpaignie se part par tel vice 
et dieux meimes s an depart 
si tost con chascuns met a part 
androit de moi ge n i met mie 
ge n ai ne sai que ne vous die 
mes vous savez et si ouvrez 
par coi conpaignie decevrez 
que vostre cuer me celez tout 
dieu vous an herra ge m an dout 
ge conparrai vostre pechie 
et si n i suis point antaichié 
pour coi dist biclarel avez 
se mantehu si non savez 
ce j ai rien meffait si le dites 
tant respondrai que g iere quites 
par foi dit elle et dite soit 
vous avez ne sai quel recoit 
et a quelle privee voie 
qu il est nus qui la vous voie 
forsque isaus que vous voulez 
et cest afaire me celez 
ne sai se i alez pour bien 
mes androit moi pour mal le tien 
et desir ai que le vous die 
a moi qui sui si vostre amie 
conmant pouez vous ja celer 
vostre venir ne vostre aler 
autre amie querez de moi 
certes sire se poise moi 
g en ai au cuer si grant annui 
s il est voir c onques vous connui 
car bien suis de vous departie 
quant contre moi fetes partie 
et alez vos chemins cuvers 
qui a moi dussent estre uvers 
certes desor ne quier plus vivre 
quant d amour ne me volez sivre 
lors se print la dame a plorer 
et sus li fort la mort orer 
et dist trop suis pute euree 
miaux me vausist estre acouree 
qu avoir prins mari qui me het 
qui nulle achoison n i set 
biclarel fu mont esbay 
quant sa fame ansinques oy 
dame dist il ne pancez mie 
que ge oie fors vous nulle amie 
miaux voudroie estre detranchiez 
que g en fusse ja antaichiez 
mes j ai un mien secret couvine 
que nuls ne set ne ne devine 
fors a dieu ge ne le diroie 
que james jor honneur n aroie 
n an nulle court n iere prisiez 
se chascuns an iere avisiez 
desplaisir avoir n an devez 
ce celle chose ne savez 
car contre vous an rien ne peiche 
ne contre autrui que ge saiche 
quant ses paroles furent dites 
ne fu pas a la dame quites 
qui formant a plorer se mist 
conme ses moz de lui aprist 
sire dist elle or vaut pis 
or me tenez vous trop pour vis 
por sote et por bourderesse 
pour hayneusse et tanceresse 
mauvesse faillant plainne d ire 
quant vos secrez ne m osez dire 
or nous tenons pour decevrez 
lit et ostel par vous avrez 
et par vous vous gouverneroiz 
et an autrui fiance avroiz 
puisque ge ne sui dou savoir 
digne autrui vous estet avoir 
decehue seur toutes fammes 
suis et a honte et a difames 
quant j ai perdu et ame et cors 
or me demeure trop la mors 
quant biclarel vit ceste vie 
et voit que il ne durra mie 
dame dist il vous le sarez 
mes par tel couvenant l arez 
et dou cuer le m afierez 
qu a personne ne le direz 
sire dist elle or n i failliez 
se j ou di le col me tailliez 
conmant pancez que gie le die 
vous estes mes cuers et ma vie 
m esperance et m atandue 
la foi de dieu perdue 
et d anfer portiere ceroie 
se vostre secre reveloie 
an vostre secre gist m anneur 
ce sevent tuit grant et meneur 
vostre cecrez c est ma chevance 
c est ce qui m onneure et avance 
vostre secrez an vie me tient 
c est ce qui toute me soutient 
monlt cherroie an mal degre 
ce reveloie vostre secre 
mont seroie or fame a droit 
mes ge non suis pas ci androit 
an cest cas fame ne suis mie 
miaux ameroie perdre la vie 
que vos secrez vous descouvrisse 
ne que ja vostre honte ouvrisse 
ancor n avez gaires vehu 
que mes vesines oient sahu 
ne vostre courroux ne vostre ire 
pour ce que ne lor ai que dire 
et certes mont a loer fais 
de ce qu onques ne fu me tais 
car maintes aferment et jurent 
les choses que onques ne seurent 
ge ne suis pas de tel nature 
car de controuver ge n ai cure 
mal avez vostre vie usee 
quant chose a tere m est celee 
lors biclarel li a ouvert 
ce qu il avoit ades couvert 
dame dit il j ai tel eur 
sanz mal avoir et sanz peeur 
car chascun mois beste devien 
ou bois an la forest me tien 
an un secret me vois tapir 
et toute robe desvestir 
et lors sui ge deus jors ou trois 
beste sauvaige par le bois 
et tant con g i suis ge manjue 
conme autre beste char crue 
con j ai la esté ge me velz 
et d icelui cecret leu elz 
mez qui ma robe m osteroit 
trop grant durte il me feroit 
car a tourjours beste ceroie 
jusqu atant que ge la ravroie 
ou jusque ge devroie morir 
que nulz ne m an pourroit garir 
et pour ce me met ge an repost 
que nulz hon ma robe ne m ost 
or vous ai ge dit mun secre 
or le veilliez si panre an gre 
que nulz ne connoisse ma taiche 
ne mun couvine ja ne saiche 
quant la dame le escouta 
moins l an cremut et moins douta 
et pansa or ai ge asuvi 
ce que ge ai lons tans suy 
et dist ge me tien apaiee 
amiz soiez ge vostre amie 
ge croi tout se que vous me dites 
de touz maus voloirs soiez quites 
tant ai le cuer dous debonnere 
que ge ne sai fors que pais fere 
atant se taist et plus n a dist 
an son cuer se qu elle oi mist 
li tans vint que aler s an dut 
biclarel au bois se resmut 
sa fame mont po atanti 
mes conme aler l an santi 
tout bellemant l a pourcehu 
ou secret l a vehu 
bien vit ou il sa robe a misse 
bien vit sa maniere et sa guisse 
sa robe prant et si l an porte 
mont se deduit mont se deporte 
dist de mari suis desevree 
pour estre a mun ami livree 
lors a son ami fist savoir 
que or pouoit sa joie avoir 
et que ses mariz mors estoit 
et que mes lui rien doutoit 
li chevaliers cui fu amie 
sus se que oi ne tarda mie 
s amie que il tant losa 
de son bon gre il l espousa 
et longuemant il la maintint 
biclarel a sa robe vint 
quant n a treuvé c est esmeus 
desor voit qu il est deceus 
par sa fame qui l a trai 
et lors ou bois se retrai 
et conme beste se maintint 
au miaux que il pot se contint 
de lui vous lesserai ester 
sa avant m an orroiz conter 
dou roi artus te veil retraire 
qu a touz bons jors siaut feste faire 
panthecoste toz sains noe 
dont il estoit par tout loé 
touz les barons y assambloit 
dont an son cuer il se mambroit 
dames escuier y venoient 
et tuit cil qui de lui tenoient 
ansinques s ordonnance fu 
a une panthecouste feu 
que li rois vost aler chacier 
por sa grant feste solacier 
devant cel jor yy jors ou quatre 
tant pour chacier con pour esbatre 
et pour panre la venison 
por fere sa grant garnison 
de chacier formant se pena 
et des chiens assez i mena 
ou bois se fierent sanz arest 
biclarel fu an la forest 
conme beste orible et sauvage 
li chien qui furent ou boquaige 
qui mont menerent grant tampeste 
ont acuillie celle beste 
mont la suient a grant effors 
biclarel qui fu fier et fors 
les chiens de neant n atandi 
mes a bien fuir s antandi 
de son san n estoit desnuez 
combienqu an beste fust muez 
vers le roi est venus fuiant 
et li chien apres lui suiant 
droit a l estrier artus an vint 
et ileques touz coiz se tint 
chiere li fist d umilite 
au roi an print mont grant pitie 
quant il vit la beste aparant 
qui a lui venoit a garant 
et dist beste a garant me tiens 
et ge te garderai des chiens 
lors les chiens de lui devia 
et ades cilz s umilia 
au roi artus pitie an print 
ses chevaliers apeler print 
la beste a genouillons estoit 
qu an umilite se metoit 
chascuns mont s an mereveilla 
plussors foiz chascuns se seigna 
et dirent tuit an audiance 
que se est grant senefiance 
ceste beste a raison an li 
rois or aiez pitie de li 
ne souffrez qu elle soit occisse 
par veneeurs ne par chiens malmise 
et li rois leur a otroié 
atant li rois c est avoié 
an sa cite arriere vint 
la beste ades lez lui se tint 
delez son estrier se metoit 
umilians ades estoit 
an toz chemins an toz santiers 
li rois la veoit voulantiers 
et point il ne la despisoit 
a l uis de sa chambre gisoit 
li jors vint li chevalier vindrent 
qui mont noblemant se contindrent 
dames y ot et chevaliers 
plus de deus cenz et deus milliers 
la fame biclarel i feu 
qui de nouvel marié feu 
qui fu noble et honoree 
de sandez de pailles doree 
mont noblemant se contenoit 
an grant estat qu elle menoit 
mont y ot gent de toutes guises 
es sales furent tables mises 
chascuns chevaliers se seoit 
et sa fame lez lui avoit 
la beste ades le roi sui 
et mont formant le conjoi 
lors la beste antra ou palais 
a col tandu a grant eslais 
sa fame a la table 
qui antre plussors se ceoit 
bien acesmee et bien assise 
par les treces l a aus dans prisse 
grant col li fiert anmi la face 
par po le vis ne li efface 
a la terre l a estandue 
ja li eust merite randue 
quant li chevalier li coururent 
qui tuit mereveillié an furent 
ja li ussent fait grant desroy 
ce ne fust por l amour dou roy 
quant li roys se fait a sahu 
grant mereveille an a ehu 
et dist sanz causse n est ce mie 
que la beste l a anvaye 
or lessons veoir que cera 
et que la beste ancor fera 
qui vers touz se porte humblamant 
fors vers celi tant seullemant 
cel soir tuit au souper revindrent 
aus tables et aus dois se tindrent 
mes celle dame pas n i feu 
pour ce que trop pooureuse feu 
car de la beste bien savoit 
qui elle iere et quel cuer avoit 
forfaite anvers li se santi 
pour ce au venir ne s asanti 
li rois conmande que la beste 
alast autour parmi la feste 
pour savoir s a nul greveroit 
ne s a nelui annui feroit 
ansinc fu con li rois le dist 
la beste nul samblant ne fist 
touz les ancline et humelie 
car fors a touz bien ne vost mie 
mes quant sa fame n a trouvé 
qui d onnor l a tout decevré 
si conmance grant deul a faire 
lors hors dou palais se va traire 
et si avale les degrez 
en la ville s an est antrez 
la dame qui blecie estoit 
savoit mont bien de coi c estoit 
pour ce a congie rouvé et quis 
pour peeur qu elle n eust pis 
la beste avale le degre 
qui n a mie ancor fet son gre 
tant quist qu il a celle trouvé 
qui sus un cheval fu montee 
pour ce que aler s an vouloit 
si tost con la beste la voit 
au piz li lance aus dans la serre 
dou cheval l abat jus a terre 
sus li lance a grant alee 
ja l eust morte et devouree 
quant la gent li ont rescuye 
et elle qui cria haye 
la beste s an repaire 
qui conmance grant deul a faire 
et crie et brait a grant eslais 
sique il n ot nul ou palais 
qui ne s an soit merveilliez 
meime li rois s an est seigniez 
et jure qu il viaut savoir 
de celle avanture le voir 
tantost la dame prandre fist 
et an tres maus lians la mist 
et jure qu il la destruira 
ou ele verite dira 
quant celle le roy antandi 
sauve sa vie se randi 
toute la verite jay 
et conmant son seigneur tray 
par sa mansonge et par sa lobe 
et ancor li garde sa robe 
trestuit mont de se s esbairent 
quant il ses paroles oirent 
biclarel ont la amené 
qui par sa fame est si pené 
li rois fist que la robe vint 
dedans se boute et hon devint 
lors a tout son meschief conté 
conmant sa fame l a donté 
si requiert qu elle soit occisse 
et lors fu elle antre murs mise 
dont onques puis el n issi hors 
ceste avanture avint 
dont voiz tu que folemant ouvre 
qui a sa fame se descouvre 
dou secre qui fait a celer 
s a touz ne le viaut reveller 
biaux amis et sus se t avisse 
ce tu ies bien qui te souffisse 
tu ies bien et priveemant 
n as qui ton secre te demant 
ne desirre fame a avoir 
dont perdes honneur et avoir 
miaux te vaut estre an moien point 
et tu ne soies an peril point 
an longue vie et asseur 
qu an plus grant estat an peeur 
ne puet hon estre an bon eur 
conbienqu il ait s il n est ceur 
miaux vaut dou pain et dou potaige 
panre aseur an son estaige 
couchier lever a son vouloir 
qu estre an sales et lui doloir 
ou tres grans devices mangier 
dont lan peut venir a dongier 
car qui se moine bellemant 
moine sa vie longuemant 
ne pance ja a avoir fame 
dont tu puisses avoir difame 
cilz qui taut plus aise a gesir 
que seus a dieu doit desplesir 
car si li saiges honme mant 
meilleur pain quiert que de fronmant 
quier repos seurte et aisse 
toute autre richece se taisse 
de se example te conterai 
et puis atant ge m en tairoi 
de deus suriz qui s antramoient 
conmeres l une l autre estoient 
l une an un bois ot sa maison 
la manoit an toute saison 
la sa garnison aunoit 
par sa poine a vie se menoit 
de blef et de noiz garnie yere 
bien fu garnie sa clotiere 
po vouloit autre gent ongier 
rondemant vivoit sanz dongier 
paour n avoit c on l oceist 
ne que hon sus li nul mal meist 
trop grant societe ne quist 
tout rondemant sa vie aquist 
nuit et jour sanz paour estoit 
celonc son pourchaz despandoit 
dormoit reposoit an ceur 
ades estoit an cest eur 
nulle foiz n iert ses huis hurtez 
por li faire nulles durtez 
l autre suriz an la ville yere 
qui trop par fu noble et fiere 
el demouroit chiez zz bourgeois 
chies cui elle avoit a son chois 
trestoutes garnisons mondaines 
sanz ja andurer nulles poines 
autres ne que tu m orras dire 
bien te conterai tire a tire 
pains vins chars fromages pesons 
et trestoutes autres paisons 
des quelz qu elle vouloit user 
on pouoit panre sanz muser 
un jour pot a li mont ceoir 
qu alast sa conmere veoir 
longuemant fu qu el n ot vehue 
lors c est a la voie esmehue 
chies sa conmere s an ala 
et des l uis devant l apella 
celle i issi hors si la salue 
conmere bien soiez venue 
venez veoir nostre maison 
s avroiz de nostre garnison 
telle con dieu la m a donnee 
lors a sa conmere menee 
de ce qu elle ot devant li mist 
mes ains chiere celle n an fist 
mes tout quanqu elle voit despise 
que n ot pas telz viande aprisse 
qu elle li fu povre et anmere 
lors dist la riche a sa conmere 
certes mont povre vie menez 
conmant an vie vous tenez 
certes yy jours ne vivroie mie 
se ge estoie a vostre vie 
telz vie doit estre la maudite 
quanque ci avez je clain quite 
ansinc vous si ferez savoir 
ge vous donrai cent temps d avoir 
qui vostres touz quites cera 
et qui riens ne vous coustera 
bien vous doit telz presanz ceoir 
conmere venez moi veoir 
ge vous mettrai aisse sanz poine 
celle la crut atant l an moine 
de ses honneurs se va vantant 
et l autre se va guermantant 
et tant leurs paroles maintindrent 
qu anmedeus chies le borjois vindrent 
et maintenant et sanz tardier 
celle la mena ou lardier 
voiz ci bacons voiz ci sayn 
voiz ci fronmaiges de gayn 
voiz ci char fresche et ci andouilles 
manjue tantque tu te doilles 
ja n i parra et mil fussiens 
et feissiens pis que peussiens 
dou lardier ou grenier la moine 
voiz ci fronmant voiz ci avoine 
et voiz ci pois et voiz ci noiz 
dame an suis de jors et de noiz 
tant a grans garnisons ceans 
ne le querroit nus hons voians 
dist la povre ge non savoie 
or suis venue a bonne voie 
car se piesa ge le seusse 
mon povre ostel lessié eusse 
la riche la va adestrant 
de chambre an chambre va antrant 
ansinc con par leans aloient 
et les richeces regardoient 
dont la povre s esjoyssoit 
de plante s esbaissoit 
lors ont vehu frere thiebert 
qui fu grant et fort et apert 
qui sus un grenier plancheoit 
et bien tout autour li veoit 
conme la povre l a vehu 
hide et paour an a ehu 
si dist conmere et qui iert 
cilz grans mestres la et que quiert 
c est dist celle noz gardians 
qui est custodes de ceans 
tost nous feroit noz fins venir 
sans pates nous pouoit tenir 
c est cil qui jusque a mort fiert 
nulle autre rien fors nous ne quiert 
lors plus de paroles ne distrent 
mes andeus an fuir se mistrent 
l une l autre n i regarda 
mais qui miaux pot si se garda 
la povre fu an tel destroit 
por paour se mist si estroit 
a po que la mort n an a pris 
n ot pas tel pourveeur apris 
li cuers li bat et cors et voines 
mont a iqui souffertes poines 
tout le jour fu an tel martire 
n osa muer plaindre ne dire 
jusque l autre l a apelee 
qui sot bien de thiebert l alee 
et miaux le couvine savoit 
car plus de foiz vehu l avoit 
par coi si grief ne l an fu mie 
si la huicha conmere amie 
issiez hors et ne vous doulez 
freres thiebers s an est alez 
espoir umes ne revandra 
n aiez paour ne vous tandra 
lors c est la povre esvenuie 
quant elle a sa conmere oye 
et dist conmere arrier m an vois 
an ma povre maison ou bois 
ge ain miaux simple povrete 
et demourer an ceurte 
que richece et honneur tenir 
dont peril et mort peut venir 
j ain mun povre et seur oste 
a veoir cler il n y a te 
n ai que fere por melodie 
acourcir m onnor ne ma vie 
ge vivrai tant con ge pourrai 
ancor trop tost ge me morrai 
ne nulz avoir sanz ceurte 
ne peut venir a meurte 
pour ce conmere ge m an vois 
an ma povre maison ou bois 
amis pance a la suriz 
qui fui donmaiche et periz 
anneur perilleuse hai 
povrete seure joi 
pour ce lo que tu n aconpaignes 
conpaignie dont por fox te taignes 
ja par autrui tant mal n aras 
con celui que tu te feras 
nus ne se peut tant goulouser 
con par male fame espouser 
de celle fame ne pran point 
amis va a dieu qui te moint " 
cilz s an va renars remaint seus 
en l an mil trois cens vint et deus 
fu renars seus an sa maison 
jusques an la douce saison 
que estelz chace yver fors 
lors de son chastel issi hors 
dist qu il s iroit esbenoier 
querir son vivre et donoier 
lors c est renars acheminé 
jusques a prime n a finé 
en pluseurs pancees estoit 
l une iert an paiz l autre doutoit 
l une couart l autre hardie 
l une taire l autre qu il die 
mont ot de cogitacions 
et diverces antancions 
pour ce qu il estoit solitaire 
adont ne se vost plus taire 
qui seus maint an periz demeure 
seus ne doit hom estre nulle heure 
c il veut joir de son savoir 
puisqu il puist conpaignie avoir 
car trop est uns seulz hon tantez 
et de pancees tormantez 
et peut cheoir an mains pechiez 
dont a fin se treuve taichiez 
si con renart a lui palloit 
et d estre seus il se doloit 
si vit yssangrin son conpere 
n onques jor foi qu il doit son pere 
ne pot il tant beste hair 
issangrin venoit par air 
si a renart mis a raison 
' renart ains an nulle saison 
un bon morciau ne me donnastes 
ne dou donner ne vous penastes 
et ge ades vous an ai donné 
an maint bon leu vous ay mené 
que vous avez par moi sahus 
dont plusor bien vous sont venus 
ancor an un leu vous manrai 
et telz proie presant vous panrai 
dont vous aroiz tres bonne part 
antandez comperes renart 
onques si bon morciau n eustes 
ne nul leu vous ne le seustes 
ge vous an ferai hui le don 
conperes or me dites don 
d aler ne veil pas estre quites 
mes ou est ce que vous me dites 
dou bien quant ge par vous l arrai 
mont grant merciz vous an dirai 
mes de se dont ge rien n aroie 
mercier ne vous an saroie 
renart tu yes de fier couraige 
ou trop ies fox ou trop ies saige 
tu ne croiz rien c on t oit promis 
jusqu il te soit an la main mis 
car ge veil " dit renart ' conpere 
avant le gre savoir pere 
car promesse sanz aporter 
c est pour amfans reconforter 
en trop de leus iert mes cuers mis 
s an touz prometeurs estoit mis 
pour ce por promesse que j oie 
se dons ne vient ja m an esjoie 
sire et vous aroiz cest couvant 
or me suiez g irai devant 
dame fauve a un poulain 
tanres juenes est pour ce l ain 
n a pas lons temp qu el poulena 
nul respit de se elle n a 
que jusques crestiennez soit 
puis a mun vouloir qu il an soit 
et mes vouloirs si est mangier 
autremant non quier estrangier 
de ce ne soiés ja doutant 
elle est ci pres elle m atant 
en ceste prarie ou el paist 
renars l escoute et si se tait 
pance qu ancor ne l a il mie 
quelque chose que il li die 
tant ont andui chemin tenu 
qu il sont an la praerie venu 
la ou dame fauve estoit 
et son poulain qui la suioit 
qui yy jors ancor n ot mie 
li lous ne pot tere ne die 
' renart est cestui gras et tandre 
qui t an vouroit zz quartier tandre 
di moi conbien tu t en donroies 
tant mes amis estre pourroies 
que un quartier t an departiroie " 
et dit renart ' bien le vouroie 
mes quant ses yy quartiers aroiz 
si vous plest le quart me lairoiz 
di moi renart conbien il vaut 
conperes ja dire non faut 
quant assez mangié an avrez 
tout a temps la valeur savrez " 
dit ysengrin ' tost le savroiz 
et tost vostre quartier avroiz " 
lors s an est a fauve venus 
devant li an estant tenus 
et dist ' fauve delivre moy 
ce poulain que ge cilec voi 
car por mun droit le doi avoir 
or tost si an fai ton devoir " 
dit fauve ' non contredi mie 
ge sui dou faire apareillie 
mesque bautisiez soit avant 
non ait et puis ou j te couvant 
car telle ordonnance an menons 
or di fauce quelz iert ses nons 
ge m i otroy par jhesucrit " 
et dist fauve ' il est escrit 
dedans la sole de mon pie 
dont tu doiz avoir le cuer lié 
or garde mon quel non y a " 
fauve le pie tandu li a 
' le non cilec trouver devez 
isangrin se lire savez 
veez quel non il doit avoir 
puis si an faites vo devoir " 
lors dist issangrin a renart 
' comperes veez se dieuz vous gart 
vous savez trop miaux de moi lire 
baisiez vous saichiez le m a dire " 
dist renars ' j ai la rume ehue 
par coi j ai toublee la vehue 
qui par les yaux touz me dessant 
por coi toz aveugles me sant 
et si n ai ge lehu qu an lois 
si ne sai point lire francois 
anviz verroiz bon clerc bien lire 
en nul romant ne bien escrire 
si que par se ge ne saroie 
aveques se ge ne pourroie " 
lors a renars les yaux couvers 
le borne fait et le travers 
et dist ' n i voi goute compere 
ge ne porroie letre lere 
il couvient que vous me meigniez 
et que par la main me taigniez 
delivrez vous lisiez la letre 
ge voudroie ja en messon estre 
ce ne fust por vous conpaignier 
ge me feusse hui faiz seignier 
et por le rume et por la touz " 
lors met issangrin a genouz 
sa teste dessouz le pie boute 
et dist ' fauve ge n i voi goute 
tu ne cez le pie a point metre " 
lors dist fauve ' voiz ci la letre " 
dou pie le fiert sus le sommet 
si que anvers a terre le met 
touz estandus touz estormiz 
pour neant fust il andormiz 
fauve s an fuit et ses poulains 
et dant renars ne fu pas vains 
an une haie tost se boute 
des iqui issangrin escoute 
quel contenances il fera 
ou ce por cel cob mors sera 
miaux li vausist estre an maison 
ades n a pas clergie saison 
or voi ge bien tout an apert 
que clergie bien sa saison pert 
aucunes foiz vilain gueaignent 
es leus ou li clerc se mehainnent 
s isangrin lire ne saust 
ancor ceste prune il n eust 
issangrin de paumison vient 
qui por fox dechehus se tient 
mont se guermante et dit ' pour voir 
ge ne fis mie grant savoir 
quant ge vouloie clers devenir 
ge m an sai bien a coi tenir 
tel mestier n ai ge mie chier 
ge ain trop miax estre bouchier 
des ores m an irai ailleurs 
querir avantures meilleurs 
qu elle m a si grant cob donné 
que tout le chief m a estonné 
ne quiert pas m amor deservir 
qui de telz dons me set servir 
de telz nul ne donroie feuille 
n iert james le chief ne me deuille 
tourjours mes souvenir m an doit " 
et renart qui le regardoit 
s an est mont formant esjoiz 
dist ' or est mal eur fuiz 
s ansinc conme antan i feusse 
ceste aumosne aquisse eusse 
mes dieux m an a mont bien gardé 
qui m a cest presant retardé " 
lors s an part les saus menus 
touz liez et joians c est tenus 
et dist ' fox est bien l ose dire 
qui au pie de cheval se mire 
james jor ne m i mireray 
quant de ceste licon liray 
juvenaus nous an dit tout voir 
que grant san a celui por voir 
qui set son annui retarder 
par autrui annui regarder 
de cetui soit dieux graciez " 
adont a ses piez desliez 
a fuir prant de fain moroit 
et mont pour ce a dieu oroit 
si choisi une grant montaigne 
qui d oisiaux estoit toute plaine 
qui s aloient iqui reposer 
et renars qui mont peut osser 
a mont grant antreprandre 
le cuer prant a ses oisiax tandre 
et pance que tant d art savra 
qu aucun de ses oissiaux avra 
de sa lamgue durer li peut 
il avra de ce que il veut 
lors s an est renars esmehu 
que li oisel ne l ont vehu 
con cilz qui tres bien fu apris 
plain son poin a de rainsiax pris 
an un haut leu s an est montez 
si c est de ses rainsiax dontez 
formant se bat formant se plaint 
et mont de sa couleur se taint 
mont pleure et mont se gremante 
samblant fait que mont se repante 
et disoit ' or tien char mauvesse 
et ta gloutonnie et ton esse 
que tu as ades recehue 
et toute ta vie ehue " 
mont tres grans cos il se feroit 
et un po apres il oroit 
a dieu de cuer piteussemant 
et se menoit mont humblemant 
aucun de ses oissiaux le virent 
qui aus autres oissiaux le dirent 
' veez seigneur " dient il ' merveilles 
c onques ne veistes les pareilles " 
lors s an sont tuit vers li volé 
et pour la pitie adolé 
et de tiex i ot qui gemirent 
quant an tel povrete le virent 
lors dist renars ' seigneur oez 
vous trestuit le nom dieu loez 
car qui bien le loera de voir 
il peut trestoute joie avoir 
chascun sa paternostre die 
et delez moi un po s asie 
conter vous veuil autorite 
qui vanra tout de verite 
ce cil ne mant qui ci m anvoie 
si li pri que si saiges soie 
et que il la grace me doigne 
que telz parole vous maintaigne 
que vous oez devostemant 
qui vous moinent a sauvemant 
et au paradis trestout droit 
dites amen que dieux l otroit " 
adont li oissel s arouterent 
et renart trestuit escouterent 
qui devant eus a fait s acisse 
l une jame sus l autre mise 
d une des mains an l autre fiert 
et dist ' bonne gent il affiert 
a vous qui le sarmon oiez 
que humble et pres de moi soiez 
par coi me pussiez oir 
et l euvre de dieu conjoir 
et an vos cuers si recevoir 
que g en puisse loange avoir 
et que le merite an aiez 
bonne gent ami de dieu oiez 
seigneur ge vous veil mantevoir 
de sainte escriture le voir 
qui croira et crestiens iert 
pour voir paradis li afiert 
mes an croire sont plusor point 
premiers que bonne vie moint 
taigne les yy conmandemans 
ce est tres bons conmancemans 
mainz sont de ce mont mal taichié 
qui ne croient pas de pechie 
ne de meffait que pechiez soit 
an tel creance trop se desoit 
et dit conciance n an fais 
donques poin ce pechie ne fais 
si con de fornicacion 
ou de mauvesse aquision 
ou d estre an mal consanteour 
ou mesdisanz ou bourdeour 
a maintes gens il n an souvient 
et dit que por pechie non tient 
pour ce qu il ne l tient il n est mie 
veritez viaut que ge vous die 
que c est uns rains de bougrerie 
et fauce creance assourrie 
asourré sont an cest ordon 
ja de ceci n aront pardon 
quant il errent an mescreance 
et si n an font pas conciance 
ne point amander ne s an veullent 
ne point de ce il ne se deullent 
dient ge croi et bautisiez suis 
et par tant ge touz sauvez suis 
pour ce di ge qu an croire faut 
aler celonc dieu sanz deffaut 
et oit ades sa cure mise 
a obeir a sainte yglise 
obeissance est noble chose 
si con pour voir tesmoigner l ose 
car qui est inobedians 
il est liez de maus lians 
bien le sot li rois pharaon 
autrefoiz dit nous araon 
que desobeirs fu adire 
quand il ne vost randre l ampire 
a moysse quand li requist 
quar quant dieux a moysse dist 
va dist il le peuple requerre 
que pharaon tient an sa terre 
de par moi tu li requerras 
et bien sa responce orras 
moisses qui a dieu se tint 
tantost a pharaon an vint 
si conme dieux li conmanda 
et le peuple li demanda 
rois pharaon dist il escoute 
ge vien ci de par dieu sanz doute 
son peuple que tu tiens me baille 
car il viaut qu an autre leu aille 
le peuple d egite demant 
et de par dieu le te commant 
que le me randes sanz respit 
pharaons ot de ce despit 
a tout se il desobei 
mes trop leidement an joy 
car l andemain quant il leverent 
sus trestouz leur aubres trouverent 
les quenetons qu i touz manjoient 
trestouz les fruiz que il avoient 
dont chascuns esbaiz se tint 
et moisses a dieu revint 
et dist j ai requis ton vouloir 
mes trop petit l an peut chaloir 
et dieux li dist arrier iras 
ancor de par moi li diras 
que mun peuple te delivroit 
cilz qui ades pour dieu ouvroit 
tourne arrier ancor au roy dist 
et le peuple dieu li requist 
pharaon an ot mont grant ire 
et moisse an print a despire 
ne pour ce ne li vost baillier 
l andemain a leur esveillier 
an touz lor prez que il avoient 
es bonnes herbes qu il anmoient 
trouverent trestoz doumagiez 
et de l aoute touz mangiez 
touz lor prez trouverent gastez 
bien connurent se feu lastez 
et virent que il meffasoient 
et qu a plain desobeissoient 
meimes li rois esbaiz feu 
moisses qui au retour feu 
dist a dieu ge ai la esté 
mes ge n i ai rien aquesté 
un autre y anvoiez que moi 
que ne veut rien fere pour moi 
lors dist dieu ancores iras 
et tierce foiz tu li diras 
moisses arriere repaire 
pour dieu por son mesaige faire 
de par dieu ancor li rouva 
desobeissant le trouva 
de obeir n a riens voulu 
dont li peuples c est mont dolu 
et li roys meimemant 
car touz blez orges et frommans 
et trestoutes leurs garnisons 
qu il avoient an lor mesons 
trouverent plaines de vermine 
et lors crierent il famine 
car tant de vermine y avoit 
nulz le nombre il n an savoit 
autrez foiz les raignes trouverent 
tant que sus lor vis lor monterent 
dont par po que des sanz jusoient 
quar toz les vis lor conpisoient 
tantque moysses s aira 
et dist que plus il 
si feras dist dieux tu iras 
ancor ma requeste diras 
lors moysse arrier retourna 
li rois tout a bourde tourna 
il n obei ne que devant 
et dist moysses par couvant 
ja de mun peuple point n aras 
ja tant requeste n an feras 
or i peuz estre a grant sejour 
mes quant se vint au point do jor 
chascuns sa beste trouva mort 
dont il n orent point de deport 
et cilz qui beste point n avoit 
son amfant mort il le trouvoit 
meime li rois son aigne fil 
trouva mort dont se clama vil 
ce furent les plaies d egite 
dont ge vous ai memoire dite 
quant li rois et li peuples virent 
lors le vouloir moysse firent 
virent que durer ne pourroient 
se contre dieu aler vouloient 
dont li feu li peuple bailliez 
mes avant furent bien tailliez 
lors moyses les a aduiz 
parmi la mer rouge conduiz 
que eus devant eus partir virent 
et lors es dessers il se mirent 
jusque dou revenir fu temps 
la demourerent quarante ans 
et ne vivoient fors que de manne 
qui mont estoit et douce et bonne 
cil qui paciance avoient 
toute saveur il y trouvoient 
et cil qui n estoient paciens 
qui estoient inobedians 
ne la trouvoient fade 
ne lor estoit bonne ne sade 
conbienque vivre couvenoit 
ansinque leur an avenoit 
pour ce pouez vous ci oir 
que despire et non obeir 
fait doulor et plaindre a meschief 
et ne peut tourner a bon chief 
li desobeissant perdirent 
que tost le vouloir dieu ne firent 
et si fu fait parfaitemant 
et perdirent secondemant 
an se qu an la manne qu il orent 
conbienqu il vivoient goust n orent 
li paciant rien ne perdoient 
et tout goust an la manne avoient 
pour est au sougis grant erreur 
quant desobeist son seigneur 
et cilz qui tost obeir viaut 
tost an joit bien et point n an diaut 
cilz qui obeit a raison 
ne peut fonder meilleur meson 
pour ce vous veuil touz requerir 
por la grace dieu aquerir 
que vous avec moi an veigniez 
et les santiers de dieu taigniez 
et telle part vous veuil mener 
ou an joie seroiz sanz pener 
et quanque vous voudroiz aroiz 
et tuit a paiez vous tanroiz 
et se vous ne vous an venez 
vous ceroiz tuit ansinc penez 
de plaies con cil d egite furent 
conbienque a la parfin s esmurent 
ansinc a fin vous esmovroiz 
mes avant grant tormant aroiz 
si vous lo que vous me suiez 
et tant ne quant n i delaiez 
de par dieu ge le vous requier 
nulle autre rien ci ge ne quier 
di renars et ou nous manras 
quant a ton vouloir nous tanras 
dist il au paradis terrestre 
iqui ferons nous tuit nostre estre 
iqui n a il ne chaut ne froit 
ne trop large ne trop estroit 
toute souffisance i demeure 
ne nul meschief n i a nulle oure 
iqui viaut dieux que ge vous moine 
jusques plus grant grace il vous doigne 
tant leur a renars recordé 
que tost se fussent acordé 
que tuit son vouloir feissient 
et a sa voie se meissient 
ne fust uns meschiez qui li vint 
que issangrins iqui seurvint 
an haut il crie n i garras 
faus traistes pandus seras 
quant renars antant la nouvelle 
qui tant ne quant ne li fu belle 
aus oissiax a dit de cuer trist 
mi ami vez ci antecrist 
cui li maus feus puist tormanter 
qui vient cilec por moi tanter 
une autre foiz ge revanrai 
et compaignie vous tanrai 
lors dist antre bouche et cuillier 
avient il souvant amconbrier 
g estoie sus voie d avoir ma proie 
or la me tost cilz qui m asproie " 
lors se mist renars a la fuite 
et issangrin fort a la suite 
dist ' lierres fuir ne vaudra 
par moi venir te couvandra 
le cuer dou vantre te trairai 
ja autre chose n an ferai " 
issangrin fu fort et legier 
renart print mont a asegier 
renart de courre ne se faint 
tantque par po que ne c estaint 
et issangrins par son effors 
tost li fu sailliz sus le cors 
et tantost mehaignié l eust 
s une avanture ne feust 
qui est avenue a renart 
il vint par devant zz essart 
ou jadis un manoir avoit 
qui a un escuier estoit 
maisons y ot et four de terre 
mes tant ot suye la guerre 
et tant les tournoiemans suiz 
que ses monbles s an fu fuiz 
lors le couvint an foire metre 
et baillier plege et fere letre 
ne bailla sort ne coustemans 
tantque saillirent mandemant 
premier secont et quart et quint 
l escuier au fuir se tint 
tielles chevron furent vandu 
et par sergens tout espandu 
n i remest fors le four de terre 
ou nulz ne sot neant aquerre 
qui ancore fu an estant 
renart le voit celle part tant 
tant fu lassez vit il goute 
tout maintenant ou four se boute 
et issangrin vint a la bouche 
de haut parole et au four touche 
' lierres " dit il ' par ci saurras 
que par mon chief or i morras 
a cestui cop vanchié serai 
par dieu " dist renart ' non ferai 
pour paor de toi n an istre 
forsque par la ou g i antre " 
lors c est li loups pour fox tenus 
darrier le four s an est venus 
trouver cuida une autre bouche 
et renart fors si s antouche 
queque li lous darrier querroit 
et renars tout ades couroit 
quant ne treuve point de pertuis 
arrier est retournez a l uis 
et jure james non querra 
dedans le four s an anterra 
dedans le four c est il boutez 
et lors se tint pour asotez 
quant renart n i a pas trouvé 
pour ce se claime fox prouvé 
et dit ' pour ce ne demourra 
avant jusqu a mer le querra 
ou me randrai an abaie 
la par mon san et par m aie 
ge devanrai uns grans abbez 
la sera il par moi gabez 
par mes escuiers sera pris 
ja n avra tant malice apris 
tout vif escorchier le ferai 
fame et amfans puis destruirai 
jusques au cinquesme degre 
ansinc avrai de lui mun gre " 
ansinc li loups se delitoit 
et ses sors sus renars gitoit 
et li samble ja que le taigne 
et tout quanque il juige avaigne 
ansinc son juigement mis a 
mes renart qui po le prissa 
s an ala deduisant sa vie 
par le bois et par la prarie 
des saus ne des galoz n i fi 
jusques de la forest issi 
choisi une haute montaigne 
lors a desir que la se taigne 
souz la montaigne zz aubre avoit 
desouz esgarde et thiebert voit 
qui dessouz l aubre couchiez fu 
pour ce que trop traveilliez feu 
par po que il ne sommeilloit 
quant oit renart qui si bruioit 
qui venoit celle part le saut 
thiebert l oit touz effraez saut 
si se seigna de son poin destre 
' e dieux " dist il ' que peut se estre 
certes li cuers bien me disoit 
c uns grans maus pour moi se gisoit 
et si me vanroit tost ou tart 
mes ne savoie de quelz part 
hui morrai se dieux ne m aiduie " 
atant ez renars qui le huie 
' par dieu thiebert n i dormirez 
an yy levriers vous mirez 
qui vienent a cours et a saus 
ja vous livreront grans asaus 
plus courrant sont que arondel 
ne desirrent que vostre pel 
il sont tuit contre vous huré 
de vous ocirre ont tuit juré 
ja m ont si prins par les costez 
que touz li cuirs m an est ostez 
tant m ont plumé par cel chemin 
que plus blans suis que parchemin 
touz li cuers do vantre me mant 
or sus lierres ynellemant 
voiz les ci g an san la fumiere 
veoir les peuz sanz lumiere 
n i vaut regarders ne ganchirs 
tous ces remedes c est fuirs " 
quant thiebert antant la nouvelle 
li cuers li bat soz la mamelle 
' las " dist thiebert ' bien le savoie 
qu au jor d ui tanroie male voie 
certes trop tost ist de sa porte 
ja tant n iere hon asseur 
trop tost ne vaigne mal eur " 
lors fu thiebert an tres grant ire 
sanz regarder et sanz plus dire 
sus ses yy piez va saillir 
le pre conmance a poursaillir 
au travers ne set ou il va 
et renars ades apres va 
li huiche ja le pre ne taigne 
thiebert met toi a la montaigne 
an haut thiebert an haut an haut 
certes thiebert rien ne nous vaut 
vous esparniés vos piez d aler 
les voulez vous metre saler 
faites tost si les desnoez 
les levriers darriers vous oez " 
qui veist thiebert remuer 
et quanqu il peut esvertuer 
contremont court de randonnee 
et tourjours la goule baee 
que l alaine ne li faussist 
et que li cors ne defaussist 
pour ce que plus male voie taigne 
lou moine thiebert la montaigne 
tourjour le rapelle et semont 
' amont " dit il ' thiebert amont 
car li levrier sont pres de toi 
amont lierres efforce toi " 
qui dont veist thiebert jaillir 
et la montaigne tressaillir 
tant est de courre saoulez 
que il est aval roulez 
par la voie qu il a venue 
adont escrie ' dieux ahue 
soiez moi au jor d ui ami 
et me gardez le cors de mi " 
adans c est a terre couchiez 
par un petit que n est onchiez 
son credo dit sa courpe bat 
touz li cors de paour li bat 
et tout li sans li bout et meut 
renars voit bien que plus ne peut 
si se trai un po an sus 
et si dist ' thiebert levez sus 
les levriers ai touz devourez 
un seul n an i est demorez 
a po que il ne m ont occis " 
lors c est thiebert lez lui asis 
' as tu voir dit se dieux te gart 
ouil certes " ce dist renart 
' quant vi qu a moi fu li retours 
adont lor donnai de mes tours 
tantque trestuit il sunt tué 
sanz avoir ne brait ne hué 
por l amor de toi garantir 
lor ai ge fet la mort santir 
sanz james nul jor revenir 
mont me doiz por ami tenir " 
quant thiebert se fu avisiez 
si c est mont formant despisiez 
et dist ' ge suis tout cler voiant 
que courre m as fait pour noiant 
se ne feroie an nul androit 
mes qui acheter te voudroit 
pour bien courrans ceroies loez 
sanz estre ronz ne ancloez " 
queque ansinc pallant aloient 
darrier eus escoutent et voient 
deus escuiers qui chevauchoient 
et deus levriers qui les suioient 
mont yniaux et faiz pour aler 
dist renars ' pansons de l aler 
ce cist nous tienent mors serons 
elas " dist thiebert ' que ferons 
ge n eusse mestier de corre 
tant an ai fait ne puis plus sorre " 
dist renars ' donques demorras 
miaux que tu peuz si te garras 
car ge gueaignerai a fuir 
fors seront se me peuent suir 
et tant te di ge de certain 
ne vivras gaires d aus le tain 
des ier mont bien ge le savoie 
car menacier oi voie 
morir c estet plus ne peuz vivre 
confesse toi et te delivre 
car ta vie ne pris un pois 
or demeure que ge m an vois 
mors ies autre consoil n i voi " 
lors demoura thiebert tout coi 
lui guermantant a grant maniere 
et dist ' renart ja sauvez n iere 
que de tieux comfors s est cervir 
malle mort te puisse aservir 
que onques de ton conforter 
ne se pot preudon deporter 
mes ge suis de courre si las 
que anviz puis aler le pas 
de courre suis ge touz failliz 
dont g en crien estre malbailliz 
mes ades me conforterai 
ge ferai miaux que ge sarai 
qui prant confort dieux li ahue 
j ai dans agues clere vehue 
j ai les ongles et grans et fors 
j ai le cueur antier et sain le cors 
ce dieux dans et ongles me garde 
de ses yy levriers ge n ai garde 
bonne esperance me dit bien 
que ge m an eschaperai bien " 
lors a un aubre regardé 
de monter sus n a pas tardé 
quant il fu sus sus une branche 
a dant thiebert mise sa hanche 
iqui les escuiers atant 
qui a haste vienent batant 
dient ' dant thiebert n i garroiz 
par mun chief vous nous demorroiz 
puisqu aperceu vous avons 
et autre chose ne trouvons " 
lors s an sont souz l aubre venu 
iquileques se sont tenu 
leur chien prannent a abaier 
thiebert se prant a esmaier 
et an la garde dieu c est mis 
pour ce qu il ne voit nus amis 
li escuier ont prises pierres 
' or jus " font il ' thiebert li lierres 
car bien garder ne vous i faut 
ne tour que vous faciez n i vaut " 
lors li ruient de grant alee 
donné li ont mainte colee 
mes thiebert mont bien se revanche 
son cors metoit contre une branche 
si que anviz le peuent acener 
toutevoie mont le font pener 
thiebers lor dit ' dant escuier 
veoir vous puisse ge essuier 
que tantes foiz m avez pené 
souvant batu po bien donné 
antre vous qui vivez de proie 
ja dieux an bon leu ne vous voie 
vous fetes tant gros et menu 
que vous estes po chier tenu 
et si ne peut demourer gaire 
que vous n aiez tuit trop a faire 
car li peuples vous haira 
et puis si vous anvaira 
pour l orguel que vous demenez 
et de plus an plus vous penez 
il vous samble an voz juigemans 
que soiez nez de dyamans 
et de rubiz et de thopaces 
ne n oit an vous fors biens et graces 
et que tuit autre soient de boe 
et que son temps pert qui les loe 
mes se bien vous regardoiez 
trop petit vous priseroiez 
ains dieux apostres qu il eust 
ne vost que gentis hon feust 
ains gentis hon n i mist le pie 
ne hon qui ja tenist de fie 
ne qui deist de honme mun vilain 
ne qui ains levast morte main 
ne qui de tailles vosist vivre 
onques dieux ne vost telz gens suivre 
car tuit cil qui de raison usent 
eus croire ammer suir refusent 
car tout orguel doit lan hair 
qui fait devant dieu a puir 
et tost dieux vous delaisera 
et dyables vous abaissera 
et si veuil que il vous apere 
que l escriture vous compere 
a l esprivier et au faucon 
et le simple home au chapon 
la causse pour coi vous l orrez 
l esprivier est mont honorez 
trop est avant qui a lui tuiche 
an la chambre le roi se juiche 
sus une perche noble et pointe 
souz ses piez houce ou cointepointe 
pour se que plus aisse se taigne 
plus est haus hon et plus l aplaigne 
par josier par vantre et par queue 
quant il est tans que il manjue 
pijon ou de poulle la cuisse 
il an avra s iert que hon la truisse 
et si convient que an le veilloit 
tieux qui ja point ne sonmeilloit 
et bien est gardez de deffaut 
s il est trop plains plumee li faut 
fusicien li faut et mestre 
et puis an une mue metre 
une grant piece iqui tenir 
pour la plume ne mie venir 
ansinc vit a honnor son cors 
et tantostque icilz est mors 
lan est de lui si annuiez 
qu il est ou vis fumier ruiez 
a telz fin convient il qu il vaigne 
tant est vilz rien prandre non daigne 
voiz ci sa fin voiz ci s onneur 
ansinques estes vous seigneur 
et an tel honnor vous vivez 
le roy le pallemant sivez 
au roy estes si conseillier 
a son dormir a son veillier 
de sa chambre li plus prive 
ades y estes arivé 
a telz honnors vivent voz cors 
et si tost con vous estes mors 
de dieu yestes tuit debitié 
et ou fumier d amfer gitié 
qui est si vix et si punais 
dont vous ne partiroiz jamais 
et dou chapon le voir sarez 
qu aus meimes gens est conparez 
li chapons se va pourchasant 
grain a grain sa vie trasant 
par ses fumiers par ses estrains 
va il querant ses povres grains 
ansinque fere li esteut 
se soutenir sa vie veut 
toute jor grate ou paillier 
an la boe et ou fumier 
et si ne fait ne plait ne noise 
s il fait qu ant riche chambre voisse 
a grans bastons est chaciez fors 
par huis par fenestres mis hors 
nulz ne le lait an chambre antrer 
voist an celle boe grater 
nus an chambre ne le hesberge 
ne nus n il fait juichier ne perche 
et dient tuit que trop est ors 
por ce est de touz chaciez fors 
nulle honor ne li est portee 
mes quant la vie li est ostee 
plumez est et cuiz bel et gent 
et mis antre platiax d argent 
presantez par tres grant aroy 
par chevaliers devant le roy 
a sa table devant sa bouche 
lors est trop avant qui i touche 
honte ot a vie a mort honnor 
quant li preudon tient son labeur 
sa marchandise ou sa charrue 
chascuns de vous le gabe et hue 
de vous est apelez vilains 
et dechaciez et soirs et mains 
mes quant a la mort est venus 
lors est des anges chier tenus 
car devant le roy il le portent 
et an lui portant se deportent 
devant le grant roy qui tout peut 
ansinc l escriture vous veut 
touz conparer celonc noz meurs 
qui sont de males an pieurs 
l anneur an cest siegle aroiz 
mort ou fumier d amfer iroiz 
ge le vous juige et dieux le veille 
que d amfer fors vous nulz ne deuille 
tuit cil qui m oient a amandient 
qu an morison part n aient 
lessiez m ester diex vous maudie 
rien ne vous meffis an ma vie " 
