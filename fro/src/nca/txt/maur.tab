peleus iert uns riches reis 
mout proz mout sages mout corteis 
par grece alot sa seignorie 
e del regne ot mout grant partie 
sa terre teneit quitement 
bien e en pais e saiuement 
icist reis aveit un son frere 
fiz de son pere e de sa mere 
eson iert par non apelez 
en penelope la citez 
ne sai s iert reis o cuens o dus 
quar le livres ne m en dit plus 
icist aveit un fiz eson 
qui esteit apelez jason 
de grant beaute e de grant pris 
e de grant sens si com jo truis 
grant force aveit e grant vertu 
et par maint regne iert ce seu 
mout iert corteis e genz e proz 
e mout esteit amez de toz 
mout por demenot grant proece 
e mout amot gloire e largece 
trop iert de lui granz reparlance 
e tant aveit fait de s enfance 
que mout iert coneuz sis nons 
par terres e par regions 
quant co vit li reis peleus 
que jason montot plus e plus 
e que chascun jor s essaucot 
dotos en fu paor en ot 
que tant creust que tant montast 
que de la terre le getast 
crient sei que s il vit longement 
qu il ne l en laissera neient 
mout a grant dote peleus 
que le regne ne li laist plus 
quar se il s en vueut entremetre 
bien l en porra del tot hors metre 
mout ot vers lui le cuer felon 
ne ne faiseit se penser non 
saveir par com faite mesure 
porreit ja prendre engin ne cure 
come il alast a male voe 
si que la terre ne fust soe 
ne del rien ne l poist gregier 
mout se penot de l engeignier 
ja seit se que mout s en celot 
ne negun semblant nen l en monstrot 
en icel tens co truis lisant 
avint une merveille grant 
en l isle de colcos en mer 
ensi l oi l auctor nomer 
la ot co sai bien un mouton 
qui tote aveit d or la toison 
mais n esteit riens d icel poeir 
ne par force ne par saveir 
qu il seust engeignier ne faire 
coment d iluec le poist traire 
a rien n esteit chose seue 
coment la toison fust eue 
onques nus om saveir ne l pot 
e sacheiz bien tiels la guardot 
ja de l aveir n eust envie 
nus hom qui n en perdist la vie 
maint se quiderent essaier 
qui puis n en porent repairier 
peleus fu de mal porpens 
ne vit engin ne lue ne tens 
com faitement poist ovrer 
de son nevo a mort livrer 
ses nies esteit mout le dotot 
mais ne voleit pas ne n osot 
monstrer ne faire aucun semblant 
qu il le haist ne tant ne quant 
porpensa sei qu il requerreit 
e en toz sens porchacereit 
coment jason la en alast 
si que jamais ne en retornast 
bien siet s il l i puet faire aler 
ne l estuet mais de lui doter 
ne del repairier n a dotance 
ainz est de co bien a fiance 
que la iert sa fins la morra 
ne jamais n en repairera 
ne demora pas puis un meis 
c une grant feste fist li reis 
granz fu la corz qui il ajosta 
e granz la genz qu il asenbla 
assez i ot contes e dus 
e chevaliers set cenz e plus 
jason i fu e hercules 
cil qui sostint maint pesant fais 
e mainte grant merveille fist 
e maint felon jaiant ocist 
e les bones iluec ficha 
ou alisandres les trova 
ses granz merveilles e si fait 
seront a toz jorz mais retrait 
granz e pleniere fu la corz 
e quant el ot duré yy jorz 
s a li reis jason apelé 
oiant toz l a araisoné 
' oiez biaus nies " fait peleus 
' rien que seit vive n ajn jo plus 
com jo faz tei co saches bien 
mais monstrer te vueil une rien 
mout par es beaus proz e hardiz 
s ies chevaliers granz e forniz 
mout as gent cors e grant vertu 
si t ies en maint lue combatu 
toz jorz en as victoire eue 
mainte chose t est avenue 
dont tu te puez mout faire liez 
e dont tu ies mout essauciez 
nus n est hui vis de ton aage 
qui proece ne vasselage 
ait envers tei de nuille terre 
trop par porras encor conquerre 
mout as grant pris e grant valor 
mout as conquise grant enor 
mais conquerre la puez mout maire 
s une chose poeies faire 
si eres si proz ne si os 
que tu la toison de colcos 
qui est de fin or senz dotance 
e dont il est tiel reparlance 
pousses par nul sens aveir 
ne par force ne par saveir 
si avreies doncs mais conquis 
qui om terriens qui seit vis 
e saches sor les deus te jur 
e leiaument t en faz seur 
se tu la toison pues aveir 
de mon regne te heir 
e a mon tens e a ma vie 
t en liverrai la seignorie 
del tot t en ferai maistre e sire 
ja ne voudras penser ne dire 
cele chose que jo nen face 
que bel te seit et qui te place " 
jason oi que li reis dist 
e la pramesse qu il li fist 
s ot les granz biens qu il li retrait 
des granz proeces qu il a fait 
mout li fu bel e mout li plot 
e mout grant joie en sei en ot 
siet qu il a tant force e vigor 
e sens e proece e valor 
que la toison senz faille avra 
desque il s en entremetra 
ja ne sera en lue si fort 
co li est vis ne l en aport 
grant cuer a e grant volente 
d aler en estrange regne 
e de veeir les regions 
dont il oi nomer les nons 
e mout voudreit faire tel rien 
que lon li atornast a bien 
e dont il essaucast son nom 
la pramesse ot e le grant don 
que sis oncles li prameteit 
nul mal engin n i entendeit 
ainz cuidot bien certainement 
senz nul autre decevement 
qui por son bien li loast faire 
n i entendeit mal ne contraire 
tot bonement li respondi 
' sire " fait il ' vostre merci 
bien sai e vei ne dot de rien 
que m onor volez e mon bien 
haute chose me prametez 
granz merciz vos en rent e grez 
la irai jo quant bel vos est 
mout voluntiers vez m en tot prest 
ja n en quier plus lonc sojor faire 
se deus me guarist de contraire 
o mei s en vendra la toisons 
ja n iert si guardez li moutons " 
a guari se tient peleus 
mander e querre fist argus 
engigners ert icil provez 
li plus tres saius qui fust nez 
hom ne saveit soz ciel son per 
ne qu ensi bien seust ovrer 
quant li reis l ot a sei mandé 
preié li a e comandé 
c une nef seit faite e hastee 
forz e siglant e atornee 
a endurer un fort torment 
e un orage e un gros vent 
argus respont ' jusque un meis 
o se devient ancor anceis 
rendrai si prestee la nef 
n en iert a dire mast ne tref " 
cil se pena de la nef faire 
qui mout en sot bien a chief traire 
ele fut mout e granz e forz 
e bien fu garnie de borz 
co vuelent dire li plusor 
mais jo ne l truis mie en l autor 
que co fu la premiere nes 
ou onques ot ueiles ne tres 
ne que premiers corut par mer 
cil qu i osa premiers entrer 
co fu jason co est quidé 
mais n en truis autre autorite 
cil ot la nef apareillé 
e bien clauelee e cheuillee 
e encordee de fustnains 
e governauz i ot e rains 
veiles ytages e obens 
e forz chaables e granz drens 
n i ot rien plus que aprester 
des or puet om o li sigler 
parmi la mer o hautes veiles 
e au soleil e as esteiles 
la novele fu ja alee 
par grece et parmi la contree 
que peleus li reis faiseit 
une nef faire a grant espleit 
en que jason deveit entrer 
que en colcos deuoit sigler 
car aveir cuide la toison 
que de fin or est el mouton 
des plus pro e li plus vaillant 
des plus dotez des mielz aidanz 
e qui plus erent coneu 
en sont dreit a jason venu 
offert pramis e dit li ont 
qu ensemblement o lui iront 
e il trestoz les en mercie 
e doucement lor dit e prie 
que quant il avreit buen orage 
e il verreient son message 
apareillié fussent e prest 
de venir la ou la nes est 
ensi li ont tuit otreié 
apres ont pris de lui congie 
quant vint contre le tens novel 
que doucement chantent oisel 
que la pareist blanche e bele 
e l erbe est vert fresche e novele 
quant li vergier sont gent flori 
e de lor fueilles revesti 
l aure douce uente e soef 
doncs fist jason traire la nef 
dedenz la mer ne tarja plus 
argo ot non del non argus 
argus l aveit faite e ovree 
por argus fu argo nomee 
guarnir la fist peleus bien 
ne lor defailli nule rien 
de quantque lor esteit mestier 
venu furent li chevalier 
e tuit si autre compaignon 
en la nef entrent a bandon 
ensemble o eus vait hercules 
qui parenz iert jason mout pres 
li venz corut devers la terre 
qui la nef tost del port desserre 
la veile ont fait el mast drecier 
bon vent orent e dreiturier 
donc comencierent a sigler 
parmi la transe de la mer 
tant ont siglé a veile pleine 
ainzque trespassast la semaine 
ariverent as porz de troie 
a grant leece e a grant joie 
el havre de simoenta 
sai bien que la nes ariva 
hors s en eissirent ambedui 
jason e hercules o lui 
e tuit lor autre compaignon 
grant joie meinent el sablon 
lor eve douce ont refreschee 
que la mers aveit empeiriee 
sor le rivage el bel grauier 
ont fait conreer lor mangier 
dous jorz aveient sojorné 
quar auques esteient lassé 
n aveient mie grant corage 
de faire el pais lonc estage 
mais mout lor iert e buen e bel 
de reposer en lue novel 
e d auques sejorner lor cors 
tuit esteient de la nef hors 
mal ne damage ne faiseient 
en la contree ou il esteient 
li rois de troie laumedon 
a oi dire que jason 
ert arivez e hercules 
e autres chevaliers ades 
plus de set cenz prouz e hardiz 
e de grece les plus esliz 
sont de lor terre ca venu 
tot le pais ont confondu 
les chasteaus ars prise la preie 
se il mout tost n es en enveie 
damage li feront en fin 
se il longues sunt si ueisin 
n es i vueille ja consentir 
quar granz maus l en porreit venir 
laomedon fu de grant sens 
crienst e dota en son porpens 
s a ceus de grece consenteit 
ne en nul sens lor amordeit 
qu il arivassent a ses porz 
il en sereit honiz e morz 
bien en porreit perdre s onor 
e quant vendreit al chief del tor 
tost li fereient lait damage 
li reis a pris un suen message 
cuens esteit cil de haut parage 
proudome aveit en lui e sage 
son talent li encharge e dit 
e cil l a bien mis en escrit 
puis est montez el palefrei 
dis compaignons mena o sei 
tant chavauchierent a espleit 
que al port sont venu tot dreit 
le seignor ont tant demandé 
que li autre lor ont mostré 
son message li dist li cuens 
qui sire e mestre esteit des suens 
' jason " fait il ' entent a mei 
de part laomedon le rei 
vieng a tei tot nomeement 
e a ces autres ensement 
que tost t en isses de sa terre 
qu en pais la uout tenir senz guerre 
senz son congie e senz son gre 
estes en son pais entré 
il ne siet pas par quel afaire 
mais mout li torne a grant contraire 
dont vos onques ci arivastes 
ne que dedenz sa terre entrastes 
ne vueut que plus i demoreiz 
ainz vueut tres bien que vos sachiez 
tost vos torreit a grant folie 
ne vos i aseurez mie 
eissez vos en grant aleure 
ainzqu il uos face autre laidure 
s un sol jor aueiez enfreit 
le devie que par mei vos fait 
n en porreit puis un sol baillier 
que ia ior mais eust mestier 
de vos sereit faite jostise 
ja n en sereit raencons prise " 
jason oi la desfiance 
grant duel en a e grant pesance 
' par deu " fait il ' seignor grezeis 
grant honte nos a fait cist reis 
qui de sa terre nos congee 
e co nos mande e nos deviee 
que demain n i seions trové 
nos deussons estre henoré 
par lui e par la soe gent 
mais de tot co n a il talent 
mauvaisement nos i henore 
mais encor cuit veeir tiel ore 
qu il s en repentira mout cher 
vassaus " fait il al messagier 
' dire poez a vostre rei 
que par les deus de nostre lei 
quant nos ici preimes port 
damage ergueil honte ne tort 
ne uousimes faire en sa terre 
ne n avions talent de guerre 
e s il en grece fust venuz 
a grant joie fust receuz 
il n en fust mie congeez 
anceis i fust mout honorez 
a maint sera encor retraite 
ceste honte qu il nos a faite 
a tiels qui mout en pesera 
co quit ja faille n i avra " 
hercules a dit al message 
' vassaut le port e le rivage 
guerpirons nos ia o demain 
mais d une chose faz certain 
laomedon vostre seignor 
jusqu treis anz verra tiel jor 
qu en cest pais arriuerons 
que ja congie ne l en querrons 
ne ja por vie ne por manace 
o li seit bel o li desplace 
n i laisserons a sojorner 
enuier nos deit et peser 
de la honte qu il nos a fait 
mou devreit aveir tel plait 
que li tornast a deshonor 
ainzque venist al chief del tor 
e dont toz jorz se poust plaindre 
si fera il ne puet remaindre " 
li messages fu mout corteis 
' par dieu seignor " fait il ' grezeis 
laide chose est de menacier 
jo ne vienc mie a vos tencier 
mon message vos ai dit bien 
ne quit que i obliasse rien 
jo n en ai plus o vos que faire 
des or me metrai el repaire 
se uos plaist uos i remaindreiz 
o se ce non uos en irez 
mais ce sachez jo loereie 
que vos meisseiz a la veie " 
atant s en part e si s en torne 
a cil remistrent trist e morne 
une chose puet hon saveir 
s il en eussent le poeir 
ja de la terre nen eississent 
decique damage i fesissent 
mais poi sont gent al comencier 
ice le lor a fait laisser 
n i oserent plus remaneir 
en lor nef entrent vers le seir 
fortment siglerent e nagierent 
de la contree s esloignierent 
mout regrete sovent jason 
co que lor a fait laomedon 
a lui e a ses compaignons 
tant ont tiré as avirons 
at tant siglé a pleines veiles 
e a la lune e as esteiles 
qu il ariverent en colcon 
de la nef est eissuz jason 
hercules e si compaignon 
sor le rivage el bel sablon 
vestirent lor cors gentement 
riche furent lor garnement 
de dras de seie a or brusdez 
de gris e d ermine forrez 
li plus povres ot vesteure 
riche bien faite a sa mesure 
une cite ot iluec pres 
que lon clamot iaconides 
bele ert e granz et forz e gente 
tors i aveit bien tresqu a trente 
close esteit tote de buen mur 
de fin marbre serré e dur 
mout i aveit riches maisons 
e granz palais e hauz donjons 
e chevaliers e merchaanz 
riches e sages e mananz 
dames i ot mout e puceles 
e borgeises cointes e beles 
mout fu la citez bien fondee 
et mout fu riche la contree 
de fruiz d oiseus e de peissons 
i ot co sachez granz foisons 
bele e riche iert jaconites 
li reis aveit non oetes 
assez aveit riche tenue 
quar mout iert l isle bien tanue 
beaus fu e genz e clers li iors 
come el termine de pascors 
jason li proz e hercules 
et tuit lur compaignon apres 
sont venu dreit a la cite 
gentement furent conreé 
bien semblerent buene maisniee 
quar trop fu bien apareilliee 
a merveille les esguarderent 
quant il en la cite entrerent 
cil des rues e des soliers 
des fenestres e des planchiers 
et mout par sont d enquerre 
dont il vienent ne de quel terre 
mais ne pristrent fin ne ces 
deciqu il vindrent el palais 
ou oestes li reis esteit 
qui uns granz plaiz le jor teneit 
deuant la sale lez la tor 
fors des arvous del parleor 
ot une place grant e lee 
de haut mur tote avironee 
le trait durot a un archer 
la joerent maint chevalier 
dez as esches e as tables 
e a autres iues deportables 
assez en i aveit le jor 
maint bel cheval maint ostor 
e maint tres riche guarnement 
i poeit lon veeir sovent 
par la porte entrent li grezeis 
oetes vait contre eus li reis 
si baron e si uasuassor 
les recurent a grant honor 
quant li reis sot qui il esteient 
ou aleient e dont veneient 
honora les de grant maniere 
et mout par lor fist bele chiere 
la nuit lor fist si bel ostel 
q unc puis que murent n orent tiel 
a mangier lor dona assez 
e mout les a bien conreez 
assez i sistrent longement 
prou i ot clare e piment 
li reis es chambres enveia 
e si tramist por medea 
c est une fille qu il aveit 
que de mout grant beaute esteit 
il n aveit plus enfanz ne heir 
trop iert ele de grant saveir 
mout sot d engin de maistrie 
de conjure e de sorcerie 
es arz ot tant s entente mise 
que trop par iert sage e aprise 
astronomie e nigromance 
sot tote par cuer e de s enfance 
d arz saveit tant e de conjure 
de cler jor feist nuit oscure 
s ele vousist co fust viaire 
a ceus por cui le uousist faire 
les eves faiseit corre ariere 
scientose iert de grant maniere 
sot que li reis la demandot 
si s atorna plus bel que pot 
d une inde a or gotee 
richement faite e bien ovree 
s ot un bliaut forré d ermines 
e un mantel de sanbelines 
covert d un drap outremarin 
qui ses set peis valeit d or fin 
quant gentement se fu vestue 
si est des chambres hors issue 
ses puceles mena o sei 
desiqu el fu deuant le rei 
trop fu bele de grant maniere 
de cors de faicon e de chiere 
bendee fu d un treceor 
onques nus hon nez n en vit meillor 
a ses cheveus esteit xxx 
autre parole ne vos fais 
mais el pais ne el regne 
n en esteit riens de sa biaute 
parmi la sale vint le pas 
la chiere tint auques en bas 
plus fine e fresche e coloree 
que la rose quant ele est nee 
mout fu corteise e bien aprise 
oetes l a lez lui asise 
bien ot enquis e demandé 
dont cil erent de quel regne 
quant ele certainement sot 
que c ert jason mout par li plot 
mout en aveit oi parler 
e mout l aveit oi loer 
mout l aama enz en son cuer 
ne poeit pas a negun fuer 
tenir ses ieuz se a lui non 
mout li iert de gente facon 
la forme esguarde de son cors 
cheveus recercelez e sors 
a e beus ieuz e bele face 
mais des or crient que trop ne li place 
bele boche a e dous reguarz 
bel menton bel cors e beus braz 
large e grant a la forcheure 
sa contenance e parleure 
saiue e de mout bone maniere 
mout le reguarde enmie la chiere 
mout i a medea ses ieuz 
douz frans simples e sans ergueuz 
mout par le mire doucement 
ses cuers de fin amor esprent 
mout par li plaist mout li agree 
tost li avreit s amor donee 
s il iert en lue que li queist 
ne quit ja l en escondesist 
unc mais nuil jor n i entendi 
n amer ne voust ne n ot ami 
or i a torné si son cuer 
qu el ne laira a negun fuer 
qu ele n en face son poeir 
poi proisera tot son sauoir 
s ele n aemplist son corage 
ja ne sera uers lui sauuage 
ensi sofri a mout grant peine 
toz les uit jorz de la semaine 
n ot bien ne repos ne solaz 
des or la tient bien en ses laz 
amors vers cui riens n a desfense 
sovent esguarde e se porpense 
coment ele ait joie pleniere 
quar destreite est a grant maniere 
mout en dote le comencier 
un jor quant vint enpres mangier 
si ot li reis a sei mandee 
en sa sale pauimentee 
assez la conioist e embrace 
cent feiz li a baisié la face 
comande li e dit apres 
qu o iason e o hercules 
parout por bien ce li consent 
e cele que d amor esprent 
s en vint a eus mout vergoindose 
de parler sage e scientose 
mout par li fait jason grant joie 
soef basset que lom ne l oie 
li dist ' uassaut ne tenez mie 
a mauuestie n a legerie 
se a vos me vieng acointier 
il ne vos deit pas enuier 
dreiz est e biens co m est avis 
qui home veit d autre pais 
qu il l aparout e areisont 
e que leial conseil li doint 
dame " fait il ' vos dites bien 
marci vos rent sor tote rien 
dont il vos plot qu a mei parlastes 
e que primiere m araisonastes 
fais i avez que de buen aire 
quant ice uos en plot a faire 
a toz les jorz de mon hee 
sachez vos en savrai mais gre 
mout par poez grant joie aveir 
quar mout estes de grant saveir 
beute avez mout e franchise 
e de haut sens estes aprise 
jason " fait ele ' bien savon 
que vos venez por la toison 
onques por el ca ne venistes 
mais grant estoutie enpreistes 
quar si erent tuit assemblé 
cil qui furent e qui sont né 
ne porreient il engignier 
ne porpenser ne porchacier 
cum il la poussent aveir 
d ice n aiez vos ja espeir 
por neient le cuideriez 
qui tant vos treuailleriez 
essaié se sont ja plusor 
qui n furent mort al chief del tor 
onques n oi qu en eschapast 
nus qui de l aveir se penast 
li deu i ont lor guarde mise 
par tel maniere e par tel guise 
come je te faz or certain 
mars i a mis dous bues d arain 
quant ire e maltalenz les toche 
parmi les nes e par la boche 
jietent de lor cors fue ardant 
ja de la mort n avra guarant 
qui n iert ateinz ne conseuz 
sempres n ardra com se c ert fuz 
par art e par conjureison 
ont cil en guarde le mouton 
qui la toison voudra aveir 
si convendra par estoveir 
que il les puisse si donter 
que traire les face e arer 
marz li poissanz deus de bataille 
les i a ensi mis sens faille 
encor i a el a passer 
que assez fait plus a doter 
quar uns serpenz qui toz jorz veille 
qui pas ne dort ni ne someille 
le regarde de l autre part 
par tel engin e par tel art 
que ja rien n i apresmera 
si tost come senpres morra 
quar fue gete ensemble uenin 
qui tost li a doné la fin 
granz est e fiers e trop isdous 
ainc hom ne vit si merveillous 
ne porreit mie estre conquis 
ne engeigniez a estre ocis 
que t en fereie lonc sermon 
saches ja n avras la toison 
por rien que seit ne l quider mie 
guar come as empris grant folie 
ainz te di bien se tu i vas 
que ia n en torneras " 
jason respont come afaitiez 
' dame " fait il ' ne m esmaiez 
ne sui mie por co venuz 
que m en torge come esperduz 
mieuz uoil morir que jo n essai 
s en nuil sans aveir le porrai 
se o mei ne l en puis porter 
jamais ne m en quier retorner 
quar a toz jorz honiz sereie 
si que jamais honor n avreie 
par ci m en covient a passer 
tant en ai fait ne l puis muer 
seit biens seit maus quelque m en vienge 
ne puet estre que jo m en uenge 
jason " fait ele ' bien entent 
n en querreies chastiement 
seurs puez estre de morir 
de co ne te puet riens guarir 
dueus e pitiez me prent de tei 
la en iras co sai e vei 
mais se de co seure fusse 
que jo t amor aveir pousse 
qu a femme espose me preisses 
si que ia mais ior me guerpisses 
quant en ta terre retornasses 
en cest pais ne me laisasses 
e me portasses leial fei 
je preisse engin e conrei 
com ceste chose parfeisses 
que mort ne mahein n i prendreies 
fors mei ne t en puet riens aidier 
ne auancier ne conseillier 
mais jo sai tant de nigromance 
que j ai aprise des m enfance 
que quantque jo vueil puis tot faire 
ja ne m iert peine ne contraire 
quantque est grief tot m est legier 
ja n i troverai enconbrer 
or esguarde que tu n feras 
saveir se ce m otreieras 
ton cuer m en di senz deceveir 
tot tun corage en vueil saveir 
dame " fait il ' jo qu en direie 
sor toz les deus te iurereie 
e sor trestote nostre lei 
amer toz iors e porter fei 
a femme vos esposerai 
sor tote rien vos amerai 
ma dame sereiz e m amie 
de mei avreiz la seignorie 
tant entendrai a vos servir 
que tot ferai vostre plaisir 
menrai vos en en ma contree 
ou vos sereiz mout honoree 
tuit vos i porteront honor 
e li plus riche e li menor 
plus i avreiz joie a plaisir 
que li cors n en porra sofrir " 
la pucele respont atant 
' or sai " fait ele ' vostre talant 
co remandra desque xxx 
quant se sera couchiez li reis 
en ma chambre vendreiz toz sous 
ja cumpaignon n avreiz o vos 
la me fereiz tel seurance 
que vers vos n aie plus dotance 
puis vos dirai com faitement 
porreiz les bues e le serpent 
veintre e dontier e justisier 
ne uos feront puis encombrer 
dame " fait il ' ensi l otrei 
mais enveiez s os plaist o mei 
quar ne savreie ou torner 
ne a quel hore jo levasse " 
dist la pucele ' ce iert bien fait " 
congie a pris puis si s en vait 
ariere en ses chambres s en entre 
mout li tressaut le cuers el ventre 
mout l a espris de granz amors 
mout li enuie que li jors 
ne s en vait a greignor espleit 
mout se merueille que co deit 
tant a le soleil esguardé 
que ele le vit esconsé 
mout li tarda puis l anuitier 
que son plait li fait porloignier 
e quant le jor en ueit alé 
n ot ele pas tot achevé 
soventes feiz a esguardé 
la lune s ele esteit levee 
crient que sempres s en haut la nuit 
ne li torne pas a deduit 
co qu par la sale veillierent 
e co que pas ne se couchierent 
son vuel fussent tuit endormi 
mout par en a son cuer marri 
as uis des chambres vait oir 
s encor parolent de dormir 
iluec escoute iluec estait 
n en ot tenir conte ne plait 
' ico " fait ele ' que sera 
ceste genz quant se couchera 
ont il juré qu il veilleront 
e que mais ne se coucheront 
qui vit mais gent que tant veillast 
que de veillier ne se lassast 
mauvaise genz fole provee 
ja est la mienuiz passee 
mout a mais poi deciqu al jor 
certes mout a en mei folor 
de quei me sui jo entremise 
mieuz deureie estre prise 
que cil qui est trovez enblant 
fol corage e mauuaiz semblant 
porreit lon or trover en mei 
que ci m estois ne sai por quei 
estuet me doncs estre en esfrei 
que uoluntiers ne vienge a mei 
jason quel hore qu i enuoi 
o il mout volentiers co crei 
que faz doncs ci ne qui atent 
tant en ai fait qu or m en repent " 
de l huis se part en itel guise 
vint a son lit si s est asise 
mais jo cuit bien certainement 
qu el n i serra pas longement 
releue s en n i puet plus estre 
s ala ovrir une fenestre 
vit la lune que iert levee 
lores li fu s ire doblee 
' des or " fait ele ' est il enuiz 
passee est ja la mienuiz " 
clot la fenestre ariere torne 
iriee en est mout pensive e morne 
enmi la chambre s aresta 
tot en estant si escota 
la noise oi auques baissé 
quar ja s espartet la maisnee 
a l huis s en vait pensive e pale 
si esguarda parmi la sale 
as chanberlens vit les liz faire 
e lores li fu en uiaire 
que jusqu a poi se coucheroient 
e que guaires plus n i serroient 
par la chambre vait sus e jus 
e sovent reguarde al pertus 
tantque trestuit furent couchié 
bien a veu e agaitié 
le lit ou jason se coucha 
une soe maistre apela 
tot son conseil li a gehi 
car el se fie mout en li 
' dreit a cel lit " fait ele ' iras 
tot soavet le petit pas 
de noise te guarde e d esfrei 
celui qu i gist m ameine o tei 
dame " fait el ' primierement 
vos couchez si sera plus gent 
de la nuit est alé partie 
si l tiendreit tost a vilenie 
qu a couchier fusseiz a tel hore 
quar bien en est mais tens e hore " 
fait la pucele ' jo l otrei " 
ne firent mie lonc conrei 
en un chier lit d or e d argent 
qu onques nus on n en vit plus gent 
dont li quatre pecol igual 
furent tuit ovré a esmal 
a esmaraldes verdeianz 
e ou robins clers reluisanz 
colte i ot grant uolse de paile 
que meillor n ot faite en thesaile 
e lenceus blans deugiez de seie 
ne quit que nus hom meillors veie 
mout i ot un riche oreiller 
onques pucele n ot si cher 
li couertuirs fu riche asez 
d unes bestes fu toz orlez 
que reluisent come orpimenz 
d autres mout chieres fu dedenz 
vols fu d un drap sarragoceis 
d or e de seie trestot freis 
el lit se coucha la pucele 
que mout fu gente e sage e bele 
bien esteit digne d itiel lit 
la uielle senz autre respit 
s en est fors de la chambre eissue 
dreit au lit jason est venue 
tot belement e en secrei 
le trait parmi la main a sei 
e cil s en leva mout isnel 
si s afubla de son mantel 
tot soavet e a celé 
s en sont dedenz la chambre entré 
clarte i ot tres bien i veient 
car dui cirge grant i ardeient 
la maistre a l uis clos e serré 
puis l a deciqu al lit mené 
medea le senti venir 
si a semblant fait de dormir 
e cil ne fu pas trop vilains 
le couuertoir lieve o ses mains 
cele tressaut vers lui se torne 
auques fu uergoindose e morne 
' vassaut " fait el ' qui vos conduit 
mout par avez veillié anuit 
tel noise ai tote nuit oie 
qu or m ere a grant peine endormie 
dame " fait il ' ne quier guion 
se vos e ceste dame non 
s en vostre prison me sui mis 
ne m en deit pas estre de pis " 
la uielle ensemble les laissa 
en autre chambre s en entra 
jason a parlé toz premiers 
' dame li vostre chevaliers 
icil qui quites sans partie 
sera toz les jorz de sa vie 
vos prie e requiert doucement 
que l receuez si ligement 
qu a nul jor mais chose ne face 
que vos griet que vos desplace " 
medea respont ' beus amis 
grant chose m avez mout pramis 
se vos le voliez tenir 
vos ne me poez plus ofrir 
mais seurte uueil que i en aie 
puis atendrai vostre manaie 
dame a trestot vostre plaisir 
senz fausete e senz mentir 
vos en ferai tel seurtance 
qu a tort avreiz vers mei dotance " 
une pelice vaire e grise 
vest medea sor sa chemise 
del lit s en est atant levee 
si a une image aportee 
de jupiter le deu puissant 
' jason " fait el ' venez avant 
vez ci l image as dex des ciels 
jo ne vueil mie faire a jues 
de mei e de vos l assemblee 
par co uoil estre aseuree 
sor l image ta main metras 
e sor l image jureras 
a mei fei porter e tenir 
e mei a prendre senz guerpir 
leial seignor leial amant 
me seies mais d ore en avant " 
jason ensi li otreia 
mais envers li s en parjura 
covenant ne lei ne li tint 
por co espeir l en mesavint 
mais jo n ai or de co que faire 
del reconter ne del retraire 
assez i a d el a traitier 
ne les vos quier plus porloignier 
tote la nuit se jurent puis 
ensi com jo el livre truis 
tot nu a nu e braz a braz 
autre celee ne vos faz 
se il en jason ne pecha 
cele nuit la despucela 
quar s il le uout ele autretant 
e quant co vint a l ajornant 
' dame " fait il ' ne targera 
desciqu a poi ajornera 
ne porrai mais guaires ester 
qu il ne m en estuisse a torner 
or m est mestiers mout me besoigne 
que de mei pensez sens aloigne 
quar en vos en est m esperance 
e mis conseilz e m atendance " 
fait la danzele ' beaus amis 
sacheiz j en ai bien conseil pris " 
andui se sont del lit levé 
quar ia piert del ior la clarte 
un escrin d or prist medea 
veiant jason le desferma 
si en a traite une figure 
faite par art e par conjure 
' co " fait el ' porteras o tei 
quar jo te di par dreite fei 
ja tant come sor tei l avras 
rien nule en terre mar crienbras " 
apres li baille un oignement 
ne sai cum fu faiz ne coment 
' d ice " fait ele ' seras oinz 
car de co t est graindre bosoinz 
puis n avras ja de feu dotance 
qui a ton cors face nuisance 
or te bailerai mon anel 
si n en verras jamais plus bel 
e si saches bien que la pierre 
ne puet estre en nul sen plus chiere 
soz ciel n a home qui seit vis 
desqu il l avra en son deit mis 
qui ja puis crienge enchantement 
fue arme venin ne serpent 
ne li poent faire enconbrer 
ne en eve ne puet neier 
tant com l anel avras sor tei 
mar avras dote ne esfrei 
encore a il autres vertuz 
se tu ne vueus estre veuz 
la pierre met dehors ta main 
de ce te uueil faire certain 
que ja rien d oils ne te verra 
e quant co riert qu il te plaira 
e que tu n avras d ico soing 
clou la pierre dedenz ton poing 
veuz seras lom come autre home 
onques octouiens de rome 
ne pot conquerre cel aveir 
qui cest poust contrevaleir 
l anel " fait el ' me garde bien 
quar jo l aim plus que nule rien " 
apres li rebaille un escrit 
e si li a monstré e dit 
' jason quant le mouton verras 
ne faire ja avant un pas 
deciqu aies sacrefiié 
que li deu n en seient irié 
crieme sereit si ne l faiseies 
que chierement le comparreies 
par ico les apaieras 
e dementresque tu feras 
cest escrit diras belement 
treis feiees contre orient 
gart que seies amenteuz 
or te baillerai ceste gluz 
par tel maniere destempree 
que ja a rien n iert adesee 
dont jamais desevree seit 
grant aleure va tot dreit 
es nes e es boches as bues 
l espant tote quar bien t est hues 
par co les avras si conquis 
ja feus de lor cors n istra puis 
arer lur feras quatre reies 
mais clou tes ieuz que tu ne l veies 
puis t en ua tot seurement 
combatre contre le serpent 
