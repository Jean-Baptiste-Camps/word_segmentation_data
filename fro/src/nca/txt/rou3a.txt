richard ama clers e clergie 
chivaliers e chevalerie 
par nuit errout cumme par jur 
unkes de rien nen out pour 
maint fantosme vit e trova 
unques de rien ne s esfreia 
pur nule rien que il veist 
ne nuit ne jur pour ne l prist 
pur ceo k il errout par nuit tant 
alout la gent de lui disant 
ke autresi cler par nuit veeit 
cum uns autres par jur faiseit 
custume aveit quant il errout 
a chascun mustier k il truvout 
se il poeit dedenz entrout 
s il ne poeit defors urout 
une nuit vint a un mustier 
orer voleit e deu preier 
luinz de sa gent alout pensant 
ariere alouent e avant 
sun cheval aregna defors 
dedenz trova en biere un cors 
juste la biere avant passa 
devant l autel s agenuila 
sur un leitrun ses vanz jeta 
mais al partir les oblia 
baisa la terre si ura 
unkes de rien ne s esfreia 
n i aveit gueires demuré 
ne guaires n i aveit esté 
quant el mustier oi ariere 
moveir le cors cruistre la biere 
turna sei pur le cors veeir 
" gis tei " dist il " ne te moveir 
se tu es bone u male chose 
gis tei en peis si te repose " 
dunc a li quens sa urisun dite 
ne sai se fu grande u petite 
puis dist quant il seigna sun vis 
al returner d iluec dist tant 
" deus en tes mains m alme cumant " 
s espee prist si s en turna 
e li deables s esdreca 
encuntre l us fu en estant 
braz estenduz estut devant 
cumme s il vousist richard prendre 
e l eissue de l us defendre 
e ricard a le brand sachié 
le bu li a parmi trenchié 
travers la biere l abati 
ne sai se il fist noise u cri 
al cheval est richard venuz 
del cimeteire est fors eissuz 
quant de ses guanz li remembra 
n es vout leissier si returna 
el chancel vint ses guanz reprist 
maint hoem i a ja n i venist 
as eglises fist cumander 
e as marchiez dire e crier 
que mais n i ait cors sul guerpi 
desique len l eit enfui 
autre aventure li avint 
que la gent a merveile tint 
e ki a peine fu creue 
se ele ne fust de tanz seue 
cunter l ai oi a plusurs 
le oirent des ancesurs 
mais mainte feiz par nun chaleir 
par perece e par nun saveir 
remaint maint bel fait a escrire 
ki bon sereit et bel a dire 
en l abeie seint oain 
out a cel tens un secrestein 
tenuz esteit pur leal muine 
e mult aveit bon testimuine 
mais de tant cum li hoem plus vaut 
de tant deable plus l asaut 
tant le vait il plus aguaitant 
e de plusurs guises temptant 
le secrestain que je vus di 
par aquintement d enemi 
alout un jur par le mustier 
pernant garde de sun mestier 
une dame vit si l ama 
a merveiles la coveita 
mort est se il sun bon n en fait 
ne remaindra pur rien qu il ait 
tant li dist e tant li pramist 
ke la dame terme li mist 
que la nuit a l ostel alast 
e par la planche trespassast 
que desus roobec esteit 
une eve ki desuz cureit 
n i poeit par aillurs passer 
ne altrement a li parler 
la nuit quant bien fu aseri 
que moine furent endormi 
li secrestain fu en fricon 
nen ot ne ne quist cumpainun 
a la planche vint sus munta 
ne sai dire se il abuissa 
ou escrilla u meschauca 
mais il chai si se neia 
un deable l alme seisi 
si tost cum del cors issi 
en enfer l en voleit ravir 
mais uns angles li volt tolir 
chascun volt traire l alme a sei 
e chascun dit reisun pur quei 
deables dist " tu me faiz tort 
ke me touz l alme que j en port 
donc ne sez tu ke l alme est meie 
desqu ele est prise en male veie 
en male veie esteit entree 
e en male ovre l ai truvee 
en veie de mal s esteit mise 
e en veie de mal l ai prise 
iloc u je te truverai 
iluec dist deus te jugerai 
le muine ai truvé en mal evre 
la veie u il iert le descovre 
n i estuet aveir autre prueve 
desque lun a mesfait le trueve 
la veie ou il iert de pechie 
quant il chai l ad ja jugié " 
li angles deu li respundi 
" tais tei " dist il " ne iert mie issi 
li muines fu de bone vie 
tant cum il fu en l abeie 
bien e lealment ad vesquu 
n avum nul mal de lui veu 
ceo testimonie l escripture 
e raison est bien e dreiture 
ke tut bien iert guereduné 
e chascun mal sera pené 
cil deit aveir le gueredun 
des biens qu a fait que nus savum 
ke sera le bien devenuz 
que il ad fait s il est perduz 
ne n ad fait le pechie 
dunc tu l as ja pris e jugié 
de l abeie esteit eissuz 
e a la planche esteit venuz 
se peust il retraire 
s il ne chaist del pechie faire 
de la malice qu il ne fist 
bien pot ceo estre ne l feist 
pur sulement sun fol pense 
e pur un poi de volunte 
le veus jugier e veus dampner 
tu as grant tort lais l alme ester 
e pur l estrif que il remaine 
ke l un de l autre ne s en pleine 
alum ca al conte richart 
si nus metum en sun esgart 
il nus jugera leaument 
qu il ne fait nul faus jugement 
a ceo qu il dira nus tenum 
senz contredit e senz tenceon " 
dist li diables " je l otrei 
si seit l alme entre mei e tei " 
sempres sunt a richard venu 
en une chambre u sun lit fu 
dormi aveit mais dunc veillout 
de plusurs choses purpensout 
la parole li unt cuntee 
si cum ele iert entr eus alee 
del moine ki par tel folie 
esteit eissuz de sa abeie 
en la veie esteit de pechie 
mais n i aveit tuchié 
de la planche esteit trebuchié 
e en l eve desuz neié 
jugement face e die veir 
qui deit l alme del moine aveir 
e richard lur ad dit briefment 
" alez " dist il " delivrement 
metez al moine l alme el cors 
e de l ewe le metez fors 
ne seit deceu ne supris 
desur la planche reseit mis 
iluec tut dreit dunt il chai 
quant il trebucha e peri 
e si il vait plein pie avant 
u pie u pas u tant u quant 
aut li diables si la prenge 
senz cuntredit e senz chalenge 
e se li moines se retrait 
e turne ariere sa pais ait " 
le jugement que richard fist 
ne cil ne cist ne cuntredist 
l alme unt ariere el cors portee 
e li moynes l ad recovree 
dunc leva sus e revesqui 
e mis fu la dunt il chai 
desque li moines se aparcut 
e sur la planche en pais s estut 
ariere mist plus tost sun pie 
ke hoem ki a serpent marchié 
delivrement fu al retur 
cume huem ki de mort a pour 
e cil ki l tindrent l unt lessié 
unkes ne prist a eus congie 
en l abeie s en fui 
ses dras escust e se tapi 
e la murir cremeit 
e en dute iert si il vivreit 
quant richard leva al jur cler 
a saint oain ala urer 
le cuvent fist tut asembler 
e le moyne fist demander 
li moines vint ses dras muilliez 
n es aveit pas sechiez 
li quens l ad a sei apelé 
venir le fist devant l abe 
" frere " dist il " ke vus est vis 
cument fustes vus entrepris 
gardez vus mielz a l autre feiz 
quant a la planche passereiz 
cuntez a l abe verite 
u vus avez anuit esté " 
pur sun abe e pur le cunte 
ruvi li moines e out hunte 
e nequedent tut regei 
cument ala cument peri 
cument diables l enginna 
cument li quens le delivra 
tote la verite cunta 
e li quens tut testimunia 
issi fu la chose seue 
e la verite cuneue 
lunges fu puis par normandie 
retraite ceste gaberie 
" sire muine suef alez 
al passer planche vus gardez " 
une lande a corcers a nun 
pres de la forest de liun 
en la lande ad une valee 
ki n est mult lunge ne mult lee 
en la forest ad une plaine 
environ est granz la champaine 
ja iert de aust li meis passez 
que li dux fu matin levez 
ses forestiers ad fait viser 
u il purreit granz cerfs truver 
arcs e saetes fist porter 
e chiens a sanc si ala berser 
as veneurs e as vatlez 
fist mener seuz e brachez 
e liemiers par autre veie 
les fist aler que len n es veie 
s espee a sun coste portout 
kar nule faiz sanz li n alout 
en corcers vint grant aleure 
or oez quel mesaventure 
en la baissiere volt veeir 
ne sai si il out de rien espeir 
un chevaler ad loing veu 
bien afublé e bien vestu 
lez lui sur l erbe esteit s espee 
bien enrengee e aturnee 
lez lui fu une dameisele 
ki gente fu forment e bele 
bien est vestue e aturnee 
sa guimple sur sun chief jetee 
li chevaliers ne pot fuir 
quant il vit le conte venir 
deus quel pechie que od s espee 
ad la meschine decolee 
li quens cria " mal faiz mal faiz 
femme deit aveir par tut paiz " 
dunc ad sur lui esperuné 
le chief li ad del bu sevré 
puis arestut e esgarda 
lur dous beautez vit e mira 
unques meis ceo dist ceo li semble 
ne vit si bele gent ensemble 
al quart jur les fist enterrer 
mais il ne pout unques trover 
qui s coneust ne ki seust 
dunt li uns d els ne l altre fust 
pur le pechie que li duc fist 
del chevalier ke il ocist 
ne fu ceo pas mis en escrit 
mais li pere le unt as filz dit 
une autre aventure mult grande 
avint al chief de cele lande 
a un des veneurs le cunte 
gardez se fu honur u hunte 
un cerf aveient retenu 
pris l aveient e abatu 
le cerf aveient escorchié 
e fait aveient le forchie 
un des veneurs se hasta 
aler s en volt si s en turna 
a sun seignor aler voleit 
par une veie ke il saveit 
une pucele ad trovee 
dedenz le bois pres de l entree 
bien iert vestue e bien chaucie 
bien afublee e bien liee 
a li vint si l at saluee 
e ele lui si s est levee 
e quant il la vit en estant 
descenduz est demaintenant 
demanda li ki ele esteit 
en cel bois sule ke feseit 
un homme ceo dist atendeit 
ki contre li venir deveit 
par une des manches l ad prise 
asez li offri sun servise 
ne sai retraire ke il li dist 
ne quel semblant ele li fist 
mais ceo dient ke il la prist 
e a terre lez lui l asist 
ele esgarda tut e suffri 
nule rien ne li deffendi 
purpensa sei ke il li fereit 
ceo ke hum a femme feire deit 
quant li out fait ceo ke li plout 
e relever de li se vout 
e il quida de li partir 
ele l enpeinst de tel air 
ne sai u od piez u od meins 
parmi branches e parmi reims 
le fist haut cuntremunt voler 
e el furc d un arbre encroer 
quant il volt celie regarder 
e il quida a li parler 
ne sout k ele fu devenue 
ne l ad oie ne veue 
veneurs ki le cerf portouent 
qui par cele sente passouent 
lur cumpaignun en l arbre virent 
a grant peine le descendirent 
ricard tint gunnor lungement 
ceo dient tuit cumunement 
ainzke il espuser la vousist 
e einzque a femme la preist 
mais par preiere del clergie 
ke len out meinte feiz preié 
e par cunseil de ses baruns 
qui mainte feiz l en unt somuns 
ad ricard gunnor espusee 
anceis e puis l a bien amee 
quant gunnor primes se cucha 
la nuit enpresque il l espusa 
lez le cunte s est el lit mise 
d autre maniere e d autre guise 
que ele ne se soleit cuchier 
cume se li feist dangier 
le dos li ad avant turné 
e des espaudles l ad buté 
" cument " dist il " te cuntienz tu 
mainte feiz as od mei jeu 
unkes mais ceo ne me feis 
tu seuz vers mei turener tun vis " 
gunor en riant respundi 
" sire sire n est mie issi 
je soil en vostre lit gesir 
e soil faire vostre plaisir 
gis el mien si me gerrai 
sur quel coste ke jeo voldrai 
dame sui si gies en mun lit 
si me gerrai a mun delit 
canariere fu le lit vostre 
mais ore est il e mien e vostre 
unkes mais n i jui 
ne sanz pour od vus ne fui 
sui aukes aseuree " 
a ces paroles s est turnee 
l un a l autre turna sun vis 
si unt asez gabé e ris 
asez fu puis lunges retrait 
ceo ke gunor ot dit e fait 
gunor fu dame mult preisie 
de bones murs bien enseignee 
clers e chevaliers honura 
mult despendi e mult duna 
a cel terme murut lohiers 
ki de france iert reis forz e fiers 
n out fiz ne fille ne autre heir 
ki deie en fiu le regne aveir 
en lohier faili la ligniee 
qui longement fu bien preisiee 
par tut le mund de charlemaine 
qui tint seisuine e alemaine 
e rome e france e lumbardie 
e d espaine mult grant partie 
par defaute de bon lignage 
od le cunseil del grant barnage 
fu huge chapes receuz 
e en france pur rei tenuz 
chapes fu fiuz huun le maigne 
duc de paris e chevetaigne 
par richard e par sa valur 
qui eu aveit sa surur 
par sun cunseil e par sa amur 
firent franceis huun seignur 
flamenc le voldrent cuntredire 
n orent cure k il fust lur sire 
e huun sur els chevaucha 
a arraz vint si s asega 
la cite a entur asise 
mais n i sist guaires tost l out prise 
li quens aernolf vit qu il perdeit 
ne defendre ne se porreit 
richard a preié k il l acord 
sanz desheriter e senz mort 
richard de la pais s entremist 
faire la volt e si la fist 
puis prist cungie si s en parti 
en normendie reverti 
bons homes e bons chevaliers 
e bons clers ama e tint chiers 
le iglise de l arcevesquie 
de ruen sun plus riche sie 
fist abatre e faire grainur 
a la mere nostre seignur 
plus lunge la fist e plus lee 
plus haute e mielz enpaventee 
le munt seint michel estora 
muines i mist mult le honura 
al compasser mist grant entente 
grant aveir i mist e grant rente 
a ruen mist grant manantie 
a saint oain en la abeie 
e mult i repairout suvent 
pur veer lur contenement 
de plusurs parz fist pere atraire 
le mustier de fescamp fist faire 
ki est de grant auctorite 
el nun de sainte trinite 
bien le garni e richement 
de quantqu a riche iglise apent 
de livres e de vestemenz 
de cruiz e d autres garnemenz 
clers establi ki servireient 
e provendes dunt il vivreient 
les evesques de normendie 
dunt il aveit la seinurie 
fist venir al dediement 
si s cunrea mult richement 
un sarkeu fist apareilier 
lez la meisiere del mustier 
a metre enpres sa mort sun cors 
suz la gutiere de defors 
puis le fist chascun vendresdi 
tant cum il unques puis vesqui 
emplir a cumble de furment 
e departir a povre gent 
ovec cinc souz de romeisins 
a malades e a frarins 
a baieues enmaladi 
vieuz huem iert ja si afiebli 
quant vit ke murir li estuveit 
ne que par mirie ne garreit 
ne que mais ne porreit lever 
a fescamp se ruva porter 
entretant manda ses baruns 
fiuz e filles e cumpainuns 
e le cunte raul sun frere 
que il aveit de par sa mere 
de sun fiz richard fist sun eir 
e il iert ja de bon poeir 
de ses autres fiz li preia 
preia e dist e cumanda 
que il les maintenist e gardast 
e de sa terre lur dunast 
dunt chascun se peust garir 
e a eus se feist servir 
otreié fu quantque il quist 
richard de rien ne l cuntredist 
as eveskes e as abez 
e a plusurs clers ordenez 
se fist cunfes si cum il dut 
culpe bati deu recunut 
le cors nostre seinur receut 
el lit se restreinst ou il jut 
granz fu li mals murir li estut 
granz fu li deuls quant il murut 
dunc oissez e plurs e criz 
de hummes de filles e de fiz 
el sarkeu unt le cors porté 
qu il ot grant pose ainz apresté 
mult oissiez a l enterrer 
humes e femmes dementer 
bon seignur deit lum bien plurer 
kar grief chose est a recuvrer 
desus unt fait une chapele 
de saint thomas ki mult est bele 
mil anz quatre meins out passez 
puisque deus fu en terre nez 
quant li premier richard murut 
e le secund l onur receut 
richard fu pere richard fiz 
chascun fu mult pruz e gentilz 
de normendie chascun dus 
bon fu li pere li fiz plus 
pur sa bunte pur sa noblece 
pur sa valur pur sa largece 
fu cist li bons richard clamez 
mult fu preisiez mult fu amez 
mult s entremist de deu servir 
e del servise deu oir 
gent ama de religiun 
e mult mist grant entenciun 
a clers e a muines amer 
mult se pena de eus honurer 
venir fist muines de digun 
ki sunt de grant religiun 
des plus honestes des miels letrez 
des plus preisiez des plus amez 
de une abeie de burguine 
que iert de mult bon testemoine 
des mustiers ke sis peres fist 
osta les clers muines i mist 
a feschamp fist une abeie 
la plus riche de normendie 
tant i mist e tant i duna 
tut li pueples s esmerveila 
ne vot mestier de sa meisun 
duner si a gentil humme nun 
gentil furent li chapelein 
gentil furent li escrivain 
gentil furent li cunestable 
e bien puissant e bien aidable 
gentil furent li senescal 
gentil furent li marescal 
gentil furent li butteillier 
gentil furent li despensier 
li chamberlenc e li ussier 
furent tuit noble chevalier 
chascun jur orent livreisuns 
e as granz festes dras e duns 
einsi iert la curt bien servie 
endreit chascun par curteisie 
chascun se pena de noblece 
e de honur faire e de largece 
n aveit gueres regné 
ne guaires n aveit duc esté 
quant el pais surst une guerre 
ki dut grant mal faire a la terre 
li paisant e li vilain 
cil del boschage e cil del plain 
ne sai par cui entichement 
ne ki l esmut premierement 
par vinz par trentaines par cenz 
unt tenu plusurs parlemenz 
parole vunt cunseilant 
se il la poent metre avant 
e il la puissent a chief traire 
ki as plus hauz fera cuntraire 
priveement ont purparlé 
e plusurs l unt entr eals juré 
que jamais par lur volunte 
n avrunt seinur ne avoé 
seignurs ne lur funt si mal nun 
ne puet aveir od els fuisun 
ne lur guaainz ne lur laburs 
chascun jur vunt a grant dulurs 
en peine sunt e en hahan 
antan fu mal e pis awan 
tote jur sunt lur bestes prises 
pur aies e pur servises 
tant i a plaintes e quereles 
e custummes viez e nuveles 
ne poent une hure aveir pais 
tut en jur sunt sumuns de plais 
plaiz de forez plaiz de moneies 
plaiz de purprises plaiz de veies 
plaiz de bies faire plaiz de moutes 
plaiz de defaute e de toutes 
plaiz d aguaiz plaiz de graveries 
plaiz de medlees plaiz de aies 
tant i a prevoz e bedeaus 
e tanz bailiz vielz e nuvels 
ne poent aveir pais nule hure 
tut en jur lur curent sure 
ne se poent derainier 
chascun vult aveir sun luier 
a force funt lur bestes prendre 
tenir ne s osent ne defendre 
ne poent mie issi guarir 
terres lur estuvra guerpir 
ne puent aveir nul guarant 
ne vers seignur ne vers serjant 
ne lur tienent nul cuvenant 
" fiz a putain " dient alquant 
" pur quei nus laissum damagier 
metum nus fors de lur dangier 
nus sumes humes cum il sunt 
tels menbres avum cum il unt 
e autresi granz cors avum 
et autretan suffrir poum 
ne nus faut fors cuers sulement 
alium nus par serement 
nos aveirs e nus defendum 
e tuit ensemble nus tenum 
e s il nus vuelent guerrier 
bien avum cuntre un chevalier 
trente u quarante paisanz 
maniables e cumbatanz 
malveis serunt e vil li trente 
bacheler de bele juvente 
ki d un ne se porrunt defendre 
s il se vuelent ensemble prendre 
as macues e as granz peus 
as saietes e as tineus 
as haches as arcs as gisarmes 
e as pieres ki n avra armes 
od la grant gent ke nus avum 
des chevaliers nus defendum 
einsi poum aler el bois 
arbres trenchier e prendre a chois 
es vivers prendre les peissuns 
e es forez les veneisuns 
de tut ferum nos voluntez 
des bois des eaues e des prez " 
par tels diz e par paroles 
e par autres plus foles 
unt tuit cel cunseil graanté 
e sunt entreserementé 
ke tuit ensemble se tendrunt 
e ensemble se defendrunt 
eslit unt ne sai quels ne quanz 
des plus quintes des mielz parlanz 
ki par tut le pais irunt 
e les seremenz recevrunt 
ne pot estre lunges celee 
parole a tante genz portee 
fust par humme fust par serjant 
fust par femme fust par enfant 
fust par ivrece fust par ire 
asez tost oi richard dire 
ke vilein cumune faseient 
e ses dreitures li toldreient 
a lui e as autres seinurs 
ki vilains unt e vavasurs 
pur raul sun uncle enveia 
ceste busuine li cunta 
quens iert de evreues mult vaillanz 
de plusurs choses bien aidanz 
" sire " dist il " en peis seez 
les paisanz a mei lessez 
ke ja mar en voz piez 
mais vos mainees m enveiez 
enveiez mei vos chevaliers " 
e richard li dist " volentiers " 
dunc enveia en plusurs lieus 
ses espies e ses curlieus 
tant ala raol espiant 
e par espies enquerant 
que par malades ke par seins 
k il ateinst e prist les vileins 
qui justoent les parlemenz 
e perneient les seremenz 
raul fu mult de mal talent 
n es vout mener a jugement 
tuz les fist tristes e dolenz 
a plusurs fist traire les denz 
e les autres fist espeter 
traire les oilz les puins couper 
a tels i out les garez quire 
ne li chaut gueires qui s en muire 
les autres fist tut vifs rostir 
e les autres en plum builir 
tuz les a fait si cunreer 
hisdus furent a esgarder 
ne furent puis en lieu veu 
k il ne fussent bien cuneu 
la cumune remest atant 
n en firent puis vilain semblant 
retrait se sunt tuit e demis 
de ceo k il aveient enpris 
pur la pour de lur amis 
k il virent defaiz e malmis 
e li riche le cumpererent 
mais par lur burse s aquiterent 
ne lur laissa lun rien a prendre 
de tant cum lun les pout raendre 
tels plaiz firent vers lur seignurs 
cum il porent faire meilurs 
richard out freres e sururs 
bons chevaliers e beals plusurs 
asquanz fist cuntes e baruns 
duna lur terres e maisuns 
a guilleame ad oismes duné 
e il l en jura fealte 
fei li plevi ses huem devint 
pais dut tenir mais poi la tint 
guilleame fu mult orgueilus 
pur ce k il fu chevalerus 
e par losengiers que il crei 
richard sun frere messervi 
feluns atraist e cunsenti 
la guere ama la peis hai 
a ceus des marches s alia 
les hommes richard guerreia 
richard suvent le chastia 
e mainte feiz le maneca 
e quant pur lui ne l volt laisser 
par autres le fist chastier 
mais il n en volt parole oir 
de pais ne de triwes tenir 
quant richard vit que pais n avreit 
ne que pur lui rien ne fereit 
tant le demena qu il le prist 
en la tur de ruem le mist 
ses fols cunseiliers fist desfaire 
tolir les freres les oilz traire 
cinc anz fu guilleaume en la tur 
que unkes n en pot issir nul jur 
quant par cunseil d un chevalier 
ki li out fait apareilier 
une corde ke il li muca 
par cele corde devala 
de une fenestre fors issi 
e par la corde descendi 
el bois se mist com il ainz pout 
le jur dormeit la nuit veillout 
en dutance iert o il ireit 
e en quel lieu guarir porreit 
tant iert richard de grant puissance 
e tant l amout li reis de france 
ne se voldreit pur lui salver 
a richard sun frere medler 
ne se poeit en lui fier 
ne il ne l voudreit receter 
en bretaigne ne en angou 
n osad aler ne en peitou 
purpensa sei que il fera 
a sun frere richard ira 
mult umblement merci querra 
en sa maneie se metra 
mielz se veult metre de sun gre 
es mains richard sun avoé 
ke autre li mette vuile o nun 
plus tost en quide aveir pardun 
arestez s est a cest pense 
tant a que jur que nuit erré 
a vernei vint ceo fu la fin 
une forest de beessin 
en sa chape s est enbuschié 
k il ne fust pris ne entercié 
li quens esteit alé chacier 
el bois s alout esbanier 
guilleame l a tant parsui 
par la forest k il descendi 
al pie li chai 
merci cria mult humblement 
richard demanda " ki es tu " 
e deske il l a cuneu 
munter le fist si l en mena 
sun mal talent li pardona 
mult le tint honoreement 
ensemble od sei bien longement 
par conseil le conte raul 
n out al conseil ne mais li sul 
li dona ou e le conte 
e cil li jura fealte 
puis li duna une meschine 
fille turketil lieceline 
turketil fu de grant poeir 
riche de feu manant de aveir 
n aveit fors la fille nul eir 
e cele fu de grant saveir 
de grant pris e de grant bonte 
d amones faire e de amer de 
sur dive estora l abeie 
de ma dame sainte marie 
treis vadlez out de sun seignur 
robert clamerent le grainur 
cil fu quens de ou enpres sun pere 
johan numerent l altre frere 
johan fu clers e coronez 
et evesques fu ordenez 
de lisewis croce portant 
bien fu letrez e bien savant 
a cel terme surst une guerre 
entre alred le rei de engleterre 
e le seignur de normendie 
ne sai par ire u par envie 
ne remest pas pur sa sorur 
que alred aveit a ouxsur 
ke il ne volist richard grever 
e destruire e desbarater 
sun navirie fist asembler 
baruns e chevaliers mander 
grant fu la flote a portesmue 
quant la gent fu tote venue 
li reis apela ses baruns 
e les vasals k il out somuns 
" ceste mer " dist il " passerez 
e normendie destruirez 
pernez richard si vus poez 
pris e lié le m amenez " 
