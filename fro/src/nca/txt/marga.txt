a l onor deu et a s aie 
dirai d une virge la vie 
d une damoisele saintime 
qui s amor ot vers deu hautisme 
et son pense si fermement 
que por paine ne por torment 
ne vout onques son cuer retraire 
de deu servir car ne l dut faire 
asses fu gente et asses bele 
margerite ot non la pucele 
ce m est avis que par raison 
dut ele bien avoir cel non 
que bien resanbla margerie 
de sa biaute et de sa vie 
con el fu geme preciouse 
ancele deu fu et espouse 
volentiers et bien li garda 
sa castee se li voua 
de grant gent fu enparentee 
en anthioche dont fu nee 
ses peres ert bien gentils hon 
theodosius avoit non 
prestre ert de la mahomerie 
les ydles avoit en baillie 
patriarche d iluec estoit 
grant honor en la vile avoit 
mais paiens ert car en cel tans 
n avoit il gaires crestiens 
quel loi que ses peres tenist 
ne que que il i mescreist 
del saint espir fu replenie 
ancele deu fu et amie 
pres d anthioce fu menee 
a norice fu conmandee 
la norice forment l ama 
conme sa fille l onora 
encore estoit asses petite 
joevene pucele margerite 
quant la mere qui le porta 
chai en mal si devia 
tant fu ele plus servisable 
et envers sa norice estable 
crestiene estoit loialment 
en deu creoit omnipotent 
en deu creoit et aoroit 
et de bon cuer se li prioit 
theodosius quant ce oi 
qu en deu creoit mult l enhai 
ne la vout tenir entor soi 
quant el ne vout tenir sa loi 
por ce que relenqui avoit 
la loi que ses peres tenoit 
ains se fu prise a autre vie 
dont ses peres l ot enhaie 
que del sien ne de s irete 
ne pot avoir conmunite 
mais ne li pot gaires chaloir 
de l amor de son pere avoir 
quant l amor de celui ot bien 
qui sires ert de tote rien 
ele ama deu et deu l ama 
trestot son cuer li adona 
deu aora et deu ot chier 
il l en rendi mult bon loier 
de quinze ans estoit la mescine 
vers sa norice tote acline 
a cel tans que nos vos lisons 
estoit grans persecusions 
de martirs de par le pais 
sovent erent pris et ocis 
por l amor deu en qui creoient 
a qui lor cuers torné avoient 
quant oi margerite dire 
et le torment et le martire 
que cil por amor deu sofroient 
qui tant l amoient et creoient 
voua a nostre creator 
a estre caste por s amor 
et dex ama sa castee 
si la maintint en bontee 
en chanp aloit berbis gardoit 
quant sa norice conmandoit 
ot meschines de son aage 
menoit berbis en pasturage 
olimbrius un jor la vit 
berbis gardoit ce dit l escrit 
olimbrius provos estoit 
en anthioce n avoit droit 
de rome avoit la provoste 
partot avoit grant poeste 
des crestiens faire pener 
et des ydles faire aorer 
en chaines de fer lioit 
les crestiens que il prenoit 
grant conpaigne de chevaliers 
menoit od lui et de somiers 
margerite vit si l ama 
par ses chevaliers li manda 
que sa moillier de li feroit 
se ele france feme estoit 
et se ele ert altrui ancele 
por co qu ele ert et gente et bele 
en sognantage la tendroit 
del sien a grant plente aroit 
quant cil la damoisele pristrent 
et li mostrerent et li distrent 
el conmenca fort a crier 
et jhesu crist a apeler 
" aies merci sire de moi 
maintien moi " dist ele " a ta loi 
ne perde m ame o les felons 
qui font les persecutions 
fai moi biaus sire delivrer 
que tos tans te puisse aourer 
que ma foi ne soit enpirie 
ne la moie ame conchiie 
ma saintee ne soit muee 
ne castee que t ai voee 
salve moi deu et si m aie 
et me socor de felenie " 
li chevalier revindrent tost 
et raconterent al provost 
que la meschine qu il voloit 
a son oes pas ne covenoit 
car ele croit en icel de 
que jui ont en crois pené 
olimbrius s en corocha 
a soi venir la conmanda 
quant devant lui fu amenee 
" diva de quel gent es tu nee " 
cele respont " de france gent 
sont d anthioche mi parent 
diva conment as tu a non 
margerite m apele lon 
quel deu " dist il " aores tu 
jo croi " dist ele " el roi jhesu 
crois tu " dist il " en jhesu crist 
que la loi des juis ocist 
oie " dist ele " en celui croi 
cil soit tos tans garde de moi 
conment " dist il " te puet aidier 
qui se laissa crucefier " 
la virge dist " se il volsist 
ja nul sers mal ne li feist 
mais il l estuet ensi morir 
por son pople d enfer garir 
tu ne saras ja tant parler 
que tu me faces retorner 
de la voie de verite 
par coi jo vois a volente 
a celui por voir me sui prise 
qui trestot a en a sa devise " 
li provos dist ireement 
" a moi diras procainement 
se nos dex ne veus aorer 
jo te ferai forment pener 
en torment morir te ferai 
en fu ardant ton cors metrai 
le tien de guerpis et ta loi 
richement remanras od moi 
riche feme de toi ferai 
et en mon lit te meterai " 
la virge dist " ce n est noient 
mon cors lairai metre a torment 
por ce que m ame soit salvee 
et o les virges soit posee 
de deu ne voil jo departir 
del tot me voil a li tenir 
bien li tendrai ceste promese 
ne m en tenra por menteresse 
bien doit on por celui morir 
qui por nos tos vout mort soffrir " 
li provos prent a corocier 
et margerite a manecier 
conmanda qu el fust haut pendue 
e o verges nue batue 
la virge vers le ciel garda 
a son seignor jhesu parla 
" en toi ai m esperance eue 
ja ne serai mais confundue 
beneoit soit sire ton non 
de moi biaus sire aies merci 
tol moi des mains a l anemi 
que jo ne face por paor 
cose dont jo perde t amor " 
quant ele faisoit s orison 
li juge erent tot environ 
qui le cors li ont tant batu 
o les verges tot nu a nu 
c a la terre chaoit li sans 
par les costes et par les flans 
olimbrius li vint devant 
a margerite dist itant 
" se tu en moi croire voloies 
et moi amer prou i aroies " 
tels i avoit qui l esgardoient 
qui por pitie de li ploroient 
por la paine qu ele soffroit 
et por le sanc que jus chaoit 
un d aus li dist " pitie avons 
de toi que tormenter veons 
por coi es tu si mescreue 
quel prou aras se on te tue 
li provos l a tornee a ire 
mult se paine de ti ocire 
por coi ne fais que puisses vivre 
et estre ot li saine et delivre " 
margerite a respondu 
" hai felon et mescreu 
tant savriés mal conseillier 
alés faites vostre mestier 
jo ne criem pas vostre manace 
que nus de vos por deu me face 
se mes cors est en paine mis 
m ame sera en paradis 
por les paines que ont li cors 
m ame sera de paine fors 
en deu del ciel devriés croire 
car sa creance est tote voire 
qui les portes de paradis 
oevre et met ens ses amis 
felons estes ne vos croirai 
ne ja vos dex n aouerai 
que ne crieme mon aversaire 
de mal que il me puise faire " 
margerite ert en orison 
sa char batoient li felon 
olimbrius et autre gent 
qui o lui erent a torment 
quant il voient de sa char tendre 
de totes pars le sanc espandre 
lor ex et lor chieres covroient 
car esgarder ne le pooient 
li provos vint devant li droit 
" por coi ne veus tu orendroit 
nos dex aorer bonement 
que ne muires si malement 
por coi n as tu merci de toi 
fai ce que voil et si me croi 
se vivre veus fai mon talent 
que ne muires si malement " 
cele respont hardiement 
" jo ne ferai ja ton talent 
se mes cors ton talent faisoit 
m ame en enfer o toi iroit 
ma char voil que soit tormentee 
por estre m ame el ciel salvee " 
as verges fu el grief torment 
sa char navree espessement 
la virge acostumeement 
ceste orison faisoit sovent 
la norice a la chartre aloit 
et pain et vin li aportoit 
donoit li par une fenestre 
par u ele veoit son estre 
et les orisons retenoit 
que margerite dire ooit 
un jor ses orisons faisoit 
margerite si con soloit 
issir vit d un angle un dragon 
noirs ert et d orible facon 
fu ardant de son nes jetoit 
fun noir entor son col avoit 
barbe avoit d or de fer les dens 
les ioex ot vairs conm a serpens 
puor faisoit entor lui grant 
glaive avoit en sa main trancant 
corocha soi et si sifla 
par la chartre grant fu jeta 
paor ot la virge et pesance 
mais en deu avoit sa fiance 
a la terre s ajenoilla 
mains estendues si ora 
" dex " dist elle " qui pues garder 
et ciel et terre et air et mer 
partot es tu uns dex meisme 
qui poeste as en abisme 
qui a la mer rive donas 
infer brisas sathan lias 
pri toi que oies m orison 
que puisse vaincre cest felon 
que il mal ne me puisse faire 
ne a sa fosse avoc lui traire " 
es vos celui goule baee 
a bien pres l a tote engolee 
quant margerite se seigna 
et de la sainte crois s arma 
li deables la goule ovri 
tote a bien pres le transgloti 
mais la crois qu ele ot fait de crist 
crut el dragon crever le fist 
del dragon margerite issi 
qui onques nul mal n i senti 
devers senestre se torna 
un autre deable esgarda 
qui avoit les mains et les pies 
et les jenols estroit liiés 
dont dist la virge a son seignor 
a qui ele ot torné s amor 
" jo gloirefi ton non et toi 
car le deable vencu voi 
et sa puor ariere mise 
dont jo quidoie estre sosprise 
la crois jhesu vois reluisant 
sor moi bones odors jetant 
la colonbe est del ciel venue 
que por confort ai atendue 
c est saint espir que j atendoie 
que jo sor toutes riens voloie 
a toi sire graces en rent 
a qui tos ont rafuiement 
qui des virges es gouverneres 
corone as martirs et salveres 
qui vis et regnes ce creon " 
li deables dont leva sus 
" jo ne puis vivre " dist il " plus 
margerite lai moi atant 
que ne m ailles plus asivant 
que jo te voi en orisons 
por voir et en aflictions 
mon frere t envoie rufon 
qui ert sanblable de dragon 
le cors de toi asorbesist 
et ta virginite tolsist 
mais tu l as par la crois ocis 
dont vengement de li as pris 
de moi te pri tant solement 
que ne me faces ensement " 
dont l a la virge as cevels pris 
et contre terre l a jus mis 
a la terre l a jus plaisié 
sor son chief mist son destre pie 
puis dist " dragon esta en pais 
ne t entremetes tu jamais 
de tolir ma virginite 
jo sui espouse damede " 
n avoit encor pas tot ce dit 
quant le soleil reluire vit 
dedens la chartre ou ele estoit 
ou ele le dragon tenoit 
la sus el ciel vit la crois crist 
et la colombe vit qui dist 
" bone euree virge es tu 
margerite qui as vencu 
le dragon que crever feis 
a ce que sos ton pie as mis 
por ce que ta virginite 
as confermee a damlede 
et por ce c as deu en memorie 
est preste ta corone en glorie 
en paradis ou el t atent 
n i a nul enpeechement " 
quant margerite ce oi 
a damledeu graces rendi 
al diable se retorna 
hardiement li demanda 
son non demande et ses mestiers 
cil respont " dame volontiers 
te dirai ce que tu vouras 
mais ton pie que de sor moi as 
fait un petitet relever 
que me puisse resalener " 
la virge fist ce qu il proia 
un petitet son pie lasca 
" belgibus " dist il " ai a non 
ne fai se moi conbatre non 
contre les homes de cest mont 
de quel mestier qu il onques sont 
ainc mais ne poi estre vencus 
mais or me froisses mes vertus 
tu seule m as tot avuglé 
et mon frere rufin tué 
or voi bien que dex maint en toi 
ton voloir puet faire de moi 
desque tu crestiene fus 
et que tu primes receus 
la celestiel conpaignie 
glorie del ciel as deservie 
margerite bele es et gente 
en damlede as mis t entente 
le signe deu en tes dex as 
par coi me venquis et lias 
jo sui cil qui tos jors sans faille 
vers les bons homes fai bataille 
lors cuers lor sens fais oscurer 
et lor salveor oblier 
cels qui jo truis dormant esveil 
et de pechier lor doins conseil 
et quant jo n es puis esveillier 
en lor dormant les fai pechier 
en tos cex ai part que jo truis 
de deu servir et vains et vuis 
de celui fai jo ma maison 
qui n a vers deu s entencion 
quant sainte gent et ferme voi 
si m depart conme de toi 
margerite tu m as vencu 
ta puissance m a confundu 
las moi caitis maleuré 
une virge m a sormonté 
se uns proudome vencu m eust 
asses menre honte me fust 
merveilles voi de tel mescine 
sa valor passe medicine 
qui a vencu son parente 
et pere et mere de bonte 
de deus vertus bien aornee 
l a dex a son oes atornee 
la vois de li et la manace 
le deable dragon en chace 
mult vaut petitet ma vertu 
quant une virge m a vencu " 
dont respondi la virge sage 
" di moi " dist ele " ton lignage 
et qui te done poeste 
de gaitier les anceles de " 
li dyables li respondi 
" margerite primes me di 
dont tel vie as et si fort foi 
en conment dex entra en toi 
ce que jo sui de la deu grace 
son plaisir fait de moi et face 
margerite " dist il " entent 
ce que te voil dire briefment 
nostre roi a non sathanas 
del ciel chai en enfer bas 
sathanas a non en infer 
qui el ciel ot non lucifer 
le lignage savoir porroies 
se tu es livres esgardoies 
jo n en os pas a toi conter 
car jo voi deu a toi parler 
mais jo te pri tant et requier 
qui de ta main ne m atouchier 
mais un lien pren si me lie 
conme salomons en sa vie 
dedens un vascel nos enclost 
puis vint de babiloine un ost 
qui jerusalem escilla 
et le vaiscel d arain brisa 
quida avoir trové tresor 
et grant plente d argent et d or 
et quant nos del vaiscel issimes 
par tot le mont nos espandimes 
tais toi " dist margerite " tais 
n ai soing de ta parole mais 
n ai mais cure de ton sermon 
ne dis se tricherie non " 
quant ot se dit si se seigna 
et dist " dyable ariere va " 
a itant la terre entrovri 
et li diable en chai 
d iluec s en torna li deables 
qui n i pot estre plus estables 
a l autre jor fu desfermee 
la virge et al provost menee 
" margerite " fait il " croi moi 
renoie jhesu et sa loi 
si tien la loi que nos tenon 
et croi la loi que nous creon 
margerite li respondi 
" tu devroies estre anemi 
a ces ydles que tu aores 
si viex coses por coi honores 
le roi des ciels dois honorer 
qui te puet dampner et salver " 
n ot el provost que corocier 
margerite fist despoillier 
et puis al ceval fust lever 
et apres brandons alumer 
cevals fust uns tormens estoit 
u on en cevalcons seoit 
quant la virge el ceval fust sist 
et vit le fu ardant si dist 
" sire dex mon cuer esnetie 
que n i remaigne felonie " 
olimbrius li a dont dit 
" morir t estuet jusc a petit 
mais por coi te lairas morir 
quant tu de mort te pues garir 
fai ce que voil jo te lairai " 
margerite dist " non ferai " 
dont a on fait fu aporter 
et entor brandons alumer 
de totes pars le fus mis fu 
mais sains espir par sa vertu 
estainst le fu et la chalor 
que la virge n i ot dolor 
dont la refist olimbrius 
del ceval fust descendre jus 
et pies et mains li fist loier 
le chief li fist avant plongier 
en une cuve d oile plaine 
margerite a quelque paine 
vers le ciel amont regarda 
a damedeu se conmanda 
" dex qui partot as ta puissance 
vrai salus et vraie esperance 
vrais pites dex de pekere 
vrai dex aidies verai salvere 
vrai jugieres verai justice 
a qui tote rien doit service 
espant dex ta beneicon 
sor ceste iaue par ton non 
et por le saint baptisement 
de pechie aie espurgement 
fai saint espir del ciel descendre 
et moi de cest peril defendre 
ronpés liiens ou jo sui mise 
ancoisque mort m ait trop sosprise " 
n avoit dit gaires plus que tant 
es vos un tonoire mult grant 
une colonbe del ciel vint 
corone d or en son bec tint 
desus la virge droit s assist 
et une vois oi que dist 
" margerite esta fermement 
la conpaigne de deu t atent " 
es vos les liens depechiés 
dont pies et mains avoit loiés 
de l oile margerite issi 
que onques dolor n i senti 
por les miracles que cil virent 
plus de cinc mil s i convertirent 
cinc mile homes i ot creans 
sans les femes et les enfans 
olimbrius coreciés fu 
quant en tant vit croire en jhesu 
par maltalent et par grant ire 
le conmanda metre a martire 
en armene la fait mener 
le canp n oi onques nomer 
iluec furent tot en un jor 
decolé por la deu amor 
mult orent bon baptisement 
del sanc dont il erent sanglant 
quant por torment ne por manace 
que li provos et sa gent face 
ne pot la virge sormonter 
ne de sa loi faire torner 
conmanda que fust fors menee 
de la cite et decolee 
asses fu prest que l i mena 
quant li provos le conmanda 
quant fu menee a cel martire 
dont malcus le devoit ocire 
" virge " dist il " le col estent 
rechois la gloire pitalment 
et puis aies merci de moi 
car jo voi deu ensamble o toi " 
ele respont " jo te requier 
lai moi deu primes deproier 
liverai li mon cors et toi " 
malcus dist " dame jo l otroi " 
dont se mist en afliction 
et fist vers deu ceste orison 
" deu qui le monde as estoré 
et partot as ta poeste 
qui del monde garde te prens 
et vois defors et vois dedens 
a toi biaus sire graces rent 
qui m as gardee de torment 
de felenie et de luxure 
car virge sui et monde et pure 
otroie moi et loialment 
que jo te requier bonement 
qui ma vie en cuer lira 
ou de bon cuer l escoutera 
ou qui de sa gaaignerie 
volra avoir la moie aie 
ou qui chapele u qui mostier 
a moi fera edefiier 
u del sien i metra lumiere 
oies biax sire ma proiere 
fai lor ce qu il te proieront 
qu il por lor requerront 
pardon aient de lor pechies 
n es laissiés estre a mort jugiés 
ne naisse ja en lor maison 
enfes s a droit termine non 
li enfes sain et entier soit 
naturalment si con il doit 
se feme est en traval d enfant 
et par besoig moi reclamant 
biax sire dex lor fai aie 
et l un et l autre met a vie 
qui en jugement mis sera 
et de mon non li sovenra 
par mon non li fai ensement 
que mal n ait par faus jugement 
qui por m amor te proiera 
et pardon te demandera 
por m amor lor done pardon 
et venir a confession 
sor tos cex qui me nomeront 
et en memoire me tenront 
li sains espir del ciel descende 
et d aversaire les deffende " 
encore estoit en orisons 
la sainte virge a jenoillons 
la sainte virge a jenoillons 
quant uns tonoires merveillos 
fu ois mult espoentos 
tot cil qui le tonoire oirent 
a terre de paor chairent 
devers le ciel vint uns escrois 
une colombe a une vois 
la colombe sor li s asist 
endementresque la vois dist 
" margerite boneuree 
ancele deu et espousee 
deservie as la sieue gloire 
car por trestos as fait memoire 
dex a oi et otroié 
tot ce que tu li as proié 
et ce et plus que n as requis 
des or t en vien en paradis 
si recevras ton gueredon 
de ceste toie passion 
el ciel seras boneuree 
et o les virges coronee 
et tot cil qui te proieront 
de lor pechies pardon aront " 
la virge vint en son seant 
si le torne vers oriant 
et dist " frere des or me fier 
dame " fait cil " ne t os touchier 
dame conment ferir te doi 
quant li mes deu parole a toi 
se tu " dist ele " ne m ocis 
ja n enterras en paradis " 
quant cil l oi si le feri 
a un cop le chief li toli 
puis dist quant il li ot trancié 
" dex pardones moi cest pechie " 
quant ce ot dit iluec chai 
les la virge l ame rendi 
del ciel vindrent angle cantant 
entor la virge deu loant 
chanterent 
explicit de sainte marguerite 
dex nos face de nos pechies quite 
ci fine sainte margarite la virgene 
