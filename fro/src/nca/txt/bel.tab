cele qui m a en sa baillie 
cui ja d amors sans trecerie 
m a doné sens de cancon faire 
por li veul un roumant estraire 
d un molt biel conte d aventure 
por celi c aim outre mesure 
vos vel l istoire comencier 
en poi d eure puet dius aidier 
por cho n en prenc trop grant esmai 
mais mostrer vel que faire sai 
a charlion qui siet sor mer 
se faissoit li rois cororner 
a une cort qu il ot mandee 
a un aost fu l asanllee 
molt fu la cors qu artus tint grans 
et la cites bonne et vaillains 
quant venus fu tos li barnes 
qui a la cort fu asanblés 
grans fu la cors qui fu mandee 
quant fu asanblee la cors 
la veisiés grant joie faire 
as jogleors vieles traire 
harpes soner et estiver 
as canteors cancons canter 
li canteor metent lor cures 
en dires beles aventures 
molt ot en la cort bieles gens 
mains chevaliers d armes vaillains 
ot en la cort je ne menc mie 
si con la letre dist la vie 
li rois aguillars i estoit 
cui li rois artus molt amoit 
ses freres los et uriens 
li rois horels et floriens 
bries de gonefort et tristrans 
gerins de cartre et eriaans 
gavains i fu et beduiers 
rois enauder et quens riciers 
erec i estoit li fius lac 
et s i fu lansselos dou lac 
gales li caus et caraes 
et tors li fius le roi ares 
dinaus et li cuens oduins 
et carados et carentins 
mordres i fu et segures 
de baladingan li valles 
rois amangons et li rois mars 
et si i fu li biaus coars 
cil a la cote mautaillie 
et qes d estraus aquins d orbrie 
guinlains i fu de tintaguel 
qui onques n ot ire ne deull 
kes li senescals i estoit 
qui por laver crier faisoit 
tant en i ot n es puis conter 
ne la dame ne puis nommer 
a la cort ont l auge criee 
et li vallet l ont aportee 
quant ont lavé si sont asis 
detriers a table ce m est vis 
beduiers a la cope prise 
devant le roi fait son servisse 
et kes reservoit dou mangier 
co aferoit a son mestier 
par les tables fait mes porter 
il vait devant por le donner 
molt i avoit de biaus servans 
et de bons chevaliers vaillans 
maint en i ot de mainte guisse 
si con la letre le devisse 
atant es vos un mesagier 
qui vient avant sor son destrier 
et ses escus d asur estoit 
d ermine un lion i avoit 
devant le roi en vint tot droit 
bien sanbla chevalier a droit 
le roi salua maintenant 
et puis les autres ensemant 
li rois li rendi ses salus 
qui de respondre ne fu mus 
et se li a dit " descendés " 
et cil li dist " ains m escoutés 
hartu venus sui a ta cort 
car n i faura comentqu il tort 
del premier don que je querrai 
avrai le je u je i faurai 
donne le moi et n i penser 
tant es preudon ne l dois veer 
je le vos doins " ce dist li rois 
cil l en merchie con cortois 
vallet le corent desarmer 
bien li font ses armes garder 
gavains li cortois li porta 
un chier mantiel qu i afubla 
vestu ot cote por armer 
molt i avoit biel baceler 
ce dist li rois " quel chevalier 
bien sanble qu il se sace aidier " 
tot cil qui voient redisoient 
que si biel homme ne savoient 
ses mains lava puis si s assist 
gavains les lui seoir le fist 
en lui n avoit que ensignier 
aveucques lui le fist mangier 
li rois apiela beduier 
" alés a cel chevalier 
a celui qui me quist le don 
demandés lui coment a non 
bien li dirai " dist beduier 
il est venus au chevalier 
" sire " fait il " li rois vos mande 
et si le vos prie et comande 
que vos me dites vostre non 
vos n i avrés ja se preu non " 
cil li respont " certes ne sai 
maisque tant dire vos en sai 
que biel fil m apieloit ma mere 
ne je ne soi se je oi pere " 
beduiers est au roi torné 
li rois li dist " est soi nonmés 
nenil sire qu il ne sot mie 
ne trove qui son non li die 
forsque sa mere le nomoit 
bel fil quant ele l apieloit " 
ce dist li rois " non li metrai 
puisqu il ne l set ne jo ne l sai 
por ce que nature i ot mise 
trestoute biaute a devisse 
si k en lui se remire et luist 
et por ce qu il ne se conuist 
li biaus descouneus ait non 
si l nonmeront tot mi baron " 
quant l aventure ert avenue 
ainsque la table fust meue 
vint a la cort une pucele 
gente de cors et de vis biele 
d un samist estoit bien vestue 
si biele riens ne fu veue 
face ot blance con flors d este 
come rose ot vis coloré 
le iouls ot vairs bouce riant 
les mains blances cors avenant 
bel cief avoit si estoit blonde 
n ot plus bel cief feme ne home 
en son cief ot un cercle d or 
les pieres valent u tresor 
un vair palefroi cevaucoit 
ne rois ne quens plus bel n avoit 
la sele fu de mainte guisse 
mainte jagonse i ot asise 
a esmaus fu tote ovree 
molt par fu bonne et bien ouvree 
coverte fu d un drap de soie 
de lorain por coi vos diroie 
a fin or fu a cieres pieres 
et li frains et les estrivieres 
ensanble li aloit uns nains 
ki n ert pas ne fols ne vilains 
ains ert cortois et bien apris 
gent ot le cors et biel le vis 
plus male tece en lui n avoit 
fors seul tantque petis estoit 
roube ot de vair et d eskerlate 
molt ert li nains de grant barate 
sa robe estoit a sa mesure 
molt i ot bele creature 
li nains une corgie avoit 
de coi le palefroi cacoit 
que cevaucoit la damoissele 
devant le roi vint la pucele 
molt le salua sinplement 
et ses conpaignons ensement 
et li rois son salu li rent 
molt li respondi bonnement 
co disoit la pucele au roi 
" artus " fait ele " entent a moi 
la fille au roi gringras te mande 
salus si te prie et demande 
secors qu ele en a grant mestier 
ne li estuet c un chevalier 
uns chevaliers le secora 
por diu gentis rois secor la 
molt a painne molt a dolor 
molt est entree en grant tristor 
envoie li tel chevalier 
qui bien li puisse avoir mestier 
trestot le millor que tu as 
por diu te pri ne ne targe pas 
lasse con ma dame a dolor 
certes molt avroit grant honnor 
icil qui de mal l estordroit 
et qui le fier baissier feroit 
mais pros que il li a mestier 
onques n ot tel a chevalier 
ja mauvais hom le don ne quiere 
tost en giroit envers en biere " 
la pucele avoit non helie 
qui por sa dame quiert aie 
li rois esgarde et atendoit 
qui le don li demanderoit 
mais n i trove demandeor 
car n i ot nul qui n ot paor 
que il aler ne li comant 
n i a celui qui n ait talent 
ne mais li biaus descouneus 
quant il s en est aperceus 
isnelement en pie leva 
et devant le roi s en ala 
" sire " fait il " mon don vos quier 
je vel aler ma dame aidier 
mon don vel ore demander 
au secors faire veul aler " 
ce dist li rois " el me quesis 
trop estes jovenes biaus amis 
trop t i esteveroit pener 
mius te vient ci en pais ester " 
cil li respont eneslespas 
" par le covent que tu m en as 
te quier le don que m as promis 
raisson feras ce m est avis 
rois es si ne dois pas mentir 
ne couvent a nului faillir " 
ce dist li rois " dont i alés 
puisqu estes si entalentés 
je vos redoins un autre don 
je vos retieg a conpaignon 
et met en la table reonde " 
ne pot muer que ne responde 
la pucele et dist " non fera 
ja par mon cief o moi n ira 
jo t avoie quis le millor 
et tu m as donné le pior 
que tu ne ses se vaut nient 
jo n ai cure de tel present 
trop est jovenes li chevaliers 
des millors vel et des plus fiers 
que de cestui ne vel je mie 
tel qui soit de chevalerie 
esprovés et de millor los 
si laissiés cestui a repos " 
ce dist li rois " suer biele amie 
covent li ot n i faura mie 
jo li a proumis vraiement 
se li tenrai sans fausement 
rois sui si ne doi pas mentir 
ne couvet a nului faillir " 
et la pucele en haut s escrie 
" de cort m en vois come faillie 
dehe ait la table reonde 
et cil qui sient a l esponde 
qui le secors ne veulent faire 
ha doce dame debonaire 
de secors point ne vos amain 
n est mervelle se je me plain 
qu artus ne vos secorra mie 
ains i sui de tot faillie 
nains ralons ent " dist la pucele 
de cort s en part la damoisele 
molt s en va tost ele et li nains 
qui avoit non tidogolains 
quant de cort aler l a veue 
n a mie la parole mue 
que ses armes porter comande 
et si tost con il les demande 
gavains lor li fist aporter 
isnelement se fait armer 
ses cauces lace l auberc vest 
et en son cief son el trest 
puis est montés en son destrier 
gavains li baille un escuier 
son escu li porte et sa lance 
dius li ait par sa puissance 
quant del roi a le congie pris 
et des autres ce m est avis 
de la cort ist molt tost s en vait 
del don qu il a grant joie fait 
li escuiers ot non robers 
molt estoit sages et apers 
poignant s en vont par la vacele 
qu ataindre veulent la pucele 
li descouneus se hasta 
tant acorut qu atainte l a 
ele retorne si le vit 
" u alés vos " ce li a dit 
" jo vel aveuques vos aler 
tant ne me deussiés blamer 
desque tant que seussiés por coi 
aiés merchi biele de moi " 
et la pucele li respont 
" par celui qui forma le mont 
ja par mon gre o moi n irés 
sor mon pois venir i poés 
trop vos voi jone baceler 
por ce ne vos i vel mener 
que vos ne l poriés soufrir 
ne tant durs estors maintenir 
con vos i couverroit a faire 
vos n en poriés a cief traire 
mius vos en vient torner ariere 
car le faites par ma proiere " 
et cil maintenant li respont 
" damoissele por rien del mont 
je ne retorneroie mie 
tant qu ens el cors aie la vie 
desque cest secors aie fait 
n en torneroie por nul plait " 
ce dist li nains " car le menés 
damoissele se vos volés 
on ne doit blamer mie 
dusc on sace sa coardie 
tel tient on vil que c est folor 
que dius donne puis grant honnor 
en cestui a biel chevalier 
se dius lli en donne aidier 
bien porroit estre de valor 
au de par diu le creator " 
mais la pucele ancois li prie 
qu il s en retorne cil ne l croit mie 
ains veut adies avant aler 
coardie ne velt penser 
or cevaucent grant oirre vont 
tant ont alé qu a un gue sont 
c on claimme le gue perilleus 
li pasages est dolereus 
sor la rive vinrent del gue 
de l autre part enmi le pre 
une biele loge galesce 
qui fu fait de rainme fresse 
un escu ot a l uis devant 
li cies fu d or li pies d argent 
en la loge ot un chevalier 
qui se faisoit esbanoier 
a dous valles a ju d eskas 
entr els demainnent grans esgas 
ensi atendoit s aventure 
maint chevalier l ont trové dure 
que il avoit ocis al gue 
molt estoit plains de cruaute 
bliblerieris avoit non 
molt ot le cuer fier et felon 
millor chevalier ne vit nus 
as valles a dit " levés sus 
amenés moi tost mon destrier 
c or voi venir un chevalier 
et mes armes si m armerai 
au chevalier me conbatrai 
qui mainne cele damoissele 
ja li ferai widier la siele " 
li doi vallet le vont armer 
a son talent sans plus parler 
cauces de fer li ont caucies 
a cordieles li ont loiies 
sainne son vis si se leva 
isnelement et tost s arma 
son hauberc vest son elme lace 
molt l arment bien enmi la place 
sor son hauberc vest a armer 
zz cote de soie d outremer 
en la place est trais ses destriers 
montés li est li chevaliers 
ceval ot covert de ses armes 
l escu a pris par les enarmes 
et la lance a el fautre misse 
devers lui a l eve porprisse 
nus ne pooit al gue passer 
qu a lui ne covenist joster 
quant l a perceu la pucele 
le chevalier par ire apiele 
" vasal esgardés que je voi 
or ne venés plus apres moi 
je voi la outre un chevalier 
trestot armé sor un destrier 
se plus volés venir sans faille 
ja vos rendra dure bataille 
se tu plus viens co ert folie 
ja serra ta vie fenie 
se ne vels en avant aler 
je te di bien n en pues torner 
que tu ja ne soies ocis 
jo te di bien tot a devis " 
li biaus descouneus respont 
" damoiselle por tot le mont 
je ne retorneroie mie 
tant con j aie ens el cors la vie 
et s avrai la voie furnie 
car trop serroit grand couardie 
mais passés outre s en irons 
s il veut joster nos josterons 
et s il desire la bataille 
ja le porra avoir sans faille " 
puis apiele son escuier 
qu il li estraigne son destrier 
quant cil ot fait son escu prent 
et apres sa lance ensement 
l augue passent outre s en vont 
mais molt tost aresté i sont 
et li chevaliers lor escrie 
" vos avés fait grande folie 
chevalier " fait il " mar passates 
et la pucele mar guiastes 
folie fu del gue passer 
je vos ferai cier conperer 
je vos desfi et gardés vos 
car je vos ferrai a estros 
par ci ne passerés vos mie 
que bataille n en soit furnie " 
li biaus descouneus l entent 
se li respont molt docement 
" biaus sire laissiés nos aler 
nos n avons cure d arer 
trop longement en voie 
li rois artus cha nos envoie 
por secors faire a une dame 
et si m i mainne ceste dame 
si dist que c est sa damoissele 
au roi artus dist la nouviele 
por coi je vois en cest afaire 
dius le me doist a bon cief traiere " 
et cil li dist " sans nule faille 
avant n irés vos sans bataille 
del gue passer est tels l usages 
ensi l a tenu mes usages lingnages 
et je certes plus de set ans 
maintes gens i ai fais dolens 
et maint bon chevalier de pris 
i ai abatu e ocis " 
cil li respont " c est roberie 
tant con porrai garrai ma vie 
quant je n i puis merchi trover 
hui mais ne l vos quier demander " 
li uns de l autre s eslonga 
au mius que il pot s atorna 
quant il se sont bien atorné 
li uns a l autre regardé 
les cevals poingnent molt forment 
or verrés ja le plus dolent 
blioblieris al joster 
l escu li fait del col voler 
sa lance pecoie et astele 
si que bien le voit la pucele 
li biaus descouneus ne faut 
desous le boucle le fiert haut 
l ecu perca l auberc desront 
le fer trencant li mist parfont 
les arcons li a fait gerpir 
li estrier ne l porent tenir 
que ne l abatist del destrier 
as paumes l a fait apoier 
cil se relieve vistemant 
de mauvaistie ne vaut noient 
il a mis la main a l espee 
quant a s alaine recouvree 
molt durement le vait ferir 
de l espee par tel air 
qu a un cop ocist le ceval 
or furent a pie paringal 
en lor mains tiennent les espees 
dont il se donnent grans colees 
sor les elmes sor les escus 
molt bien se fierent des brans nus 
de l elmes font le feu voler 
les esticeles alumer 
molt se rendoient grant bataille 
ancoisque fust la definaille 
va blioblieris lassant 
por le sanc qu il aloit perdant 
de la plaie qu il avoit prisse 
ne puet mains faire en nule guisse 
li biaus descouneus le fiert 
et souventes fois le requiert 
amont sor l elme de l espee 
li a donnee grant colee 
qu a genillons le fait venir 
cil ne le puet longes soufrir 
trop fu navrés molt li escrie 
que por diu laist que ne l ocie 
et il fera tot son talent 
ja ne passera son comant 
" se tu vels prison m averos 
et de par moi pris averois 
ens en la cort artus le roi 
a lui en irés de par moi " 
atant li fiance prisson 
qu il en ira sans okison 
ens en la cort artus le roi 
ico li afia par foi 
quant fu vencue la bataille 
li nains en fu joians sans faille 
ce dist li nains a la pucele 
" grant tort aviés ma damoissele 
qui blamiés le chevalier 
n est a blamer qui st a proissier 
bien nos a delivré le pas 
bele trop l avés tenu bas 
il est preudon portons l onnor 
dius li maintiene sa valor 
qu i le nos puisse longes faire " 
molt estoit li nains debonaire 
dist la pucele " il a bien fait 
mais ce saciés bien entresait 
que se il veut o nos aler 
noiens serra del retorner 
ocis serra s ert grans damages 
que molt est buens li siens corages " 
mais il tantost con il l entent 
li a respondu maintenent 
qu il n en torneroit por nul plait 
jusque il ait le cors fait 
dist la pucele " don alons 
la nuis aproce trop tardons " 
robers avoit pris le destrier 
qui ert a l autre chevalier 
a son signor tantost le mainne 
cil i monta de tere plainne 
robers prist l escu et lance 
or chevaucent sans redoutance 
grant oirre cort et cil remaint 
qui de sa plaie molt se plaint 
li doi vallet l en ont mené 
en sa loge l ont desarmé 
puis l ont coucié en un biel lit 
mais molt i ot poi de delit 
blioblieris est plaiés 
si dolans et si esmaiés 
li souvient des trois conpaignons 
dont bien vos sai dire les nons 
elins li blans sires de saies 
et li bons chevaliers de graies 
et willaume de salebrant 
cil sont molt preu et molt vaillant 
si estoient si conpaignon 
son comant fisent sans tencon 
cist trois que je vos ai conté 
querre aventure sont alé 
savoir se ja le troveroient 
et cele nuit venir devoient 
le jor vont querrant aventure 
quant doit venir la nuis oscure 
si tornent au gue perillous 
dont li pasage est dolerous 
blioblieris le atent 
molt furent fier et conbatant 
ne li covient avoir esmaie 
se aventure n es delaie 
que le soir ne viegne al gue 
cil chevalier que j ai nomé 
li jors faut et la nuis revient 
la nuis oscure lor sorvient 
es vos venant les chevaliers 
tos trois armés sor lor destriers 
si vienent lor signor devant 
que il troverent molt dolant 
et molt grevé d estrange guisse 
de la plaie qu il avoit prisse 
molt font grant dol de lor singnor 
et il lor dist " n aiés dolor 
mais or pensés de moi vengier 
or m a vostre secors mestier 
uns chevaliers est ci passés 
ja millor de lui ne verrés 
a lui jostai si m a conquis 
ses prisons sui tot a devis 
molt l ai trové bon chevalier 
aveuc lui mainne un escuier 
et une biele damoisele 
un nains conduissoit la pucele 
il m abati molt malement 
puis s en passa par chi devant 
je vos dirai coment a non 
cil a cui fiancai prison 
bel descouneu se nonma 
certes si grant cop me donna 
qu a painnes entendi son non 
alés apres mi conpaignon 
si l ociés u le prendés 
s a vos se rent si l amenés 
si m aquitera de prison " 
molt avoit cil le cuer felon 
cil respondent " n en puet aler 
se nos ja le poons trover 
que il ne soit u mors u pris 
vos l arés a vostre devis " 
atant monterent tot armé 
del vengier molt entalenté 
or s en vont li trois conpaignon 
qui de cuer sont fier et felon 
molt volentiers le vengeroient 
se il ja faire le pooient 
or penst dius de celui garder 
car se il le puent trover 
en aventure est de sa vie 
il cevauce si ne l set mie 
le jor ont faite grant jornee 
et quant ce vint a la vespree 
virent en la forest un pre 
dont molt flairoit l erbe soue 
la pucele se porpensa 
et le chevalier apiela 
" sire " fait ele " remanons 
en cest bel pre nos herbergons 
noiens serroit d avant aler 
ne poriens vile trover 
ne maisson en ceste contree 
environ nos d une jornee " 
et cil volentiers otria 
co que la pucele loa 
el pre descendent si herbergent 
or les gart dius que il ne perdent 
n ont que mangier a cel souper 
la nuit lor covint endurer 
molt fu robers bons escuiers 
il vint a son signor premiers 
dessarmé l a isnelement 
puis va a son ceval corent 
entre robert et le preu nain 
cui je ne tien pas a vilain 
cist doi garderent les cevals 
molt robers preus et loiaus 
gentius fu et molt bien apris 
vait s ent li jors vient li seris 
de la nuit ert grant masse alee 
si ert ja la lune levee 
li descouneus le dormoit 
sor l erbe fresce u il dormoit 
dales lui gist la damoissele 
deseur son brac gist la pucele 
li uns dales l autre dormoit 
li lousignols sor els cantoit 
quant li chevaliers s esvilla 
sor la fresce herbe s acota 
en la forest oi un brait 
lonc a quatre arcies de trait 
molt est doce la vois qui crie 
ce sanble mestier ait d aie 
molt forment crie et pleure et brait 
come la riens qui painne trait 
et demenoit molt grant dolor 
diu reclamait le creator 
quant cil l oi si l escouta 
la vos adies merchi cria 
la pucele qui dort s esvelle 
et cil del dire s aparelle 
" ha pucele oés vos crier 
ne sai cui plaindre et souspirer 
co est fantome al mien espoir 
laissiés crier ne puet caloir 
jo ne pris de rien son crier 
dormés vos si laissiés ester " 
cil respondi a la pucele 
" iceste vois diu molt apiele 
ce sanble mestier ait d aie 
por ce reclaime diu et prie 
jo vel aler por li aidier 
se je voi qu ele en ait mestier 
haiderai li a mon pooir 
gentius cose est a mon espoir " 
cele li dist " vos n irés mie " 
del remanoir forment li prie 
et dist " quiers tu dont aventures 
en ton cemin en a de dures 
ja de co ne t estuet penser 
ne fors de ton cemin aler 
car ainsque ma dame trovois 
cui je que vos tant en arois 
trové que vos plus n en vauriés 
ne vos plus soufrir n en poriés 
molt vos converra a soufrir 
se dius de mort vos veut garir 
plus que chevalier qui soit nés " 
cil li a dit " or me soufrés 
damoissele que jo i voisse 
jo n en donroe une puijoisse 
vasal de quanques vos ferois 
bien voi por moi rien n en ferois 
vos ne me crés ne tant ne quant 
encor vos en verrai dolant 
tu venis ci otre mon gre 
or ne feras ma volente " 
et cil li dist " ne lairai mie 
n aille veoior ce qu est qui crie " 
robert apiele l escuier 
qu il li amainne son destrier 
cil s esvelle isnellement 
se li amainne l auferrant 
li descouneus se sainna 
et puis en son ceval monta 
son escu a pris et sa lance 
ses corages adies s avance 
la pucele ne remaint mie 
pense que ce serroit folie 
se seule ilucques remanoit 
ne set ele le troveroit 
ele monta et puis li nains 
qui fu ne faus ni vilains 
or en vont tuit robers les guie 
devers le liu u la vois crie 
par le forest vont cevaucant 
isnelement robers devant 
venu sont vers la vois qui crie 
tant sont pres que bien l ont oie 
un fu virent mervelles grant 
si s aresturent maintenent 
robers lor a le feu mostré 
or sevent co qu est qu ot crié 
au feu avoit dous grans gaians 
lais et hisdels et mescreans 
li uns tenoit une pucele 
ja nus hon ne demant plus biele 
se ele n eust tel paor 
mais molt demenoit grant dolor 
molt se coplaint et plore et brait 
come la riens qui painne trait 
car uns gaians molt la pressoit 
a force foutre le voloit 
mais cele ne l pooit soufrir 
mius se voloit laissier morir 
de l autre part le feu seoit 
l autres gaians qui rostissoit 
et aveuc son poivre faisoit 
mangier voloient erranment 
se l autre eust fait son talent 
de la pucele qu il tenoit 
et quant li chevalier le voit 
s apiele damoissele helie 
qu il menoit en sa conpaignie 
se li a mostré la pucele 
que li gaians tenoit si biele 
se li a dit qu il lor taura 
et qu as gaians se conbatra 
ce li dist " tu vels morir 
ocis serras n i pues faillir 
se tu te conbas as jaians 
tant les sai fels et conbatans 
il ont tot cest pais gasté 
por ce avons jeu el pre 
qu environs nos d une jornee 
n a maisson n aient devoree 
tot ont destruit la gent ocise 
tote ont la terre a lor devise 
de mort est fis cil qui s atent 
ne t i conbat pas mes fuions 
ja ces dyables n atendons " 
mais cil ne l en vaut croire mie 
en aventure met sa vie 
hardimens l aloit destraignant 
il point le ceval duremant 
as jaians vient si lor escrie 
" a vos n afiert pas amie " 
il laisse corre l auferrant 
et fiert celui premieremant 
qui esforcoit la damoisele 
si l a feru les la mamiele 
le fer li fist el cuer serrer 
les ioils del cief li fist torbler 
mort le trebuce el feu ardant 
li autres le vint a itant 
macue au col se l vaut ferir 
cil sot desous l escu guencir 
point le ceval ne l ataint mie 
que il enporte son escu 
et son ceval a si feru 
que de petit l eust ocis 
et le chevalier tot malmis 
cui dius de honte veut garder 
nule riens ne le puet grever 
a cele fois a dius gari 
le chevalier par sa merchi 
li jaians cort a sa macue 
de son conpaignon li anuie 
dales le feu ocis le voit 
s en vengier ne l puet orendroit 
il ne prisoit un bouton 
de mellier avoit un baston 
mais li chevaliers vint poingnant 
le jaiant fiert en ataingnant 
de la lance par les costes 
li jaians est vers lui tornés 
prendre le cuide maintenant 
et cil s eslonge tot errant 
qu il n a soig de sa conpaignie 
ne de sa luite n ainme il mie 
li jaians sa macue prist 
navré se sent tost en fremist 
vengier se cuide maintenant 
si est venus vers lui corant 
si entoisse por lui ferir 
cil vit le cop vers lui venir 
le ceval guencist d autre part 
ce ne fu pas fait de musart 
fuirs vaut mius de fol atendre 
puisqu il n i a mestier desfendre 
car li jaians a si feru 
en un arbre par tel vertu 
que il fist tot l arbre croller 
et les brances jus avaler 
des puins li vole la macue 
aincoisque il l ait receue 
avra je cuic perte encontree 
car cil li cort atot l espee 
si feri molt bien le jaiant 
un cop li donne molt pesant 
sus en la teste en la cervele 
desi es dens met l alimele 
se li a tolue la vie 
