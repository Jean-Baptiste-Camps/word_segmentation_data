
ma paine wel metre et ma cure 
a racunter vne auenture 
de dant coustant del hamiel 
et de sa moillier ysabiel 
qui mont estoit biele et plaisant 
el pais n auoit sa vaillant 
plus couuoitie a decheuoir 
li prestres fait tout son pooir 
de li requerre de s amour 
ensanble o li parla vn iour 
mont le requist de druerie 
que s ele deuenoit s amie 
jl li donroit de ses iuaus 
maintes chaintures et aniaus 
et deniers asses a despendre 
mais ele n en voloit nul prendre 
por rien que il li sache dire 
" j oi conter " fait ele " biaus sire 
se vostre amie deuenoie 
que l amour diu em perderoie 
je sui cele qui vous en chaut " 
et li prestres plus le rassaut 
mont li prie et mont li offre 
yy liures ki sont en son choffre 
mais i l a trouee si eniointe 
tant bien ensaignie et tant cointe 
que il n i puet por riens entrer 
quent il n i puet rien conquester 
mont est maris qu ensi s en part 
malement l a blechié se dart 
d amor qui en cuer l est entré 
et l a si durement nauré 
que d anguisse suspire et gient 
a mont grant painne va et vient 
petit li a valu sa gille 
mais dou prouost de la vile 
que l auoit a ferme en baillie 
j rauoit la dame asalie 
et li auoit fait vn cenbiel 
por chou qu ele se portoit biel 
et qu ele estoit biele et cortoise 
" dame " fait il " mont par me poise 
que cil vilains vous a en garde 
mal feu et male flame l arde 
se iou estoie que de vous 
se iou ne le faisoie chous 
jl est plus enuious que ronche 
mieus vaut de mon solas vne onche 
que ne feroit del sien yy liures 
car ie sui et fors et deliures 
et il est lais et malostru 
jl n e seuent res ne tondu 
anchois est hideus et barbés 
mas se vous croire me volés 
vostre amis serai plus deliures 
et si aurés del mien yy liures 
por consentir ma volente " 
et la dame l a regardé 
se li a dit " chou ne puet estre 
mieus vauroie estre encore a naistre 
que i evisce fait si fol saut 
vostre parole rien ne vaut 
ne vos deniers bien les gardés 
car dans coustans en a asses 
qui mont m a souef norie 
se por son bien mal li voloie " 
atant l a lessié en la voie 
et il remest tous trespensis 
tous correchiés et abaubis 
que il ne se puet conuertir 
mais ce le fait molt esioir 
qu ele est cortoise et plaisant 
le vis tretic et auenant 
les ieus vairs la bouche petite 
" ne poroit pas estre descrite " 
dist li prouos " sa grans biaute 
je sui " fait il " musart prouué 
le wel ie dont amer par force 
quent iou n en puis percier l escorce 
chou ne poroit estre a nul fuer 
je ne puis pas auoir son cuer 
ce m est auis s ele ne m aimme " 
ensi tous seus a lui se claimme 
li prouos qant il plus ne puet 
grant cose a v faire l estuet 
la dame est a l ostel venue 
l endemain se rest esmaie 
por aler tout droit a l esglisse 
qant ele oi le seruiche 
si se metoit el repairier 
lors l encontre le forestier 
bien fu armés d arc et d espee 
dame ysabiel a saluee 
et elle lui autressi biel 
jl traist de son doit zz aniel 
de fin or bien valoit zz marc 
" dame ne vous doins pas mon arc 
mais icest aniel vous doins gie 
por seulement auoir congie 
de baisier vostre biele bouche 
que ne porte pas male entouche " 
ele respont comme cortoise 
" sire " fait ele " pas ne me poise 
se l arc et l aniel vous remaint 
car nul besoig ne me destraint 
par choi m aiés si tost conquisse 
je ne vous ferai ia seruice 
par vilonie que io i sache 
ja por paor de vostre hace 
ne por le don de vostre aniel 
ne ferai dont il vous soit biel 
par choi a dant constant desplaise 
alés vous ent tout a vo aaise 
et iou irai a mon hostel 
je ne pris pas plain poin de sel 
home qui est si garconier 
vostre feme me dist l autrier 
que n a o vous se honte non 
si en aurés le guerredon 
quentque ce soit v tost v tart " 
a icest mot de li se part 
et il remest plus caus ke brese 
qui li euist la teste rese 
a zz rasoir d achier 
v les cheuiaus faire esragier 
si l en fust il autresi biel 
mais sire coustans del hamiel 
ne set mie del tout cest plait 
or oés que la dame a fait 
a l ostel est venue errant 
et fait mangier son paisant 
or auint si ce dist mon maistre 
entre le prouost et le prestre 
et le forestier ce me sanble 
alerent vn ior boire ensanble 
qant orent beut et mangié 
et il furent auques hastié 
" sire " dist li prouos au prestre 
dont ne feist il molt bon estre 
de la feme signor constant 
on en deueroit iuner yy ans 
en pain et en eue et en sel 
et en viande quaresmel 
por vne nuit en ioie 
ci n a fors nos trois qui nos oie 
par foi " chou dist li forestiers 
" qui poroit sa bouche baisier 
" bien en deueroit soffrir la mort " 
dist li prouos " vous aués tort 
tant ieuner et mort rechoiure 
por vne tel feme dechoiure 
n est sainne cose mie a faire 
a autre cief en couuient traire 
ele n en vieut nul escouter 
por prometre ne por donner 
que de li se welle entremetre 
de son catel l estuet ius metre 
tantqu ele ait pouerte et fain 
adont se metra a reclain 
ensi doit en seruir vilaine 
fols est ki autrement le mainne " 
or oés que a dit li prestres 
por le vin qui le fist fol estre 
a dit a ses yy compaingnons 
" saués " dist il " que nous ferons 
ne somes nous asses poissant 
d apourir signor constant 
prenés de la et iou de cha 
dehait ait qui s i faindera " 
ce respont cascuns endroit soi 
or sont acompaignié tout troi 
bien poront partir lor marchie 
mais il seront tout troi irié 
et se departent de l eschot 
mes sire coustans ne set mot 
que on li ait tel plait basti 
zz diemenche auint ensi 
que li prouoires sermona 
et aual le mostier regarda 
si vint dant coustant deuant soi 
jl ne le cela pas ce croi 
ains dist que trestout cil l oient 
que aual le mostier estoient 
" signor et dames escoutés 
et mes paroles entendés 
veés la dant coustant del hamiel 
que est maris dame ysabiel 
jl a espousee sa commere 
si est bien drois qu il le compere 
et si vous di que l archeuesque 
si m a mandé et li euesque 
grant piech a que ie lor main 
lui et sa fame hui et demain 
si les fera on departir 
la lois n es puet plus consentir 
or dant coustant issiés vous ent 
de cest mostier d entre la gent 
or tos issiés de sainte eglise 
jl n i aura ia fait seruice 
tant comme vous i demorrés " 
lors fu constans forment irés 
ne set que faire ne que dire 
pale descouloré plain d ire 
a l ostel au prestre est venu 
si l a illuecques atendu 
tant que messe fu cantee 
que la gent s en estoit alee 
li prestres est venus a l ostel 
dant constant ki n atendoit el 
li est a l enconstre venus 
" fui de chi vilains malostrus " 
fait li prestres " chou ne vaut riens 
por toi ai esté tous raiens 
que i a souffert ton auoltire " 
et respont dan constans " biaus sire 
por l amor dieu donés del mien 
et au vesque et au doien 
por faire moi quite clamer 
et que vauroies tu donner 
se ie te fac estre deliures 
sire ie vous donrai yy liures 
or te va donques reposer 
se por itant pues escaper 
dieus t ara donné sa cape " 
atant de lui constans s escape 
et est a son ostel venus 
et qant sa feme l a veu 
bien set que il est correchiés 
ses bras li a au col lachiés 
" que aués " fait ele " biaus amis 
dame " fait il " mal sui baillis 
a yy liures m a mis li prestres 
se nos volons plus ensanble estre 
quel consel en porons nos prendre 
ne sai qui li a fait entendre 
que vous estes ma commere 
ne vous en caut " fait ele " biaus frere 
les ai tous ses s es paierai 
ja mar en serés en esmai 
ne vous en soit oef de qualle 
plus auons nous deniers que paille 
je donrai yy liures v yy 
bien sai dont ceste cose vint 
ne vous calle de correchier 
mais alons liement mangier " 
et il si fisent erranment 
n i orent pas sis longement 
en l estre vint l ome au prouost 
" constant " fait il " leués sus tost 
jl vous estuet venir a cort 
n ara il loisir qu i s atort " 
dist la dame " que cou puet estre " 
cil respont " dame mon maistre 
le m a mont durement hasté " 
atant constant s en est torné 
au prouost vint se l salua 
et il fierement l apiela 
" or cha dant constant nos amis 
vous aués zz tel geu empris 
dont n escaperés pas atant 
fieus a putain vilains puant 
petit vous vaura vostre boule " 
atant l ahiersent par la goule 
et si l auoit ou cep assis 
" apries " fait il " arés vous pis 
car vous serés mis au gibet 
va tost " dist il a son varlet 
" et si me di a mon signor 
que i ai chaiens le traitor 
qui ennuit a sen forment enblé 
jl enn a bien vn mui porté 
et par nuit sen grange brisie " 
lors est constans en fort haschie 
qant on li ment larenchin seure 
" ha sire se dieus me sechure " 
fait dant constant " ie n i ai coupes 
ha dant constant ce sont estoupes 
dont vous nous volés estouper 
jl n i a riens de chauchirer 
sire constans par diu " fait il 
" car dessiqu en vostre courtil 
fu la trache del ble siuie 
sire " fait il " c est par envie 
que on me met sus tele euure 
mais anchoisque plus en descueure 
prenés del mien por pais auoir 
je n ai sur ciel si chier auoir 
que ne vausisse auoir doné 
ainsque ie fuisse chi trouué 
en cest cep a tel deshonor 
et que donras tu mon signor 
se ie te fas estre deliures 
sire ie vous donra yy liures " 
adont l a il dou cep osté 
et dant constans s en est alé 
parmi le liu d une cousture 
atant este vous a droiture 
acorant son bouier robet 
" ha dont viens tu " fait il " varlet 
et qui te mainne et que as tu 
sire mal vous est ore auenu 
li foresties vos bues emmainne 
et si dist que l autre semainne 
li enblastes par nuit yy fraisnes 
yy eraules et yy caisnes 
et merquedi a soir zz estre 
dieus " fait constans " que ce puet estre 
tant ai hui trait male iornee " 
lors a sa cape deffublé 
si cort apries le forestier 
en haut li commenche a hucier 
" sire prudom atendés moi 
ha dan vilain de pute foi 
tant aués la pance pesant 
que si vous venés trainant 
vos tenissiés a grant damage 
se moi aportissiés zz frommage 
et en vostre gieron yy oes 
bien cuidiés or auoir vos bues 
mais sachiés autrement ira 
vostre grant panche vous nuira 
que l autrier nostre bois anblastes 
et en vostre hostel l enportastes " 
lors fu constans si forsenés 
qu el dist " par mon cief vous mentés 
jou n enblai onques encor rien 
se fuisse armés autressi bien 
comme vous estes dans vassal 
sor vous em paruenist li mal 
se dieus ait hui de m ame part 
vous euissiés cauciés trop tart 
vos yy esperons en vos pies " 
lors fu li forestiers iriés 
se li a dit ireement 
" vilain dont te vient tel talent 
que tu te vieus a moi conbatre 
si t ait dieus me vieus tu batre 
si dieus m ait mal i entras 
jamais nul home ne batras " 
vers lui torna le glaue atant 
lors ot paor li paisant 
" sire " dist il " por diu merchi 
le glorieus qui ne menti 
ne me tenés or pas si court 
se vous me menés a la court 
et me plaidiés a mon signor 
vous n i ariés pas grant honor 
si m ait dieus ne grant profit 
j ai en ma huge les mon lit 
yy liures tous pries a uostre oes 
maisque ie raie en pais mes bues 
et acordés soie par tant " 
cil qui n aloit el demandant 
li dist " fai m ent seur et fi 
tenés " fait il " ie uous afi 
et iou le prenc commentqu il aille 
or en pues remener t aumalle " 
constans a l ostel en repaire 
mont correchiés ne set que faire 
en vn lit est couchiés enviers 
le vis ot taint et pale et piers 
et qant sa fame l ot seu 
bien set ke il fu irascu 
" sire " fait ele " que aués 
dame " fait il " vous ne saués 
le grant damage et le dolor 
que i ai hui eu en cest iour " 
lors li conte tout l encombrier 
del prouost et del forestier 
comment est issus de lor prison 
et yy liures de raenchon 
puis li conta tout derechief 
del prestre trestout le mescief 
qu el li doit yy liures paiier 
" dame mont me puis esmaiier 
car ie n en sai v deniers prendre 
jl me conuient mes maisons vendre 
et le blet que deuons mangier 
sire ne vous en esmaiier 
bien vous osterai de la frape 
et il demouront en tel trape 
que vous serés autretant lies 
quem il vous ont fait corechié " 
tant se pena de l conforter 
que il sont assis au souper 
quent il orent asses mangié 
si l a dame ysabiel couchié 
l andemain vait a sa kierue 
la dame n est pas espierdue 
ains apiela sa cambriere 
que mont sot auant et ariere 
apelee fu walestrot 
" walestrot biele douce amie 
or ne soiés pas esbahie 
que dieus nous enuoit hui gaaing 
or tost aparelliés vn baing " 
ele le fait sans atendre plus 
tost ot mis la paele sus 
et viersa de l iaue en la cuue 
zz drap desus por faire estuue 
puis vint a sa dame corant 
" dame i ai fait vostre commant " 
et dist la dame " walestrot 
va moi por le prestre le trot 
et di que viegne isnelment 
si aporc auuec soi l argent 
et il nous ert bien encontre 
di li qu il n i ait demore 
mais il m aport tous les iuiaus " 
et cele efforce ses trumiaus 
que sont gros deuiers les talons 
onques bieste que point tahons 
ne vi plus corre par le caut 
que walestrot galope et saut 
mont se pena de tost aler 
li prestres ert venus de canter 
qui pense oir bone nouiele 
qant walestrot vit si l apiele 
" walestrot quel besoing te mainne 
sire por vous sui en grant painne 
car i ai ma dame tant hastee 
que ie l ai a chou menee 
qu ele fera vostre seruice 
bonement a vostre deuise 
venés a li isnelement 
ele a molt grant mestier d argent 
aportés li tost sa promesse 
je n ai voir nule gimple espesse 
si n oc onques del vostre rien 
en verite le vous di bien " 
li prestres l ot si s en sourist 
" walestrot ne te soit petit 
tien yy saus por vn pelicon 
est or li vilains en maison 
nenil voir sire il n i est mie 
je cuic ma dame auoir traie 
mais vous iestes mont debonaire " 
atant s est remise el repaire 
et il est courous as deniers 
tant en a pris cens et miliers 
c une grant brose en a emplie 
et les ioiaus n oblia mie 
ains a bouté tout en son sain 
oiés que fist li capelain 
bien s atorna et se viesti 
zz mantiel a son col pendi 
qui estoi d escarlate en graine 
si com fortune le demainne 
jssi de son oste errant 
mont souffre et va souffacant 
car li borse pesoit aual 
or oiés com li auint mal 
enmi sa voie a encontree 
vne gheline grimelee 
qui pasture en vne chariere 
si s en volt retorner ariere 
por chou qu il i entendoit sort 
deuant lui troue vn baston drot 
a la gheline laist aler 
et ele s en prist a voler 
en son langage le maudist 
honte li viegne et il si fist 
e vous a l ostel erranment 
la dame li fist biel sanblant 
jl le voit maintenant baisier 
" sire " fait ele " chou n a mestier 
je ferai tout vostre talent 
qant nos serons priueement 
dame " fait " c est verite 
mais ie vous ai chi aporté 
ne sai quans deniers que i auoie " 
atant li baille et la corroie 
qui mont estoit grosse et farsie 
et ele n en refusa mie 
ains l a en sa cambre portee 
puis a sa meschine apelee 
" va " fait ele " sans nul demor 
si me descauche cel signor 
car ie wel que il voist bagnier 
et iou irai sans demorier 
si me baignerai aueuc lui 
et nous irons ambedui " 
li prestres l ot grant ioie enn a 
et walestrot se descaucha 
tantost qu i n i ot demoree 
et il est lors el baing entree 
et la roube est en sauf portee 
puis ra sa meschine apelee 
" va " fait ele " vias et tost 
et si m amainne le prouost " 
ele i est maintenant courue 
si le troua enmi la rue 
" sire " fait ele " se dieus m amant 
j ai en vous mont maluais parent 
et ie me sui tant entremisse 
nuit et ior de vostre seruice 
que i ai ma dame conuertie 
je le cuic bien auoir traie 
mais ne vous soit ore a contraire 
ele a mont de deniers afaire 
aportés li sans nul seior 
sa promesse de l autre ior 
et si venés isnelement 
walestrot se dieus m ament 
cest seruice m est boin et biel 
tien or yy saus por vn mantiel " 
ele les prent puis si s entorne 
et li prouos tantost s atorne 
les deniers et les ioiaus prist 
et puis a le voie se mist 
a la porte vient si apiele 
" lasse chi a male nouiele " 
fait la dame " mon signor vient " 
li prestres l ot forment se crient 
por chou qui l auoit correchié 
" dame or sui ge voir ensaingnié " 
fait il " se n en prenés conroi 
sire n en soiés en effroi " 
fait la dame " ne en esmai 
car en tel liu vous meterai 
que ne vous troueroit awan 
en cel toniel desor cel van 
jl i a plume nete et biele 
dieus me doinst or bone nouiele 
oir car mon mari doute " 
adont li prestres le van boute 
si qu il chai ius maintenant 
el toniel saut isnelement 
car mont redoute le vilain 
jl ioint les pies et saut de plain 
en la pleume pas ne fali 
et la dame le recouuri 
este vous le prouost venu 
la dame l a biel recheu 
erranment le reuaut baisier 
" par foi " fait ele " chou n a mestier 
nos ferons ia nostre talent 
qant nos serons priueement 
dame " fait il " vostre merchi 
mais ie vous ai aporté chi 
de mes ioiaus de mes deniers " 
la dame les prist volentiers 
tout a en sa cambre porté 
puis est el baing tantost entré 
ele a la robe en sauf portee 
puis a walestrot apielee 
" va " fait ele " sans delaiier 
si m amainne le forestier " 
ele maintenant i ala 
enmi la rue le troua 
qant le vit ne fu pas fole 
de bien aconter sa parole 
" ch ai iou de cest vassal a faire 
se il ne fust si deboinaire 
ja n en alasse auant zz pas " 
puis li dist soauet en bas 
" venés a ma dame parler 
ele ne fina de parler 
que vous vit l autrier a nul fuer 
or l ai iou pointe dusqu a cuer 
souuent et menu l ai hestee 
tant ai fait que est escaufee 
vostre aniel d or li aportés 
ele vous donra deniers asses " 
li forestier de ioie saut 
" he walestrot se dieus me saut 
tu l as bien fait se ie puis viure 
se ie puis tenir a deliure 
la biele dame coiie et simple 
tien or yy saus por vne guimple " 
cele les a pris comme sage 
atant se rest mise ou voiage 
et reuient a l ostel corant 
la dame trueue descauchant 
car mont hastoit le prouost 
es vous le forestier tantost 
a la porte vint si apiele 
" lasse chi a male nouele " 
fait la dame " mon signor vient " 
li prouos l ot qui molt se crient 
por cou qu i l auoit correchié 
" dame or sui ie mal enginié " 
fait il " se n en prendés conroi 
sire ne soiés en effroi " 
chou li a dit dame ysabiel 
" saliés tantost en cel toniel " 
le toniel del van descouri 
et il li est ioins pies sailli 
a poi qu il n a tué le prestre 
" e las " fait il " que ce puet estre 
sont chi diable descendu " 
et qant li prouos l a sentu 
a poi ke il del sens n issi 
" e las " fat il " or sui trai 
trai por les anguisse de 
qui es tu qui si m as effondré 
mais tu qui est ie sui li prestre 
quels diables te font ore chi estre 
cil d infer ki pas ne somellent 
qui por la gent engignier vellent 
et tu qui est dales moi tos 
je sui li chaitis li prouos 
li prouos dont n ai ie nul mal " 
ensi s acontent par ingal 
l uns d iaus a l autre s aventure 
li forestiers ne s aseure 
ains vint en l ostel maintenant 
la dame li fist biel sanblant 
jl le voloit tantost baisier 
" sire " fait ele " cou n a mestier 
je ferai tout vostre talent 
qant nous serons priueement 
dame " fait il " c est verite 
mais ie vous ai chi aporté 
de mes ioiaus de mes deniers " 
la dame le prist volentiers 
tout a en sa cambre porté 
et il est lors el baing entré 
et la robe a en sauf portee 
lors a walestrot apielee 
" va " fait ele por mon signor " 
et ele si fist sans demor 
la charue n estoit pas loing 
tost l ot amené au besoing 
e vous hucant a la porte 
" dieus " dist la dame " or sui ie morte 
c est mon signor que iou oi la 
bien sai que il me honnira " 
et qant li forestiers l oi 
a meruelles s espoeri 
" he dame " fait il " que ferai 
amis " fait ele " ie vous dirai 
salés me tost en cel toniel 
chou li a dit dame ysabiel " 
tantost le toniel descouuri 
et il i est ioins pies sailli 
le prestre ataint en la poitrine 
au prouost fait ploijer s eskine 
mais nus d iaus ne l ossa grochier 
" e las " cou dist li forestier 
" je sui malement enbatus 
voire que mal soies tu venus " 
fait li prouos " traijés en la 
je cuic que nous creuerons ia 
se nous somes chi longement 
he las " dist li chaitis dolant 
" comme i ai male poitrinee 
et i ai brisié l eskinee " 
fait li prouost " au mien cuidier 
par foi " ce dist li forestier 
" a poi que li oel ne me salent 
les vies qui ensi nous trauellent 
soient honies hui en cest ior 
car mis nos ont en grant dolor " 
este vous le signor atant 
vne gran hache paumoiant 
dame ysabiel l a apielé 
tout bielement li a conté 
comme ele les mist en toniel 
" sire " fait ele " or ourez biel 
faites autent com il fesissent 
de moi s an desus en venissent 
jl volsisent a moi iesir 
je ferai lor femes venir 
et vous faites sanblant tout outre 
que la premiere welliés foutre 
et les autres se vous poés 
si les arés a droit matés 
et i aurai toudis vostre hace 
ele vaut mieus que vostre mache 
jl en aront se nul se muet 
dame " dist il " faire l estuet 
e walestrot france barnesse 
va moi tost por la prestresse 
di que se viegne o moi baingnier 
et iou si me irai muchier 
jlluecques enpres cel toniel 
et vous gaiterai bien et biel 
dame " fait il " ie le ferai " 
et walestrot sans nul delai 
atant la prestres est hastee 
que o li l en a amenee 
qant ele est a l ostel venue 
et descauchie et desuestue 
fors seulement de sa chemise 
li vilains o la face bise 
que resanbloit espoental 
jst de la cambre atou zz mail 
" he dieus " dist il " qui est or ceste 
je n i quier plus auoir prestre 
couchiés vous tost ie vous fotrai " 
ele le vit hideus et lai 
si n ose parler ne grouchier 
jl le va as iambes baillier 
si l a choucié toute envierse 
ne le prist pas a la trauerse 
ains li leua cascune cuisse 
mais au prestre v ele puisse 
ne s en plaindra ceste semainne 
qui en toniel ert a grant painne 
qu el en fist le veroil voler 
li prouos prist a esgarder 
si uit le vilain bocillier 
au prestre monstre sa moillier 
" prestre qu est chou que iou voi la 
or esuardés que chou sera 
ce me resanble la priestresse 
le connistroies tu a le fesse 
esgarde environ et entor 
c on le demainne a deshonor " 
li prestres fu si tres plains d ire 
ne set que faire ne que dire 
qant dant constant l ot adobee 
et a son talent demenee 
ele s en va mont correchie 
viers son hostel est adrechie 
mais n en porte mantiel ne cote 
walestrot par la rue trote 
tant s est esplotie et hastee 
que la prouoste a amenee 
qant au l ostel est repairie 
et desuestue et descauchie 
et ele dut en baing entrer 
dan constans li va demender 
" qui est or ceste dame ichi 
auoi dant constant biaus ami 
g i sui venue maintes fois 
dont est bien raisons et drois 
que vous or i soiés foutue " 
la dame en fu mont irascue 
si se poroffri a deffendre 
et il le vait as iambes prendre 
leuees li a contremont 
les plantes li batent au front 
c on i poist iuer as des 
se li prestres fu tos trespensés 
li prouos fu autant v plus 
kant il le voit par le pertruis 
demener si vilainnement 
li forestiers s en rit forment 
et li prestres qant il le voit 
" or en veés vne a destroit 
prouos connois tu cele la 
je cuic ke ele tumera " 
qant constans en ot son bon fait 
molt corechie s en reuait 
mais n en porte mantiel ne cote 
walestrot par la vile trote 
si ramainne le forestiere 
cele vint a poi de proiere 
qant ele est a l ostel venue 
et descauchie et desvestue 
lors li conuient auoir sa paie 
dans constans durement l essaie 
ki fu de hisdeuse corine 
et plus velu d une esclauine 
" se dieus " fait il " me beneie 
il couient ke soiés m amie 
se vous tondrai enellepas 
avoi dant constant est cho gas 
che verrés vous " fait il " par tens " 
a poi k ele n ist hors del sens 
car il li vint de tel rauine 
qu il le fist voler sor l eskine 
si l a si faitement corbee 
c on en peuist veoir l entree 
de bien loing ki s en presist garde 
" esgade forestier esgarde " 
dist li prouos " ke ce puet estre 
si m ait dieus " ce dist li prestre 
" cis mirois est asses ourbe 
elle a le cul plus noir ke torbe " 
qant dan costans l ot adoubee 
et bien a son talent corbee 
si l a mise hors dou hamiel 
molt fu sage dame ysabiel 
toudis tint le hace en sa main 
or oés k i fist li vilain 
al toniel vint se l descouri 
" he dieus " fait il " ke es ce chi 
qui a cest toniel enplomé 
chi deuoie metre mon ble 
se dieus me saut iou l arderai ia " 
lors prist le feu se l i bouta 
et cil commenchent a blusner 
le toniel fait ius roeler 
si s en iscent cascuns s en fuit 
mout i a grant noise et grant bruit 
car n i ot teste ne coste 
ki trestout ne soit enplumé 
as chans fuient par vne rue 
et dans costans prent sa machue 
si s en retorne apries bruiant 
tous tans s en va ses kiens huant 
" ho ho morant ho ho hauvoiel 
par l ame dan quentin hannoiel 
mon bon pere ki me nori 
onques mais tes coses ne vi 
ne n oi parler de tes biestes 
se i en pooie auoir les testes 
je les donroie a mon signor " 
lors ot cascuns molt paour 
ballefort le chien al prouost 
le saisi as nages molt tost 
si en porta plainne sa goule 
li prestres fu en male foule 
car esmeraude la leuriere 
le prist par les costes deriere 
que mout ert grosse meruellose 
por nient i fust mise la venteuse 
qant esmeraude s i fu prise 
qui li donast tout l or de frise 
nen s en partist ele sans sanc 
si se laisai chair a tiere 
dant costant l est alés requerre 
tel cop li done en la ventreske 
k il l a fait yy tors roeler 
v welle v non l estuet pasmer 
li forestiers li a crié 
" sire costans por diu merchi 
le glorieus qui ne menti 
ne me laissiés as chiens mangier 
jamais ne vous taurai denier " 
lor lieue le cri et la noise 
tout li peules de la parroche 
j est erranment trestot venu 
trestout li grant et li menu 
mais onques ne les reconneurent 
por chou ke tout enploumé furent 
dessi la que il se nonmerent 
a lor oster les emporterent 
che ne sai io se il garirent 
ne coment en apres le fisent 
mais il dient par la contree 
bien s est dame ysabiaus prouee 

qui pres de moi se vorra traire 
vn bon conte vorrai retraire 
dont ie sui tres bien entremis 
autresi l ai en rime mis 
om il auint trestout a ligne 
dedens la vile de compiegne 
auoit vn molt riche boriois 
qui mout iert sages et cortois 
et riches et de grant afaire 
mout entendoit a honor faire 
ansi as poures comme as riches 
li borgois n iert auers ne niches 
et si auoit vn molt biel fil 
qui maint denier mist en escil 
tant com il fu en sa iouente 
de sa biate de sa proeche 
parloit on iusqu en biauoisis 
s auoit vn poure voisin 
qui vne fille auoit molt cointe 
et li varles de li s acointe 
se l proia mout longement 
cele li dist apiertement 
que mieus le venroit reposer 
s il ne le voloit espouser 
se lui plaisoit que il l euist 
a feme ensi que il deuist 
de chou aroit a son cuer ioie 
" biele si ai iou de mon cors ioie " 
fait li varles " ichou me plaist " 
atant de li proier se taist 
si s en reuint en sa maison 
si a mis son pere a raison 
et li a son afaire dit 
et li peres li contredist 
et mout le plasme et mout le chose 
" biaus fieus " fait il " de ceste chose 
te deuisses mout bien taire 
ele n est pas de ton afaire 
ne digne de toi descaucier 
je te vorrai si souhaucier 
choi qu il me doie couster 
que ie te vorrai aiouster 
as mellors gens de cest pais 
de ta folie m esbahis 
qui tel garce wes espouser 
certes on te deuroit huer 
qant tu de tel cose paroles " 
li varles voit que ses paroles 
li sont tornees a noient 
et li tot son espousement 
mais amors ki les siens iustice 
le varlet esprent et atise 
et met el cuer tele estincele 
qui ne pense qu a la pucele 
trois iors ensi apries avint 
en la vile morir conuint 
la feme a zz autre borgois 
mais ancois ke passat li mois 
que la borgoise ot esté morte 
dont li borgois bien se deporte 
par le consel de ses amis 
a le borgois a raison mis 
le pere a icele pecele 
qui tant est orguilleuse et biele 
et dist que il l espousera 
et li peres li otria 
et mout li plaist et atalente 
or a bien pierdue s entente 
li varles et s en a grant honte 
et li borgois dont ie vous conte 
a tant se besoigne aprochie 
que la pucele a fianchie 
et puis apries si l espousa 
mais au varlet molt em pesa 
qui i pensoit et ior et nuit 
ne voit rien ki ne li anuit 
tant le solas de la gent 
et het son or et son argent 
et la grant rikece qu il a 
et si dist que molt s auilla 
de chou qu il crut onques son pere 
sa grant riquece trop compere 
longement fu en cest penser 
qu il ne sauoit comment penser 
jl en euist auchun confort 
si ot reube d un estainfort 
taint en graine de vert partie 
et si ot en vne partie 
entaillures faites soutis 
et li sorcos fu a porfis 
forés de menus esquiriaus 
jl soloit estre gens et biaus 
ki or a le vis taint et pale 
vn soir de sa maison auale 
son cief afuble d un mantiel 
deduit vait par le castiel 
tant qu il vint deuant la maison 
s amie et fu en la saison 
qu il fait caut grant en awost 
que qu il griet et qu il li coust 
engien wet querre et demander 
qu a s amie puisse parler 
viers le manoir souent regarde 
a tant vne maison esgarde 
a vne vielle cousturiere 
maintenant passa la chariere 
si s est assis sor la fenestre 
cele li emquiert de son estre 
ki de barat asses sauoit 
se li demande qu il auoit 
ki si soloit estre envoisiés 
et des autres li plus prisiés 
la vielle auoit a non aubree 
ja si ne fust feme ensieree 
qu a sa corde ne la traisist 
et sa volente n en fesist 
jl li a contét mot a mot 
et comment la borgoise amot 
et si estoit pries sa voisine 
mais s el l en puet faire saisine 
yy liures l en donrés 
cele dist " ia ne le saura 
li vilains si tres bien garder 
que ne le puissiés esgarder 
par tans asses sans aler querre 
mais or m alés tost les deniers querre 
et iou pensera de ceste oeure " 
et cil s en va vne huge oeure 
v il auoit deniers amassés 
que ses peres i ot asses 
les deniers prent et si s en torne 
cies dame aubree retorne 
si li conte yy liures 
mais il n est mie teus deliures 
que encor he son escot 
" or bailliés cha vostre sorcot " 
fait la vielle deliurement 
et cil ki son commandement 
vielt faire sans nul contredit 
faire chou ke la vielle dist 
mout l a amor en son destoit 
et cele ploie mout estroit 
le sorcot et met sor s asiele 
si afubla vn mantiel cort 
adonques la vielle s en tort 
et fu a vn ior de markiet 
que la velle ot bien espiét 
que li sire n est pas laiens 
" he dieus " fait " soit chaiens 
et il vous gart ma douce dame 
et si ait merchi de l ame 
a l autre dame ki est morte 
dont mes cuers molt se desconforte 
maint ior m a chaiens honoree 
bien vegniés vous dame aubree " 
fait la dame " venés seoir 
dame ie vous vieng or veoir 
que de vous acointier me wel 
je ne passai ains puis le suel 
que l autre dame morte fu 
qui onques ne me fist refus 
de rien ke iou li demandasse 
ciertes se iou li commandasse 
a faire vne cose molt grief 
se l fesist ele par mon cief 
dieus ait s ame que molt fist biens 
dame aubree faut il vous riens 
se riens vous faut dites le nous 
dame " fait ele " ie vieng a vous 
ch une goute a ma fille el flanc 
si voloit de vostre vin blanc 
et vn poi de vo pain faitic 
mais que ce soit li plus petis 
dieus merchi trop en sui honteuse 
mais ma fille est si anieuse 
qu i le me conuient demander 
je ne seuc onques truander 
ainc ne m en soc aidier par m ame 
et vous en arés " fait la dame 
qui ert a priuee maisnie 
cele qui fu bien ensaignie 
dales le borgoise s asiet 
" certes " fait ele " molt 
que i oi de vous si 
comment se 
fait il vous 
dieus com il 
et 
volentiers 
onques n ot l autre bien me membre " 
a tant s en issent de la cambre 
et la vielle tous iours sermone 
la dame maintenant li done 
plain pot de vin et vne miche 
et vne petite flammiche 
et de pois vne grant potee 
bien est la borgoise asotee 
par la vielle mais ne set pas 
dame aubree eneslepas 
a son hostel droit s en reuient 
del borgois dire me conuient 
qui de la vile s en repaire 
si s en revint en son repaire 
et dist que dormir se voloit 
por chou ke li chies li douloit 
en la cambre vait si se chouche 
qant il fu entrés en la couche 
si sent le sorcot bochoier 
si le commence a portastier 
car il ne set ki si li grieue 
maintenant le kieute soulieue 
si en a trait le sorcot hors 
adont ki li potast el cors 
zz coutiel tres parmi le flanc 
n en issist il goute de sanc 
tant fu durement esbahis 
" he las " fait il " ie sui trais 
par celi ki onques ne m ama " 
a l uis vint si le defferma 
maintenant a le sorcot pris 
car ialousie l ot soupris 
ki est pire que maus de dens 
dehors le mire et dedens 
bien sanle qu acater le welle 
il n a menbre ki ne li duelle 
tant est plains de corous et d ire 
" he las " fait il " ke porai dire 
de cest sercot bien sai par m ame 
qu il est au leceor ma dame 
qui sa volente consenti 
ele m euist a mari 
s le prist et si le mucha 
s s aprocha 
pora faire 
a cel afaire 
ses anuis 
il fu nuis 
uis clos par la rue 
et si le rue 
parmi l uis hors de sa maison 
cele qui n i sot ocoison 
a poi qu ele n est deruee 
a tant es vous dame aubree 
ki de li ert en grant esgart 
" ma biele fille dieus te gart " 
faist la vielle " que fais tu chi 
dame aubree por diu merchi 
mes sires s est mellé a moi 
si ne sai a dire por choi 
ne sai que on li a conté 
or me faites tant de bonte 
k awec moi vegniés cies mon pere 
avoi " fait ele " par saint pere 
je ne l vauroie por grant cose 
ke tes peres seust tel cose 
qu il cuideroit q aucun meffait 
eusses a ton signor fait 
v il t euist prise prouee 
et od ton leceor trouee 
or est espoir li vilains iures 
si en sera demain deliures 
mais ie te loe en bone foi 
que tu en vegnes awec moi 
que de gens sont les rues wides 
mieus emploias ke tu ne cuides 
le pain le vin le car les pois 
je le te renderai a pois 
le guerredon et le seruiche 
car il est tout a ta deuise 
qanque tu saras demander 
jl ne te faut fors deuiser 
que tu seras molt bien celee 
en vne cambre bien celee 
v ia ame ne te saura 
tant ke tes sires auera 
trespassee tote s iurece " 
maintenant la vielle s adreche 
qui la mescine od li emmainne 
" biele " fait ele " vne semainne 
porois ichi awec moi estre 
que ia nus n i sara ton estre " 
lors l a semonsse de mangier 
mais la borgoisse en fait dangier 
et dist que ia dieu ne pleuist 
qu ele mangast ne ne beuist 
tresqu a tant que ele seust 
por coi a ceste honte eu 
dame aubree s est teue 
a cest mot de li prechier 
lors l auoit menee choucier 
en vne cambre illuec deioste 
en blans dras et sor blanche kieute 
mout l a la vielle bien couerte 
ne laissa pas la cambre ouuerte 
ains ferme l uis et a le clef 
de son ostel s en va soef 
dame aubree eneslepas 
droit au varlet ki ne dort pas 
ains dorne et retorne en son lit 
mout crient que la vielle n oblit 
chou qu ele li ot en conuenant 
lors s est assis en son seant 
puis se vest si s en est reuenus 
a vne fenestre tous nus 
si se commence a apoiier 
et la vielle qui son loier 
vieut de cief en cief deseruir 
et le varlet a gre seruir 
ne va a destre n a senestre 
le varlet trueue a la fenestre 
qui li demande des nouielles 
" je te dirai " fait ele " bieles 
que i ai t amie entre mes las 
et faire em poras ton solas 
jusques a demain a ceste eure " 
et li varles plus n i demoure 
que la vielle ot serui a gre 
soef avale le degre 
si s en reuont endui ensamble 
n auoit gaires si com moi samble 
que la borgoise ert endornie 
et cil qui desire s amie 
si se descauche et se despoulle 
" dame " dist il " s ele s esuelle 
et ele crie que ferai ge " 
fait la vielle " va si te couche 
et se ele est ver toi irouse 
et ele crie et tu yy tans 
lieue la robe si entre ens 
tantost qu ele te sentirai 
autrement la besoigne ira 
si le verras tantost taisir 
s en poras faire ton plaisir " 
li varles est au lit alés 
les la borgoises s est colés 
et mout soef a li adoise 
adont s esuelle la borgoise 
et mout durement s est tressalie 
a bien poi qu ele n est salie 
hors del lit et cil l enbracha 
se li dist " biele traiés vous cha 
car ie sui vostre dous amis 
que vous aués en dolor mis 
mais tant ai fait la dieu merchi 
que toute nue vous tieng chi 
certes " fait ele " riens ne vaut 
car ie crierai ia si haut 
que tost seront chi acorue 
toute la gens de ceste rue 
certes " fait il " riens ne vous monte 
chi ne voi iou fors vostre honte 
qant la grans gens et li menue 
vous verront les moi toute nue 
qu il est ia pres de mienuit 
n i ara zz seul qui ne cuit 
que i aie fait a grant plente 
de vostre cors ma volente 
mout vient or mieus que soit celee 
a chiaus dehors nostre assamblee 
que nus fors que nous trois le sache " 
la borgoise ne set ke fache 
mout li vient mieus estre en repos 
bien poroit acuellir tel los 
par les voisins et tel renon 
que n i aroit se honte non 
or est tornee en autre fuel 
la borgoise atout son orguel 
mout s asouage et mout s acoise 
et li varles souent le baise 
si se deduisent par amor 
trestoute nuit de chi au ior 
au matinet qant l aube crieue 
et dame aubree se lieue 
puis vient au lit la v il gisent 
de lor amor s entreduisent 
" or sus " fait ele " douce amie 
si en irons a saint cornille 
que ia est ouuiers li mostiers 
tu auroies bien mestier 
que tes sires a toi s acordast " 
li varles molt s en descorda 
mais il ne l ose contredire 
la vielle li commenche a dire 
" lai moi a mon talent ourer 
tu poras asses recourer 
a ta ioie et a ton delit " 
la vielle auoit candoilles yy 
dont cascune ot vne toise 
entre la vielle et la borgoise 
s en sont isues de l ostel 
au moustier vont deuant l autel 
deuant nostre dame l image 
et la vielle ki molt fu sage 
fait la dame iesir a tiere 
se li prie que de la guerre 
son mari ne li soit yy nois 
la vielle ot faites yy crois 
de camdelles que ele auoit 
en vne lampe v feu auoit 
les aluma de cief en cief 
l une des crois li mist au cief 
et l autre as pies et l autre a diestre 
et la quarte fu a senestre 
puis vint a li si l aseure 
et dist " soiés toute seure 
gardés comment qu il vous auiengne 
ne vous moués tant que reuiengne 
si vous gisiés endementiers 
dame " fait ele " volentiers " 
chies le borgois vint et hurte et bote 
et cil orelle et si escute 
que bien vausist tel cose oir 
dont il se peuist esioir 
tantost qu abree entra laiens 
" v est " fait ele " li recreans 
li chaitis li mal afaitiés 
dame aubree bien veigniés " 
fait il " ki vous mainne a ceste eure " 
cele a respondre ne demeure 
" je le vous dirai sans mencoingne 
ennuit soniai vn molt fier songe 
que de paor m en esuillai 
vesti moi et aparellai 
qu el songe fui esbahie 
je m en alai a l abeie 
droit deuant l autel nostre dame 
jlluec vic iesir ta feme 
deuant l autel en orison 
trop as faite grant mesprison 
que iouene feme ensi envoie 
ensi la vielle le desuoie 
del maluais penser que il ot 
que se ne fust por le sorcot 
ja n i pensast mais se bien non 
" dame por diu et por son non " 
fait li borgois " dites vous voir 
lieue toi sus se l pues veoir " 
fait la vielle " se ie t en menc " 
et il se lieue vistement 
qui n a talent ke plus i gise 
or s en vont andui a l esglise 
que de demore n i ot point 
cil troua sa feme en tel point 
que la vielle li ot retrait 
et la borgoise si se drece 
par le brac contremont le trait 
li borgois li dist par iurece 
li ot faite tel mesproison 
si s en reuont en lor maison 
si se couchierent derecief 
la borgoise couri son cief 
qui de dormi ot grant talent 
molt li est peu del maltalent 
qu ele a vers son signeu eu 
qant il n a plus le soir eu 
et li borgois d autre part cuide 
que sa feme ait le test wide 
de vellier et de iuner 
et que puis ne finast d orer 
deuant l autel et nuit et ior 
por le corous de son signor 
qant li solaus au main se hauce 
et li borgois se vest et chauce 
et saine son vis et son cors 
et dame aubree saut hors 
si s escria a haute vois 
" yy sous por la vraie crois 
yy dolereuse chaitiue 
or me poise que ie sui viue 
or vauroie bien estre arse 
yy sous dolereuse lasse 
car il m est trop mesauenu 
e vous le borgois la venu 
qui li demande que ele a 
et ele cort et cha et la 
que de crier point ne se lasse 
" yy sous dolereuse lasse 
car me di or se dieus t ait " 
fait li borgois ki s ebahist 
" por choi fais tu si tres grant duel 
or le me di car ie le wel 
sire et ie le vous dirai 
que ia ne vous en mentirai 
zz varles m enuoia l autrier 
por receudre et por afaitier 
m ot enuoiét vn sien sorcot 
que rompé ot a zz escot 
ne sai les traus v trois v yy 
je le pris si m alai esbatre 
atout ce sorcot recousant 
c un petit me senti pesant 
ensi atoute ma cousture 
m en issi par mesauenture 
celui ior hors de mon hostel 
mesqueu m est de mon catel 
que ie ne sai pas v ie fui 
que ferai ie se ne m enfui 
s on le me vient ensi loier 
j en ferai escumenier 
diemence a tous les mostiers 
jl n est ore mie mestiers 
se dieus me laist veoir noel 
jou i laissai pendant mon del 
awec m aguille en cest sorcot 
dont ie sui lasse a kier escot " 
qant li borgois ot les nouelles 
mout li furent plaisans et bieles 
molt li sont venues en gre 
n ot tel ioie puis qu il fu nés 
a tant vers son hostel s en vait 
a sa huge vient si en trait 
le sorcot k il i ot muchié 
qant il i troua atachié 
le deel a toute l aguille 
qu il li donnast trestoute pulle 
n euist il pas ioie grignor 
" par dieu " fait il " le creator 
or sai iou bien tot vraiement 
que la vielle de rien ne ment 
car i ai trouee sa cousture " 
ensi fu lies de s aventure 
li borgois et biel se deporte 
a dame aubree raporte 
le sorchot et se li bailla 
ensi la vielle deliura 
le borgois de son mal penser 
que plus ne li plot apenser 
de ce sorchot si fu deliures 
et la vielle ot yy liures 
par cest fabliel vous wel prouer 
c on ne puet en feme trouer 
qui de son cors fache meffait 
se par autre feme ne l fait 
tele va hors de droite voie 
se feme n iert ki le desuoie 
qui seroit bone et pure et fine 
jchi nostre fabliaus define 
