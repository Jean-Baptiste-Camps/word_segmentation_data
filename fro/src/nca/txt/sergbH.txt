' entendez ca uers mei les petiz e les granz 
vn deduit uos dirrai bel est e auenanz 
a tuz cels ert a ioie ki deu sunt desiranz 
e a cels ert afais ki heent ses comanz 
ceo n est contreuure ne n est fable ne chanz 
en tuz lius le pus dire ia n i aurat tanz 
jeo larrei le latin si l dirrai en romanz 
cil ki ne sunt gramaires ne seient pas dutanz 
de ceo k en dirrai asez en ai garanz 
les mielz de seinte glise les plus uaillanz 
li secles est mut uielz e si est trespassanz 
frailles est e malueis tuit s en uait declinanz 
or ne set l um ki creire tant est fel e muanz 
e cum l em plus le tent tut tens est suduianz 
a l amur de cest mund uei plusurs atendanz 
mais cil mar la cointat qui dee en est perdanz 
morir en ai ueu malement ne sai quanz 
ki deu pert por cest secle mult par est nun sauanz 
diables ad par cest mund e mult seruanz 
ki estriuent uers deu e uers ses comanz 
del diable seruir sunt desiranz 
quel pru i ad chascon s il peot uiure yy anz 
s il en uiueit mil ne li ualdreit uns ganz 
por neint aime cest secle ia ne lur ert faranz 
la mort en meine toz les peres e les enfanz 
il ni ad nul tant fort enueisé ne uaillanz 
ki tant seit de sun cors orgeillus e preisanz 
ne tant seit bien uestu de pailles trainanz 
ke la u deit morir ne li meot ses talanz 
de tut le plus k at fait est dolens e pensanz 
del bien semble poi li mals semble granz 
i i se fie en cest secle por fol tenc mult celui 
par mei meimes le sai ne mie par altrui 
folement la menai itant cum ieo i fui 
kar unkes ne fis riens de quanke faire dui 
trop i dui demurer trop tart m en aperceui 
a celui me sui pris ki est uerai refui 
malueis est li gaainz por ki l um part de lui 
ke dirrai ieo plus kar de tut sen hom sui 
diable reneai quant baptesme recui 
mut est malueis cest secle quant ses amis suduit 
quant le quident tenir e il tut tens lur fuit 
tuz iorz uait chaant come glace ki luist 
ki remet al soleil ne pot faire altre fruit 
e issi uait remanant sun orguil e sun bruit 
e ki s amor i met cil est morz e destruiz 
pus en uait en emfer v ia n aurat deduit 
or oez de cest secle traist ses amis 
cels ki en lui se fient confund morz e uis 
en emfer met almes e les cors fait mendis 
la char quant ele muert fait manger a l umbris 
ki en emfern herberge lui tienc ieo mal asis 
mut aurat dur ostal certes ki de denz ert mis 
tut tens ert coreicéd de sa dolur n ert fins 
pus uiurat en tristur e senz confort d amis 
ceo est mult mal amor quant si est l um bailliz 
malueis est herbergé v l um plure tut dis 
li diable est fel tant culuerz tant maldis 
ki plus fait sun plaisir a celui fait il pis 
ki dedenz emfer maint mult pot estre pensis 
kar il est esgarez e dolenz e chaitifs 
mult ad mal traueillé ki diable ad saisis 
kar de sa cupe batre n est il pas poestis 
deu reclamerat ia n ert tant hardis 
celui fud por nient nez a mei est il auis 
s il ad uesku cent anz mal les ad acomplis 
malueis est cest secle ki si tost fut come uait 
ki l altre pert por cest fols changes i fait 
ki dampnedeu guerpist e a diables trait 
veraiment s en repent la v il plus estait 
tut li peise quank en cest ad fait 
il ni ad nul tant fier quant il uient al dur plait 
ke la u deit morir ke il pour nen eit 
quant gist nu a la terre v l um uilment le lait 
dunc uoldreit en sun queor k il ust bien fait 
s il ne seit bien uestu grant dreit ad k il s esmait 
cil ki deu pert en fin e a diables uait 
kar me dites coment il pot aueir bon hait 
par ceo poez saueir ke cest secle confunt 
kar li heom nen ad fei ne terre ne respond 
malement se contienent li prince ki i sunt 
ne funt dreite iustice ainz boisent a frunt 
nuls ne fait tant de mal ke sun queor ait hunt 
k il reclaimet de part deu sun col li teort si gru 
e els irru en emfer ne lur chaldra de punt 
e passer les ewes senz calam v nul munt 
el puz d enfer n ad porte mais un pertus rund 
tut est neir come peiz ke l um funt 
cil ki dedenz charra mar conut cest mund 
nuls heom ne uus set dire cum bas li funz sunt 
nuls ne set la uerite for cels ki proué l unt 
ki munt met al chief mut la troue parfund 
quant en uoldreit issir ne trouera par unt 
e isse espleitent ceus ki a diables uunt 
muz homes ad trahiz cest secle suduienz 
a mal ure fu nez k il semble trop genz 
e ki de tut en tut i parfait ses talenz 
de mutes riens est liez de quei pus est dolenz 
diables li fait faire ki li est mal garenz 
e quant le tent es mains e ele est fors dedenz 
desque l ad en emfer liez s en fait e ioianz 
ki k unques mut le sert cil ad peines plus granz 
en emfer est dampné co est li jugemenz 
ke cil ki deu guerpist senz fin seit en tormenz 
celui ad fait fols change si ad mals chasemenz 
chascons heom quant il mort dunc apareist sen ens 
dunc le seuent loer v blamer tutes genz 
par iurement icest secle li pecheur ki sunt 
deu en ublient a grant tort le funt 
il uint por nus en terre por saluer cest mund 
vn grant conuiuie apreste v il nus sumunt 
tuz nus apele a sei mais poi l en respont 
granz honors lur pramet a ceus ki la irrunt 
asez plus lur durrad ke penser se sauerunt 
ia ren ne lur faudrat de quank il uoldrunt 
totes lur uolentez plenerement auerunt 
kar deus sicum il est tuz tens senz fin leuerunt 
la erent aseur k els mais ne morrunt 
peines trauailz dolurs ia pus ne sufferunt 
mut ad la duz pais tut sunt liez ki la uunt 
e cil erent dolenz ke en emfer charrunt 
si poent il bien estre mal ostel truuerunt 
deus en unt perdu bien s en aperceuerunt 
ne serreit un reient por quank at al mund 
tut est desesperé iceo les confund 
k il seuent tres bien ia merci n auerunt 
almones ne ben faiz ne lur profiterunt 
messes ne ureisuns ia certes ne s garrunt 
ne fet amerueiller s il curucez sunt 
dur est lur achaison mult grant martire en unt 
or poent il plurer si uus dirai bien dunt 
de deu n auerunt ne ia lui ne uerrunt 
quant dampnedeu uendrat al iugement irrunt 
quant les cors e les almes ensemble uendrunt 
dunc craistrat lur dolur lur peine dublerunt 
la maleicon deu ileoc receuerunt 
pus irrunt en emfer v il tut tens maindrunt 
enz al fu parmanable v il senz fin ardrunt 
malement lur irrat quant morir ne porrunt 
la erent tristur dunt il ia n en istrunt 
mar orent coueitise e l amor de cest mund 
quant deu guerpissent tel luer en aurunt 
mal ait itel luer ia nen amendrunt 
mult deiuent hair kar ia liez ne serrunt 
quant tut tens en emfer senz fin mais penerunt 
ne eus de nule part sucors n en tendrunt 
por poure conqueste dampnedeu si perdrunt 
dunc ne uus est auis k il enganez sunt 
de cest secle est l amor felenisse e coluerte 
pleine est de traisun e feinte e coluerte 
ore n unt pour de deu ne plus ke une beste 
diables lur est pres tut tens les amoneste 
il est fel e culuerz si est tute sa geste 
ki por lui deu guerpist mult chet en grant pouerte 
por quank at el mund ne restorreit sa perte 
ne set com ele est grande treskis ait sufferte 
il irrat en tel liu ki mut est deshoneste 
emfer ki la tent dunt l entree est uuerte 
v il aurat senz fin e dolur e sufferte 
ne ia n ert un ore senz peine e senz moleste 
ki est entre diables asez ad grant tempeste 
tut tens ert sen repos e senz ioie e senz feste 
de celui uus gard deus le glorius celeste 
il nus otreit s amor de charite nus ueste 
quant l alme istrat del cors k a lu reuerte 
or sai ieo ueirement ke cest secle est malueis 
e premer semble duz e en la fin punnais 
vne ren sai ieo bien si ne l celerai mais 
en emfer ad liu de guerre e en pareis pais 
li secles est mut feluns e surneis 
asez i ad de ceus ki unt tant pesant fais 
s il od tuz sunt pris ia deu ne uerrunt mais 
se deu par sa merci ki pius est e uerais 
par la sue bunte ne lur en fait relais 
or est uns malueis secles chaitifs e dolerus 
plein est de felunie e de malueisses mors 
a tuz ceus ki deu aiment est tant contralius 
ke l um ne set ki creire tant i ad boisurs 
kar la uus traist il v il parole a uus 
tel parole mut bel fel est e enginnus 
de corpereles richeises tuz les uei coueitus 
chascun est de mal faire hardiz e desirus 
nuls ne pot tant ourer ke sis queors seit sauls 
de dampnedeu seruir sunt lenz e perecus 
e igneals a mal faire e forz e uigurus 
ki ore set plus mal faire ici est le plus pruz 
e ki saurat mentir e ert losenoeurs 
cil serrat honurez e seruiz par ces curz 
il aurat les estruiz e les riches aturs 
deu est mis en obli por mundaines honors 
cors e almes en perdent de cels i ad plusurs 
bien ne funt ne dient le queors unt uenimus 
il en i ad asez des fel e des orgeillus 
por ceo ke unt citez chastelas e haltes turs 
n unt pour de murir pensent uiure tuz iorz 
co quident por nient tut s en irrunt aillurs 
e cest secle perdrunt e pus deus en esturs 
quank il pus aurunt ne lur est gaires pruz 
vne rien sai ieo bien si l pus dire a bref moz 
mult apresme le iur ke tut erent suffraitus 
de trestuz les bien deu e nuz e fameillus 
dampnedeu perdreit il e lui e sun sucors 
ki le conseil deu pert 
ia truisse mais si duz 
n esteot pas demander s il est anguissus 
ki diables en meinent quant ne lur est rescus 
kar ueez de cest secle com il est perillus 
or s entreheent ceus v deust estre amors 
heom ne creit sa moiller ne la moiller l espus 
a dulur est torné e tut uait a reburs 
il en i ad des bons ne l di mie de tuz 
deus set bien k il sunt les meillurs 
de une rien mes merueille de tuz cunuist noz anceisurs 
ki s en sunt alez nuls ne repaire a nus 
or pensum de bien faire kar teus atende nus 
ca n en reuendrat nuls ne seez curius 
ki tut uus deureit dire k il ne fust oblius 
ne serreit tut conté en un iur n en dous 
laissum iceo ester e si pensum de nus 
dampnedeu deu nus conseit_533 ki tant est merueillus 
tant cher nus achata de sun sanc precius 
remenbre uus d emfer ki mult est tenebrus 
malueis ostal i ad horibles e hisdus 
ki deu ne uolt conustre tut serrat cureicus 
il ne morrat iameis por mei ne por uus 
cil ke murir ne quide n est pas ueirs cristiens 
ne creit mie apres mort ne plus ke uns paens 
asez li uenist mielz k il fust beste v chens 
v fust verm v crapolt si geust desuz le fiens 
ne n ad pour d emfer ki mult est proceins 
l aler li semble duz kar li chemins est pleins 
de tuz mals est empliz e de tut bien est uains 
e diable la trait k il ad pris od ses mains 
heom ki ne creit en deu mult ad mal mahains 
ne pot mie guarir se deus nel en fait seins 
deus en gard tuz iceus k at formé od ses meins 
pus en ot tel pite ke por nus deuint pains 
de quel uiuent les amles e ases amis certains 
e stranges ert a ceus ki trauaillent uilains 
ki tient a despit e monies e nonains 
mar conut icest mund ki d enfer ert gardains 
cest secle terrien ne deit hom amer 
musterai bien por quei k il uoldrat escolter 
se ieo ueir ne uus di dunc sui ieo a blamer 
totes ures est fel ki ne se set garder 
par la fei ke dei lui ki ci me fet parler 
e oir e ueer e sentir e aler 
nuls heom n ad tanz engins ne se set porpenser 
com ad sul li diables por humes afoler 
il est de mil enginz ieo ne l uus ruis celer 
meis nest en mei le sens ke s puisse deuiser 
celui qui tut tens deit en emfer suiorner 
asez ad achaisun de pleindre e de plurer 
ne uolez en cest secle itant le cors amer 
ke as almes l estuce en l altre conperer 
le feu d enfer est chald e fort a endurer 
ceolui ki enz est mis n ad talent de iuer 
n aurat si cher parent ne l estuce ublier 
trestuz les sainz ke ieo sai numer 
ne porreit une alme fors d emfer rachater 
fors sulement celui qui sul est senz per 
esgardez bien cest secle se l deuez desirer 
ses oures mustrent bien com il fait aloer 
quant hom fait mainsuns e fait uingnes planter 
e ad plein sun celer e quide reposer 
de ren n ad suffraite que l um puisse truuer 
dunc uolt en plusurs lius de sei faire parler 
e quiert art e enging de ses ueisins mater 
com les puisse enginner supprendre e sormunter 
pense en sun corage riches hom sui e ber 
ne il ne n ad ueisin k il puisse ressembler 
quant il ad tut conquis k en sun queor sen penser 
demustre sa richeise por sei feire duter 
deslier fet ses uealtres ases granz urs beter 
od ses cheuals hennir e ses mules rechaner 
harpent rotent uielent e chantent li iugler 
entre s en en sa chambre quant ne pot escuter 
esgarde ses tresors k at fait amasser 
pus se gist en sun lit v il se uolt desporter 
sa moiller delez lui por sa char asacer 
or ad quank il uolt ne set plus demander 
co est delit del cors ke uus moiez conter 
e est la mort al alme ki ne se set garder 
en un ure de iurn l en couent aseurer 
por trestut sun tresor ne l porreit trestorner 
se deu ne n ad serui ke l uoille remenbrer 
veraement s en repent la v plus deit ester 
tart est le repentir quant ne pot recourer 
quanque duz li semblat or li est tut amer 
en cest terrien secle n ad parfit amur 
or porte l um fei a per ne a seignor 
ne l fiz a sun pere ne frere a sa sorur 
mult i peot l um estre poi senz ire e senz dolur 
iadis fud un bon secle al tens alceur 
lealte i esteit si fud de tel valur 
en poeit seinte glise garantir pecheur 
kar iustise i aueit si ert de grant uigur 
or ni ad nend de co kar tut est en langor 
remise est orphanine kar meort sunt li doctor 
ki suffrirent les paines por lui e por labur 
mais ore en i ad poi ke ait de lui pesur 
or ad mult poi amis si est grant tristur 
ne se set a ki plaindre ne a ki mustrer sa dolur 
tut tens uait dechaant de sa premere honor 
ne n est ki l en releue ne ki de li ait tendrur 
deus l en uengerat bien ki est dreit iuguer 
quant l alme part del cors dunc i ad pour 
mais al iur de iuise porrat aueir maiur 
quant uerrunt en la croiz ihesum nostre seignor 
a cel plait uendrunt tuit iuste e pecheur 
unkes tel ne fud nul ne apres n ert greinor 
la receuera chacon luer de sun labor 
ileoc n aura mester engin ne plaideur 
deus frat plener dreit al grant e al menur 
dunc se trarrunt arere e cunte e cunteur 
li poure irrunt auant ki unc n orent honor 
poi serrunt preisé rei v empeereur 
parage ni uoldrat ne humage de seignor 
liez serrunt li petit e dolent li maiur 
quant ileoc tremblerunt martir e confessur 
dites mei que ferunt pariurie e traitur 
quant il n aurunt sucors de deu lur criator 
il irrunt en emfer v serrunt lur anceur 
veus erent senz fin e en peine e en tristor 
ensemble od le diable en l enfernal puur 
cist secle est mult uielz si ne dura meis guerre 
chascon irrat sa ueie v truuerat sun paire 
verrunt les en tels lius dunt els ne porrunt traire 
ne porrat nul tant mais sucure faire 
tut le mielz ke auum a deu deuerunt traire 
kar nuls tant ne s en uait que uns pusse retraire 
encore i est adam le premerain pechaire 
ci ne remeindra uns si cum mei uiare 
a un tel plait irrunt unques ne fud maire 
tut cil i serrunt ki ia neistrunt de maire 
deu serrat en miliu le dreitore maire 
ileoc dirrat as suens ca uenez li men faire 
vus feistes por mei ie er gueredunaire 
tut le mendre de uus ert en qui emperaire 
e uus li men enemi siuez le nostre paire 
vus n auez rien uers mei ne ieo uers uus afaire 
kar par la uostre culpre fui menez come laire 
e morz e seueliz e posez suz un quaire 
vilment enuolupez de poure suaire 
vei ci ma dolur ke ieo por uus uoil trare 
morir en la croiz e suffrir grant contrare 
ne me seustes gred tant fustes de putaire 
alez el feu d enfer kar n ai de uus ke faire 
dunc i aurat grant cri de plurer e de braire 
deus nen ert en nuit ne li chaudra gueire 
en emfer s en irrunt n aurunt altre repaire 
mal ad le cors seruid dunt l alme ad tel duaire 
laisum iceo ester nus ne pouns el faire 
del lin dauid fud nez iesus nostre salueire 
senz mere fud el cel e en terre sen pere 
il ot plusurs parenz mais n ot soror ne fraire 
le seon humains ligne est mult duz a retraire 
pecheors aime mult mais peche ne uolt faire 
mult uei homes en terre ki tant sunt afolez 
chascons est de mal faire atalentez 
tant le fait uolenters ne pot estre asacez 
or seruent le diable si sunt a li turnez 
de deu n unt mais cure il est tut ubliez 
encore uendrat un iorn mult cher comparé ert 
por deu chastiez les tut cels ki deu amez 
metez sur els la colpe si uus en deliurez 
quant il de deu n unt cure od uus ne s consentez 
ceolui poez bien dire e si est ueritez 
en emfer ad suffraite e mult grant pouertez 
il est ord e puillent plain de tutes lastez 
parais est pleners si est larges e lez 
l em n i plante gardins ne l em n i seme blez 
ne l em n i taille uigne ne l em ne fauche prez 
mult i ad duz pais tut tens i ad asez 
cil pot estre mut liez ki dedenz est husez 
il n i ad prouost ne plaiz ne contez 
sun aueir n ert pris ne a marche menez 
mut fait cil ke corteis ki qeuort tels dignetez 
la est ioie e amors la sunt tutes buntez 
pais i ad e concorde e ueire charitez 
ni ad altres chastels ne altres fermetez 
la n unt els nient de pour d estre robez 
k ici est suffraitus la peot aueir asez 
or ne uus ne nuit nent mais un poi m escutez 
le pais est mut duz dunt uus ici oiez 
mult deuum estre lez e haitez e confortez 
la est estre pais la sunt noz heritez 
nus i auum mis ki auant nus sunt chasez 
ki bien l unt chalengé e ore en sunt chasez 
or ueum par quele ueie e coment sunt entrez 
co uus dirrai io bien suuent oid l auez 
seint pere en fud pendut e seint pol decolez 
e li ber seint estefene a peres lapidez 
seint uincent seint lorenz furent ars e greslez 
tels cent milie en i ad par mei n erent nomez 
de iofnes e de uelz e de plusurs edez 
e dames e puceles de parentez 
tuz donerent lur cors por aueir l ereitez 
e de plusurs maners en furent tormentez 
ces unt bien espleité or sunt aseurez 
e nus en grant peril ki ci sumes remez 
co me semble conseil ke uus la les ensiwez 
pur les chaitifs de cors durement ahanez 
quant il uient en la fin petit i conquestez 
le cors est fieble chose e de tels qualitez 
quant mielz uoldrat durer dunc est il tut alez 
cors est de tel natore il n ert ia asacez 
tut tens est coreicus s il n ad ses uolentez 
mort estes e destruit se uus trop l amez 
faites tut sun plaisir uoz almes en perdez 
tant par est coueitus ia le cors n aurat asez 
or oez ke ieo uus di a uoz oilz le ueez 
encore dirrai ieo plus co que uus bien sauez 
la mort nul esparnie ainz li sunt uelz 
tut prent l un auant l altre com il sunt destinez 
desk ele uendrat tut seez aprestez 
ele n est mie mut loing mais ore uus conreez 
vus ni aurez respit utre le iorn nomez 
ne mie tant de tens ke uus fuissez dignez 
n amez nient tant le cors que les almes perdez 
n est proz nostre labur se uus deu n amez 
le pais est tant duz dunt uus oi auez 
tant par est bonurez e tant est honurez 
il ne fud unkes nuls hom tant seives ne remenbrez 
ne le rei salomon ki mult fud senez 
ne trestut cil del mund s il erent asemblez 
ne diraient euls tuz demies les bealtez 
la ioie ki la est ne les benurtez 
ainz serreient set anz set fez passez 
or uus dirrai la ueie que tenir i deuez 
dampnedeu nus comande s il fust escutez 
ke charite aiez e ke uus fei portez 
si cum il uus amat ke si uus entreamez 
se l un mesfet al altre ne uus entrehaez 
lui laissez la uengance a ki est la poestez 
a chascon frat dreit de co ne uus tamez 
e quel pro i aurez se tut cet mund aiez 
e uus meimes pus cors e alme perdez 
quant dampnedeu uendrat en sa grant maiestez 
tut uendrunt deuant lui ki de mere sunt nez 
ia n en i aurat un ki puisse estre seuerez 
mut ert grande la curt quant serrunt asemblez 
dunc serrat a chascon tuz ses biens demustrez 
sulum nostre labur dunc serrunt mesurez 
ia ne porrat nuls dire k il seit enganez 
en tant com li oil clot serrat li plaiz finez 
dunc tremblerunt li angle qui tant sunt beaus e clers 
e nus que ferum dunc chaitif malurez 
ki en peche uiuom e en peche fumes nez 
ileoc descouerom noz granz iniquitez 
dunc nus mustera deus cum fud por nus menez 
com il fud pris e liez e batuz e penez 
por nus fud escopiz e out les oilz bendez 
e des spines el chef par despit coronez 
io ne sui pas del enging ne si porpensez 
que sacet tut par mei com il est alez 
il fud traiz e en peinz e sachez e butez 
al estake liez e batuz e flaelez 
entre dous laruns en la croiz fud luez 
dunc pristrent li coluerz fiel od aisil mellez 
ileoc u il pendit la l en unt abeurez 
e fud feru d une lance es costez 
longis ne sout k il fist ne fud mie menbrez 
sanc e ewe en issi as puigz li est colez 
l un des laruns parlat si dist que forsenez 
kar le diable ert dedenz le queor entrez 
salue tei e nus quant le fiz deu es clamez 
e l autre respondi ke as dit fel desuez 
n as tu pour de deu ki est a dreit clamez 
il est a tort iugiez e estre lei menez 
mais nus est auenuz par les noz febletez 
il est net de peche e nus pris e trouez 
e il le purreit faire se il uoleit asez 
mais ne leisse faire si grant humilitez 
fors sul un altre feiz deus ne fud meis temptez 
quant il quarante iorz el desert out iunez 
quant fud fameilluse la char dunt ert armez 
sormunter le quidat par engin li malfez 
dunc li dist li coluerz s il ad espermentez 
se tu es le fiz deu por quei es afamez 
fai de ces peres pain si maniue asez 
lai tei chair del temple u tu es surmuntez 
fai tei desuz receiure as angles enpennez 
esgarde tut le mund com il est lungs e liez 
si mei uolsis aurer il t ert trestut donez 
jhesu li respondi cum seiues e menbrez 
va sathanas arere kar trop te faiz priuez 
si aure teon deu si fai ses uolentez 
dunc le guerpist diable dolez e abosmez 
e pus fu dampnedeus d angles aministrez 
sire ki ceo fais prenge tei pietez 
de la sus u tu es en ta grant deitez 
remembre de mei par les teons buntez 
ke ieo puisse estre al destre od les bonurez 
ileoc v lur dirrez li men ami uenez 
ma ioie uus est preste ci la receuerez 
mun regne uus otrei ieo l uus ai aprestez 
li cel uus sunt ouert vi cest ior enterrez 
il uus fud otrié anceis ke fuissez nez 
des ici en auant ensemble od me lusez 
vus ki estes perduz arere uus estez 
vnc ne fecistes ren dunt ieo uus sace grez 
alez od le diable ke uus serui auez 
tut tens seiez maldit de mei uus deseurez 
n estes mie des miens desur mei uus tolez 
io uus ai achaté cher si n suffri grant viltez 
e a mort fu nafrez el sepulcre posez 
malement me seruistes chaitif malurez 
mei laisastes por lui od lui uus en alez 
alez el feu durable v uus serrez dampnez 
vus l auez deserui senz fin mais i ardez 
des ici en auant i serrez ubliez 
ieo m en irrai el ciel come deus honurez 
por deu chastiez uus tuz ki ceo orrez 
tant com il tens est e faire le poez 
quant dampnedeu uendrat mort serez si dormez 
se il uendrat le iorn e la nut ne sauez 
vus ne gardez quel ore meis tut tens l entendez 
n aurez neint de lui si studie ne metez 
e se uoz lampes ardent aurét quanke uolez 
e si els esteignent n est proz co k auez 
pus ke clorrat la porte tant com porrez criez 
e deus uus espondererat la de fors uus esterrez 
io ne sai ki uus estes el puz enfern alez 
seignors por deu uus pri de uoz almes pensez 
ki fors remeindrat certes cil mar fu nez 
ia ne serrat sauls si en emfer chaez 
senz fin aurez dolur ia pus liez ne serrez 
ben le uus di deuant ne uoil ke me blamez 
vostre serrat la colpe si ia de deu partez 
misericorde aurez si querre la uolez 
escripture le dit ne ia n ert trouez 
ke cil qui deu guerpist pusse estre saluez 
cest secle est mult felon ne uus aseurez 
dampnedeu uolt auer quanke uus li deuez 
ieo l uus di de sa part ke uus bien li rendez 
dirrai uus ke ceo est un poi i entendez 
il ne demande pas ne chasteals ne citez 
ne nul altre tresor for lui amez 
e ses comandemenz co uolt ke uus gardez 
diable guerpissez e a lui uus pernez 
il uus ert grant honor se uus a lui tenez 
garde uus de peche faites ses uolentez 
de uostre dreit gaain lealment uus uiuez 
e tuz mortels pechez icels si eschiuez 
se uus les auez fait si uus en repentez 
par almosnes a poure chascon ior les auez 
les dolenz conseillez e les emfer uisitez 
seignors co est la dette ke uus demand deus 
s amor aurez uus bien si uus lui apelez 
deus uus mande e prie ke uus a lui uenez 
sor la fei uus sumund ke uus tut li deuez 
tuz cristiens par nun cum ses afiez 
ne li poez faillir tuz estes ses iurez 
quant fustes baptisez de funz regenerez 
ke uus dunkes premistes gardez ne li mentez 
ki oie n ad a lui il ert deseritez 
com fel traitre pus en ert apelez 
en destreit serrat mis e a tel ert liurez 
ki ne l rendrat pas pus por mil mars d or pesez 
tut cest secle s en uait cheles por quei l amez 
ne uus pot garantir certes ben le sauez 
le plait serrat mult grant e tuz erent mandez 
ki ne aurat ami tos iert auilez 
chaitif e suffraitus dolent e esgarez 
ascez aurat grant hunte ki arere est butez 
dreit conseil uus dirrai si creire me uolez 
si io raisun uus di bien est ke me creez 
ceo est li men conseil uostre seignor cremez 
com li puissez plaisir a uos preeeres querez 
charite uus couient ke uus en uestez 
mut cher garnement de co uus aurnez 
e d altres bons oures dunt il i ad asez 
ki charite aurat celui ert apelez 
bien porrat estre liez ki la ert welcomez 
ses amis trouera que il aura desirez 
ieo ne uus pus dire ne nen sui porpensez 
mais al choir estes mais un poi entendez 
por nent uus di le bien si uus ne l retenez 
ceo n est si trauail nun quant uus n en amendez 
ieo m en consererai faites que uus uolez 
ne l tenez nent a giu mais ore uus i gardez 
de deu n aurez nent se uus ne l conquerez_565 
ki uolenters escute le bien ke hom li retrait 
veraiment est sa culpe certes se il ne l fait 
par l un oreille oie entre e par l altre s en uait 
le queor ad uenimus de fors pert que bon lait 
en felun liu li gist de grant peche le paist 
por ceo ne creit il deu k il ad quanke li plaist 
tut l ad mis en ubli por co k il n est contreit 
il s en uengerat bien quant uendrat al dur plait 
ki deu n est amis malement li estait 
mut pot estre pensis e aueir malueis hait 
asez ad achaison k il suuent s asmait 
mais por ceo ne l cremum k il ne nus desfait 
ne les piez ne nus trenche ne les oilz ne nus trait 
vne rien sai uus dirrai dunt me pus merueiller 
cest secle est malueis e plusurs l unt tant cher 
e tant lur semble duz que ne l uoillent laisser 
celui qui plus sei tent fait sun grant destorber 
de dampnedeu seruir ne se deit nul targer 
kar nus ueum la mort chascon iorn apresmer 
tut cest secle s en uait pensez del espleiter 
de tuz nos anceisurs ne uei nul repeirer 
ore porpenst chascon de seruir le denier 
ke dampnedeu durrat a sun fedeil uurer 
ki honor volt aueir mult l esteot traueiller 
granz mesaises suffrir iuner e poi manger 
mut est riches li biens ki tut tens est entier 
ki ne pot dechair ne ne pot amenuser 
cel deit l um amer enquere e porchacer 
dampnedeu uus pramet un mult riche luer 
tant est grant e larges bel e duz e plenier 
tut li heom del mund ne l saureit preiser 
ia nuls hom ki cel ad ne se deit esmaer 
kar li ne l pot tolir ne prouost ne ueier 
n il en nule curt ia n en irrat plaider 
quanque ad en cest mund ne l porreit coreicer 
n en fait n en dit uers sun seignor enpeirer 
ki si tent franchement mult se deit delicier 
mais ainz k il seit conquis esteot il traueiller 
ne pot estre iolis ne ne deit peritier 
ki tient le guuernail ne pot pas sumeiller 
mut li esteot garder e souent guaiter 
les orages sunt forz ki l ferunt trebucher 
s il ne tient la nef e bien se sacent aider 
de une ren uus uoil ie garnir e acointer 
ni ad un sul deus qui tant seit né forz ne fier 
ki mut ne n ait afaire a un felun guerrier 
il est de tel natore ke tut tens pot ueiller 
tant est cruel e fiel ke tuz uolt chalenger 
il n ad unkes repos de cristiens gaiter 
s il de nule part les poust enginner 
il ne uet el querant co est sun desirer 
cum il puisse uoz almes en emfer trebucher 
deseuerer uus de deu ne seit d altre mester 
contre les fedeilz deu tut tens uot guerrier 
il ne s amerat ia enz queort lur encombrer 
tut tens uolt li culuerz tempter e asaier 
s il par nul engin les post ia plaisir 
partir de dampnedeu e a sei supplier 
il ad un dart trenchant n est de fer ne d acier 
ainz est de tel natore les queors pot trespercer 
ne fait pertus ne plaie ne il nel fait seigner 
quant il troue chaitis tant l en uolt losenger 
k il sun dart ardant lur puisse es queors ficher 
pus les fait forsener e trestut desuer 
fait les perdre lur sens e tuz dreiz sentier 
cil est mut mes balliz ki ne se set aider 
il en i ad plusurs ki de co sunt manier 
de suffrir es asaz bien en sunt suuenier 
par mei meimes le sai io ne uus queor celer 
de une rien uus gardez de co uus uoil chastier 
co est mult grant uilte d estre trop nuueler 
gardez uers deu ne seez menzunger 
sauez ke pecheur quant uient a baptizer 
dunc pramet a deu fei pus ne li deit boiser 
ki bien l aurat garde cil pot deu gracier 
sun natorel seignor ne deit heom chalenger 
seruez uostre auoe e de co uus uoil preier 
vus en aurez honor e uilte de tricher 
e si uus estuuerat en sa grant curt plaider 
ileoc ne uus garrat plaidur ne luer 
mais or uus uoil mustrer e dire e enseigner 
coment chascon uers deu se pot auancer 
vus le sauez asez tuit nus esteot peccher 
en peche sumes nez ne fait amerueiller 
meis de lui me merueil ki ne se uolt drecer 
ne por pour e deu ne se uolt nient targer 
icestu fait semblant k il e uoille curucier 
ki diable uolsist guerpir e de tut reneier 
e el seruise deu se pener e traueiller 
por lui suffrir mesaises de beiure e de manger 
estre en ureisuns e lungement ueiller 
e suuent recorder que deus nus out tant cher 
k il vilment por nus laissad sun cors traiter 
par almones duner par suuent deu preier 
par dolenz conforter par chaitis conseiller 
e en l enor de deu les poures aaiser 
dunc uus di ieo bien e si l uoil aprochier 
ke si pot l um bien dampnedeu aprochier 
e diable fuir e de sur sei chacier 
par dampnedeu seruir le pot l um esloigner 
dampnedeu ne uolt nul ne greuer ne cargier 
mut se deit pecheur de co eslener 
k il n est mortal home ki tant puisse pecher 
s il uolt sun peche guerpir e leisser 
par ueire repentance sun queor esneier 
e par confession lauer e esporgier 
k il dampnedeu ne puisse uers sei humilier 
e uenir a merci e de sa peine aleger 
ke diable fist adam par sun egin pecher 
geter de parais fist buter e chacier 
en grant peine nus mist pensez de uus uenger 
la est nostre pais la deuum tuz repairer 
adam le nus tolit e sa fole moiller 
e nus ki d eaus uenimes l auum conpare chier 
en grant cheituison mult nus pot ennuier 
encore auum nus merci de recourer 
dampnedeu est uerais e pius e dreiturer 
il est nostre garant e nostre iustiser 
la sue grant merci ne uus volt fors iugier 
parais nus rendrat se l uolum chalenger 
li sires est tut prest certes de nus aider 
s il en fust alkun k il uosist comencer 
ki sa aie aurad ben le pot deraisner 
gardez nel perdez par trop lung demurer 
ki deu ad a doctor cil deit mut espleiter 
nule ren ne l desturbe mais tut li est lieger 
e deus nus duinst uertu de nus apreiller 
nule ren nel desturbe mais tut li est leger 
en sun pareis maneir e dedenz herberger 
e deus le nus otreit ki nus diegnat crier 
se uus uient a plaisir or entendez un uers 
del diable e de cels a lui sunt aers 
a tort guerreient deu seinte glise e ses sers 
a uoz oilz le ueez ke tant sunt poruers 
tant par s uenimus tant unt les queors culuerz 
ke trestute lur uie unt torné a enuers 
ne seuent nent penser le mal ki lur est pres 
a diables s en uunt e morent desconfes 
emfer les receit ki tut sunt ouerz 
honuret sunt cil ki de peche ne sunt 
mult ert grande lur ioie kar dampnedeu aurunt 
tut cil serrunt si fiz ki ueire pais ferunt 
il nus apele a sei mais mult poi en i unt 
se ceo ne s li poure ki deuant tuz irrunt 
a mal ure nasq tut cil ki remaindrunt 
diable est mult coluerz e emfer mult parfunt 
cels auraunt ia honor par deu ki einz charrunt 
senz fin aurunt dolur ne ia ne isterunt 
ne els de nule part sucors nen atendrunt 
quant eus ceo seuent bien ia deu mais ne uerrunt 
kar me dites coment euls se rehaiterunt 
cels sunt mal herbergez ki diables tendrunt 
par ceo ke uus dirrai bien s en aperceuurunt 
mult heent charite ne pite nen unt 
co saurunt il mut tost cil ki entre eus serrunt 
ki ore le seruent ici ileoc le truuerunt 
ke est ioie ne pais ia ileoc ne sauerunt 
cil ki bien poent faire e de gre le mal funt 
eus unt l enfermete dunt il ia ne garrunt 
coueitise unt es queors dunt il en grute sunt 
e diables les tient ki tut tens les sumund 
de cels ne sai ke dire mais mar uirent cest mund 
ne uoil ke tiengez a uilain ne a lent 
ke ieo bien ne uus die de cest mund ke ieo sent 
tut le pru k il fait certes mult cher le uent 
ki deu guerpist por lui mult ad fol encient 
a hunte uait li cors pus uet l alme en torment 
ieo l ai esproué par uerai argument 
se plusurs l ai ueu e oi mult souent 
se uus ne me creez io uus dirrai coment 
e musterai le bien ke fel est ueraiment 
kar cil ki mielz le sert e plus fait sun talent 
quant il uient a la fin dunc li semble puillent 
ki ne sen set garder a diables se rent 
de mundaines richeises les en guice e supre 
tut en sunt coueitus chascon bee e atent 
diables les deceit si lur dit belement 
faites quanque uus plaist uus uiuerez lungement 
tutes uoz uolentez faites segurement 
veez cum bele honor e cum grant chasemenz 
tut ceo poez aueir si ni faudrez neint 
cil creient li diable e li culuerz lur ment 
kar quant prendre les quident si failent deliurement 
ohi cum est fel cum trahis sutillement 
iceaus ke as plus chier uiuent tant malement 
ke eus ne portent fei a pere ne a parent 
a deu n a seinte glise ne la poure gent 
quant tei quident tenir dunc uient la mort si s prent 
tant cum il sunt plus chiers tant unt maur torment 
por quanke ad el mund ne serreit mie raient 
n a tei n a els poez estre garant 
a fol se pot tenir cil ki a tei se tent 
encore uendrat un iorn e cel hastiuement 
ke tu serras iugié mult dolurusement 
escutez ieo dirrai quel ert le iugement 
mult plein de felonie or oies si l entent 
ieo t en dirrai uerite si n truuerai garant 
testimonies assez e grant desrainement 
seinte scriptore dit e deus ke pas ne ment 
ke li ciels tresirrat ki la clarte nus rent 
e tu serras menez issi estreitement 
trestut ensemble ardras tant anguissosement 
ni remeindrat plein guant de quanke te apent 
verite uus pus dire ieo aseurement 
dunc s en uengra deus tant oriblement 
ke les uertuz des ciels tremblerunt ueirement 
li angle e li archangle trestuz conmunalment 
apostres e martirs e tuit li innocent 
virgines confessurs certes tant forment 
ke n est heom k il sace dire fors deu omnipotent 
le soleil e la lune e tut le firmament 
dunc perdent la clarte ki en cest mund decent 
ke frat pecheur ki a nul bien n atent 
ki n ad pour de deu ainz fait tut sun talent 
e uit en contre deu si apertement 
k il fait a sun poer tut ceo k il defent 
dun as tu entendu k il ert tut finement 
ieo ne l uoil celer ne dire obscurement 
ne uoil ke seit celé einz le sasareit 
ki en emfer charrat senz fin ert dolent 
cil comparat chier le tuen deceiuement 
ne li poez faire aie ne nul auancement 
ileoc peise achason quank il fist en uiuent 
k il unkes fud nez li peise durement 
quanque duz li semblad ore est puillent 
asez aurat dolur e ire e marrement 
idunc aurat mestier de grant alegement 
par deu ia par cest mund ne ert un sulement 
a tuz ces ki li seruent tels soldees lur rend 
mult par unt traueille co m est uis folement 
ici ne remaindrunt kar enfern les atent 
ne me p merueiller se eus uiuent malement 
quant il guerpissent deu tu a scient 
de lui n aurunt nient ne ieo ne uei coment 
or preum cel seignor ki maint en orient 
ki fist cel e terre tut a sun comandement 
e le iorn e la nut senz nul enseignement 
le soleil e la lune e tut le firmament 
les esteilles i mist par sun grant escient 
e les peissuns de mer chascon diuersement 
e tut a ordinét tant merueillusement 
e fist heom parlant ke pus amat forment 
en lui mist sun esperit sens e entendement 
parais lui liurat a garder ueirement 
de tut le fist seignor senz nul retinement 
del frut ki dedenz ert mangast a sun talent 
fors sul de cel pomer v ert le sacrement 
de trestut ot cungie for de cel sulement 
icel li defendi k il ne gustast nent 
kar li sires voleit k il fust obedient 
deus li mustrat deuant e dist lui apertement 
ke s il ne mangast k il m ueraiement 
diable l*enginna par sun enchantement 
ke fors en fud chaciez a grant hunte uilment 
en seruage chaid ki ainz ert franchement 
ki tut uus deureit dire trop durreit lungement 
ne serreit tut conté en un iorn n en cent 
mais p cel seignor mult merciablement 
ki se liurad por nus a peine e a torment 
e volsis por nus morir tant amiablement 
por nus donat sun sanc dunt nus sumes reint 
si com il tut ceo fist de sun propre talent 
nus guard il del diable e de sun enticement 
seinte iglise porgart e si conseilt sa gent 
e de tuz noz pecchez nus doinst amendement 
ke nus puissum fuir le feu de enfer le puillent 
e faire le puissum de noz almes present 
ensemble od ses esliz al iur de iugement 
la mort ne targe mie mais chascon ior nus uent 
chascon l ad en sun sein mult pres de queor se prent 
si n sumes tut seur ke ne dutum nient 
del bien faimes poi mais mal ascient 
orgoil est male chose a nul home n auient 
racine est de tuz mals tuz pechez partient 
ki de deu n ad pour lui n aime ne ne creent 
cist n est pas leals heom ne bien ne se contient 
tut cest secle s en uait ne sauum ke deuie 
mult fait sun grant damage celui ki plus se tie 
grant pour pot aueir ki de la mort suuent 
co querum nus encontre faire le nus couient 
bien sai dire a chascon cum se deit conieer 
par dolenz conseiller par enferms uisiter 
par almones a poures e par messes chanter 
e par eglises faire e par punz releuer 
le comandrat deu tenir e eshalcier 
ne me face a altrui co dunt uolt consirer 
n ait cure que l en blame ne ke l uoille loer 
vaine gloire ad tel guise ki ne se set garder 
quanque hom fait de bien tut li tolt par penser 
a enuiz dut receiure e uolenters doner 
la destre deit l amonne a la senestre embler 
e issi se deit priz heom guarnir e estuuer 
ki issi se contient aseur pot aler 
vnques home ne fist tant bien dunt oisse parler 
ki la poust dampnedeu gueredon mander 
ki freit tut ardre e li pudre uenter 
a ceo k il fist pur nus ne peot a conparer 
por nus le leissat batre des espines coruner 
escopir e batre les beals oilz bender 
il uint por nus murir e en le croiz pener 
sul icestes paroles ki peot contre penser 
trestut par sa merci nus deuum reclamer 
quant descendi en terre por peccheurs saluer 
de la uirgine prist charn si uolt heom resembler 
diable en quida k il le peoust enginner 
cum il fist adam ki ne uoleit contrester 
deus en la char ne se uolt demustrer 
granz fud le sacrement por co le uolt celer 
semblant fist d anguille k ai ueu dubpler 
v l um met le uermet al peissun afoler 
le peissun prent le uerm k il quide user 
le uerm troue duz e troue amer 
quant le peissun co sent k il ne l pot guster 
volenters le larreit s il poust eschiuuer 
se diable seust dampnedeu asmer 
ia ne fust tant hardiz k il osast adeser 
mult fud deus nostre amis e mult nus uolt amer 
en egipte serrum nen poum torner 
vns reis nus i tent ki nus uold destorber 
pharaon aueit nun ben uus sai numer 
par cest rei deuom nus le diable noter 
e egipte poum icel tens apeler 
ki fust de iceo bien le uus uoil mustrer 
dunc nus tient diable nen poum deseuerer 
ke deus por pecheurs se uolsist charner 
deus out pite de nus ne nus uolt ublier 
vne ueie nus fist dunt ieo uus uoil conter 
kar ses piez e ses mains suffri en croiz cloer 
e sun destre coste d une lance furer 
co est la dreite ueie n en deuez nent duter 
e deus la nus ourid parmi nus fist passer 
ceste deiuent tenir ki dreit uolent aler 
deus nus conduist par ceste ultre la ruge mer 
e traist nus de tel liu v fait malueis ester 
co uus pus ieo bien dire que l um ne pot celer 
cest secle est mult felon nuls ne se deit fier 
tut nus esteot murir ne l poum trestorner 
altrement ne peot nuls en parais entrer 
io ne uei altre ueie v l um puisse passer 
quant li heom deit murir dunc li couient garder 
kar diable est mult prest ki l uolt de li deseurer 
il ne n est nul tant seint k il ne uoillet enconbrer 
il est de tanz enginz ne uus sai acunter 
ki uers lui deit plaider mult li esteot penser 
cil ad bien espleité ki lui pot eschaper 
iceo funt tuz iceus ki se uoldrunt pener 
veire confession peot hom deliurer 
de dampnedeu seruir ne se deit nuls lasser 
mult deit l um uolenters grant ahans endurer 
por querre la ioie ki tut tens peot durer 
vne chose uus pri e si uus uoil loer 
penez de bien faire si lessez le uanter 
e penst chascon de sei cum se puisse aprester 
tant cum ad la poeste e tens est de loer 
nus ne sauum quel ure deus nus uolt apeler 
co est mult grant peril trop lunges demorer 
ne se deit en cest secle nuls heom aseurer 
a noz oilz le ueum chascon iorn decliner 
coment se porreit mais nuls proz heom fier 
tant i ad tricherie nuls ne se set garder 
ioie fei e amor tut co uei ublier 
il en i ad e tels que ieo ne sai blasmer 
mult amassent honor s il osasent mustrer 
ki pro heom est al matin il est al uesprer 
ne se deit pecheur unques desesperer 
nuls ne pot tant pecher com deus pot parduner 
ki de queor se repent e merci uolt crier 
e par confession tuz ses pechez lauer 
e deuant dampnedeu plaindre e plurer 
ki si se contendrat merci porrat trouer 
kar deus est tut tens pis co ne deit nuls duter 
il uint por ceo en terre por pecheurs saluer 
ni out altre achaison mais por nus deliurer 
ieo uus musterai bien que nen uolt nul dampner 
testimoines en ai par quei ieo l pus pruuer 
il en i ad plusurs mais un en uoil numer 
vus en auez oid co crei souent parler 
a seint pere l apostre a lui me uoil torner 
oie e de ueue lui en uoil apeler 
ben en seuent plusurs ne l pot nent celer 
co k il dist en oant com porreit refuser 
por le dit de une femme ne se uolt demustrer 
reneiad dampnedeu treis feiz dun ester 
ke il ne conuseit comencat a iurer 
quant il l ot reneié li coc prist a chanter 
e deus le regardat e il comence a plurer 
il li out dit deuant s il esteot auerter 
deus l amat durement ne l uolt desconforter 
grant amor li mustrat tant le uolt enorer 
ke tute seinte glise li deignat comander 
que il en fud maistre s il out tut a garder 
ore poez bien veer deus ne uolt nul dampner 
se sun peche guerpist lui uoille reclamer 
quant il ad tant chiers nus ne nus uolt deieter 
ne uoillez pecheur hunir ne auiler 
ne l auez a iuger si laissez co ester 
por penst chascon de sei tant i porrat truuer 
ne deurat par raisun pus nul altre blasmer 
unkes heom ne fu nez dunt ai oi parler 
ki fu nez de peche e s en post auancer 
fors sul icel seignor ki nus deignat furmer 
si heom est en peche deus le pot rapeler 
il regardat seint pol e fist retorner 
ki n alout a seinte glise confundre e deseriter 
pechere ne se deit de deu desconforter 
se il est peccheur si penst de l amender 
mult aurat a dire mais ne l pus acunter 
graciez dampnedeu laissez diable ester 
co est le meillur conseil ke io uus sai duner 
preiez icel seignor ki fist terre e mer 
la lune e les esteilles e le soleil tant cler 
quanque ad en cest mund a faire e a ordener 
k il nus duinst uertu ke puissum surmunter 
e en la sue glorie la le puissum loer 
od ses angles es ciels la ioie demener 
ka aurunt tuz icels ke lu uoldrunt amer 
e il si nus conseilt ki nus deignat guuerner 
ke nus puissum senz fin ensemble od lui regner 
la ioie parmanable es ciels od li user 
sauez quel mester fud que seint pere pechast 
io l dirrai mult bien se fust ki l escutast 
quant ieo l aurai dit s alcun me blamast 
ieo serree tut prest k il uers mei le derainast 
kar quel heom fud unkes nez qui ia se porpensast 
ki fust itant hardiz nen sun queor le quidast 
ke de si grant peche ia merci esperast 
se deus par sa bunte par lui ne l demustrast 
vnkes heom ne fud nez ki penser l osast 
por iceo suffrid deus que a prud nus tornast 
e a lui fud grant bien que orgoil ne brisast 
ainz ke deus seinte glise a garder lui liurast 
ne k il pecheur asolsist ne liast 
esteit grant mester k il l um liast 
quant ueist pecheur ki de deu s emaiast 
pitet oust de lui de sei l en remenbrast 
s il fust en peche suef l en reliast 
si gardast le uaissel k il trop ne l quassast 
la sue feblete tut tens recordast 
ne por lai peche mult heom ne refusast 
ki unc la merci deu quesist e demandast 
ne por nule reidur pecheur ne greuast 
k il por la pour de sei les luingnast 
ke il a lui uenir ne n osast 
crem la cruelte ke sun peche ne lessast 
e chaist en tristur ke peche le sorbast 
ki ke uenist a lui dulcement l enseignast 
e od l amor de deu tut suef le traiast 
amer deu e seruir a ceo le doctrinast 
quel serreit le profit par amor lur mustrast 
a la ioie des cels tut1282 les amonestast 
des granz peines d enfer par co les espontast 
les riches e les poures trestuz les chastiast 
deu amassent tut tens iceo si lur preiast 
quant ueist prozheom lui escherist e amast 
les fiz de seinte eglise nurist e gardast 
come pere sun fiz ducement conseillast 
home desconseille celui confortast 
k il por nul peche ne se desesperast 
mais fust repentant e le peche lassaist 
e par confession deuant deu les lauast 
suuent en oreisuns les pleinsist e plurast 
par almones doner par co se rechatast 
iceo cumunalment a trestuz comandast 
a celui k il fereit e dunc perseurast 
deus l aureit en la fin de ceo nuls ne dutast 
bien li desis por ueir e bien la seurast 
deus l aureit en la fin e ben se seurast 
mut ad bel mester en dampnedeu serui 
kar il li peot bien a saluete uenir 
nuls ki a lui se prent ne pot pas en pourir 
ke alez uus saisant ki uolez enrichir 
por quei n alez a lui ne poez nent faillir 
ke n eiez tel luer ki ne peot nent porrir 
tut tens nus ert nuuel ne porrat enueillir 
quel pru me serreit si ieo uoleie mentir 
vnques ne ui nuls heom de menconges tehir 
nuls ne peot deuant deu reconser ne tapir 
e les biens e les mals tuz en met descouerir 
de uostre creator uus deureit suuenir 
que tant nus amat ke por nus uolt murir 
les seons comandemenz bien les deuez oir 
e la sue parole leement recoillir 
se poures heom la dit ne l deuez escharnir 
mult deit l um uolenters icel bien retenir 
auer cher e garder e en sun queor norrir 
dunt l um peot en la fin a dampnedeu uenir 
kar a la uolente nus couient obeir 
e a tuz noz poers en tut sens acomplir 
mult nus deuum pener de faire sun plaisir 
totes noz uolentez por lui deuum guerpir 
e suuent granz batailles des diable suffrir 
ki melz sert dampnedeu lui uolt il plus saillir 
por co uus est mester mult grant de uus garnir 
estre forz e fiers e del bien consentir 
en emfer uus metrat sel uolez consentir 
or oez del culuert cum set la gent trahir 
asquanz en uolt suef losenger e blandir 
e plusurs en suprent par granz aueirs offrir 
mais ne peot nule ren cel home garantir 
ki ses enticemenz uoldrat tuz recuillir 
de mult grant felonies se peot tut replenir 
tant le uait blandissant k il le puisse saisir 
desk a sei l ad torné pus est nent del guenchir 
nen i ad nul tant fort ne l uoille enuahir 
gardez uus mult de li uus uolt mult mesbaillir 
il ne uus aime nent pensez de lui hair 
parais s il peot uus uolt il tut tolir 
e torner uus uers sei e de deu departir 
damage uus fereit pus uus porreit leidir 
cil ki a lui se prent ne se pot plus hunir 
mais ieo sai un conseil si uus uoil descourir 
a tuz cels le dirrai k il uoldrunt retenir 
oez de quei l em pot le coluert esbrutir 
ki charite aureit k il uolt mult fuir 
e de ses pechez se uolsist repentir 
e en confessiun sei lauer e regeir 
e dampnedeu uolsist a sun poer seruir 
e amer en sun queor honurer e cherir 
de celui uus di ieo que bien se pot garir 
or si gard bien chascon kar mis est al choisir 
chascon porte sun fais si est al couenir 
si se pot il garder e issi sei contenir 
dampnedeu est cha sus ki tut ad a baillir 
a lui en uus tenez il uus pot meintenir 
ki sun conseil aurat mult se deit es ioir 
a celui ne pot unques mes auenir 
e ki a lui faldrat tost se porreit marir 
ki dampnedeu perdra v peot il reuertir 
quant deuant dampnedeu ne peot nuls heom guenchir 
cheles ki me dirrat v il pot deuenir 
io ne sai le pais u il puisse reuertir 
itant com io sai ne uoil mie taisir 
tost en amendreit tel le porreit oir 
mult par est dure chose el puz d emfer buillir 
colui ki dedenz deit tut tens senz fin gesir 
quid ki li ne peist quant il ne pot eissir 
chascons heom couient ke bien se seit porueuz 
kar il i ad conplaingnz ki mult sunt fiers e durs 
l un est l angle des ciels e l altre des perduz 
dirrai uus de chascon cum deit estre cremuz 
e li bons escriz noz biens e tuz noz uertuz 
e li mals noz pechez granz e les munuz 
entre eus ne n ad ia pais tut tens sunt irascuz 
l un uolt nostre damamge bien en seez seurz 
e l autre est curius coment il fust uencuz 
co est par bons oures deit estre confundez 
a celu uus tenez dunt serrez meintenuz 
deuant deu uus merrat v serrez bien uenuz 
quant li bons est sauls e l altre est mal peuz 
quant il est uestuz li coluerz est tut muz 
l un uolt bons uestimenz garnemenz aguz 
destrers bien enselez e palefrai tunduz 
escuz peint a or espees esmuluz 
e manteals trainanz de grant pailes tenduz 
dunc serrat par ces tuz amez e conuz 
ki si ure le uoldrat celui serrat ses druz 
ia certes k il crerrat deuant deu n ert ueuz 
de cels dit escriptore a ben prof sunt perduz 
bon conseil en dirrai se io en ere creuz 
trestut duner a poures a meseals e a muz 
e faire punz sur ewes dunt fust meintenuz 
eglises e musters v deus fust coneuz 
ki ren dune por deu mult par l ad ben uenduz 
quant mester aurat trestut li ert renduz 
cil ki ben fait por s alme a sei sul rend saluz 
n est mie merueille se ieo suuent m esmei 
vne plaie ai mult greve ke ieo uus musterai 
lungement l ai celee or la descouerai 
or aprimes me deolt garde ne me donai 
de coe ia fait ke fous ke io tant la celai 
la plaie est mult parfunde mais des ore la querrai 
tant lirrai cerchant ke io ben la tenderai 
e le me doldra mult mais io me sufferai 
io sai tel medecine ke ieo i lierai 
la medicine est prouee ke ieo i meterai 
si io metre la pus si com en pensé ai 
la plaie guarrad bien le uenim en trairai 
ele ad plusurs guariz ueu e proué l ai 
ki tuz fusent periz si ke ieo bien le sai 
sauez ceste parole por quei la comenchai 
s il uus plaist a oir ore la uus conterai 
se uus bien retenez ico ke uus dirrai 
pru i poez aueir e io ren ni perdrai 
ceste plaie entendez ore la uus esclarirai 
co sunt tuz noz pechez ia ne l uus celerai 
e co es le ungnement dunt la suagerai 
veire confession se deu pleist ke io i aurai 
ore uus dirrai auant e ma reisun tendrai 
ma dolur me destreint mais a deu me plei 
de mes pechez plus granz conseil lui requerrai 
quant il nul n escundit io coment i faldrai 
vers mei n ert tant cruel ia certes ne l crerai 
il uint por pecheurs ben le desrainerai 
e ieo sui pecheur ia co ne naerai 
en un lungtaing pais lungement conuersai 
vn tresor i oi mult cher ke ieo od mei portai 
io receu en baptesme quant a deu m aiustai 
malement l ai perdu folement le gardai 
mult grant damage i oi ia ne l recouerai 
vn mult chier garmenent ia mais si bon n aurai 
co est chastee dunt suffraitus serrei 
ne de altres uertuz nule ne reseruai 
al delit de mun cors trestut abaudunai 
or ai si despendu ke ieo nule nen ai 
tut ai fait sun plaisir unques ne l contrestai 
ico est le pais v io plus demurai 
io fis mult ke malueis quant deu coreicai 
par oures de peche sur lui m eslunai 
de ses comandemenz guaires ne gardai 
diable ai mult serui ke io mar acuintai 
en faire sun pleisir lung tens me delitai 
io uus dirrai saueir e pas ne menterai 
tant par sui pecheur ia tut ne l conterai 
si unkes fis por deu ren tut le truuerai 
mais ceo est mult petit guaires ne me penai 
de pechez sui garniz ke ieo cher conparai 
tut nus esteot aler a un mult aspre plai 
las mei chaitif dolenz io coment i irrai 
kar se io port od mei ileoc huniz serrai 
quant io la n os aler ne ci ne remeindra 
n en trestut cest mund reconseir ne porai 
ki me durat conseil coment me contendrai 
or me semblet puillent co ke ieo mult amai 
quant del plait me souent en mun queor m esmai 
kar pas ne sui seurs se io ben i uendrai 
se deu pited n en prent mult grant pour en ai 
pecheur ai esté le peur ke ieo en sai 
se deus m en dune eise io m en amenderai 
io n ai altre conseil mais a lui me prendrai 
k il me parduinst sire ico li prerai 
trestut en sa merci kar altre dreit ni ai 
io crei bien ke io merci aurai 
vus ne sauez coment io l uus musterai 
deus est misericors tant pius e tant uerai 
quant ieo en sa merci mun peche musterai 
e en ma pouste tut le guerpirai 
e ieo er bien confes e me repenterai 
co dit seinte escriptore ke ieo tres bien garrai 
mais dampnedeu en pri en ki ma fiance ai 
k il me doinst vertu meillur que io n en ai 
li plaiz ert tant oribes ia ne l uus celerai 
heom ne l porreit retraire en auril n en mai 
escundit me prendrai deuant deu qui tut uait 
ke ieo bien ne conusse quant li faz tort v dreit 
e si ieo part de lui blamez estre me deit 
il donat de sun sanc por mei a grant espleit 
e li felun iudeu l orent en grant destreit 
si suffrid mult por nus kar grant bien nus uoleit 
il li firent uilte e il tut lur suffreit 
por nus deignat murir grant mester nus esteit 
diable en fud uencuz ki trestut nus teneit 
deus ad tant fait por nus ki dire le saurreit 
mais il n est mie enterré ne truué ni serreit 
ne li rei salomon certes s il uiueit 
le plus saiue pechere ki unc fus ne ia ne seit 
trestut fist deu por nus co a lui parteneit 
bonement nus poruit quantque nus coueneit 
tut fist par sa bunte kar nen ne nus deueit 
mult fereit sun grant pru ki bien le seruereit 
quant il aureit bosoing bien le reconustreit 
ki s esluigne de lui enemis le deceit 
vne chose dirrai ki faire la uoldreit 
cil aureit tel luer k il mult amereit 
e uendrat un iorn que trestut li plareit 
ki el seruise deu sun cors penereit 
e ses comandemenz par trestut gardereit 
leaute e iustise ki la meinteindreit 
dirrai uus de cestu cum il se uancereit 
tant aureit espleite ke s alme saluereit 
d enfer fust il seur k il ia ni entereit 
mais tut le regne deu a sun pleisir aureit 
od ses angles es ciels v il s esioireit 
la est uie senz mort ki tut tens li durreit 
mult porreit estre liez quant deu fin senz uerreit 
certes mei est auis ke mult espleitereit 
ki en ceste dolur tel ioie conquerreit 
traez uers cel pais chascon a grant espleit 
kar cest secle s en uait e chascon iorn descrest 
mult i aureit ke dire ki conter le porreit 
mais ainz k il fust tut dit il uus en nuereit 
ki sulement cest poi bonement en fereit 
ia mar creindreit diable por nent le dutereit 
verite uus dirrai ki k en rie e ki k en peist 
tels s en pot corucer guaires ne chaudreit 
cest secle uus enginne e traist e deceit 
dampnedeu uoldrat tut de nus aueir sun dreit 
e ki ne li rendra mis ert en tel destreit 
por tut l or de cest mund un ure n en isterreit 
tel l aurat a garder ki mie ne l rendreit 
cil ki est en emfer e demurer i deit 
mult amereit celui ki fors l en ietereit 
li chaitif est dolenz uolenters s en uendiereit 
io uus di bien de celui ki uenir li larreit 
ki li uoldreit suffrir sur seinz le uus iurreit 
ke iameis le seon uoil la ne repaireit 
se trestut le seon lignage uiueit e il remaneit 
certes ieo l uus di bien de celui k il por els ni irreit 
ia n auereit mais repos mais tut tens lur fuereit 
tote lur conpaignie itant par le harreit 
a trestut sun poeir il s en esluignereit 
e il aueret grant tort ki de cel le blamereit 
a mei est il auis k il aureit grant dreit 
io crei bien en mun queor k il s amendereit 
mult par serreit ioius ki co li sufereit 
laissum co ester por nient le quidereit 
quant il faire ne l uolt itant com il poeit 
bien pot il saueir ia ni recouereit 
se aider le poust ore se repentereit 
por co fereit ke sage ki ci se poruerreit 
ke l um fust aseur quant le bosoing uendreit 
ia n aureit uilte ki mun conseil crereit 
ainz uus dirrai mult bien coment l en auendreit 
e cum grant profit il li atiornereit 
quant la alme enz la fin del cors departereit 
le regne deu tut uuert lur serreit 
la ioie parmanable ke dedenz trouereit 
mult par aureit grant ioie quant il dedenz entereit 
tant serreit asace k il plus ne uoldreit 
mais mult i uei poi ki de co se pareilt 
ke uus dirrai plus dampnedeu uus amereit 
e de tuz noz pechez se lui plaist nus adreist 
lui pri par sa merci k il ico me otreit 
sa mort sa passion a raencun nus seit 
si seit il a celui ki lui aime e creit 
de ceo ke me plus noist se lui plaist me conseilt 
io ne l pus aconter mais il le set e ueit 
sainte marie en pri ke sun fiz me pladeit 
k il me pardoinst einz ke uenge al destreit 
ke en emfer morent almes de chalt e de freit 
quant ieo por lui ai prisé l ordre seint beneit 
ieo ne sai ke io die mais si cum li plaist si seit 
muult est le secle fel e tut tens se desleie 
n i ad guares hom ki unkes altre creie 
mut i ad poi de cels ki tengent dreite ueie 
diable ne dort nient ki tut tens nus guerreie 
contre les fedeilz deu s esdrece e arbreie 
tant cum pot li coluerz les enconbre e desueie 
par mei meismes le sai por nient le celereie 
de dampnedeu seruir mult poi s en i conreie_571 
assez en uei de tels si aconter le saueie 
lunge chose serreit e faire ne l porreie 
por co k unt chasteals e riches dras de seie 
vnt uiles e citez v chascon s esbaneie 
ne lur est mie auis ke nuls a deu rendeie 
cil ki deu ne conuist uis est mei ke foleie 
dampnedeu les comande e bien le uus otreie 
ke pecheur ait merci si uers lui s esleie 
mult fait grant charite ki pecheur chastie 
il n ad mie lung tens en grant peril esteie 
a trestut mun poeir mun damage quereie 
trestut a escient ke io bien le saueie 
tant en ere supris por nient le celereie 
les aises de mun cors tutes les en perdeie 
le beiure e le manger le dormir en perdeie 
parlai en tel liu a nuls hom ne l dirreie 
a un de mes priuez ke ieo del tut le creeie 
deus set bien ki il est por nient le numereie 
musterai lui mun talent cum faire le uoleie 
mais ni trouei un puint de quanque io quereie 
ainz me prist a blasmer e dist ke mefeseie 
mustrat mei par raisun que faire ne l deueie 
dist uilte me serreit se io co meinteneie 
tut me rouat guerpir v s amor perdreie 
si io fuisse pris bien dist ke perireie 
dreit conseil me donat grant mester en aueie 
de fole uolente me mist en dreite ueie 
ben sai ke ueir me dist kar mal me conteneie_531 
bon conseil li doinst deus ki pecheurs aueie 
gueredon li dei grant se rendre le poeie 
deus li rende por mei v ke io unkes seie 
e il conseilt nos almes e la sue e la meie 
ke l un deuant dampnedeu l un l altre senz fin ueie 
e tienc heom por saive ki de gre fait folie 
ne ki mal uolt celui ki por bien le chasteie 
trop aime cil sun cors ki sa alme ad en haie 
cil ki enfer demande par folie 
en erite le claime quant meine fole uie 
nuls ne pot defendre l alme ne seit hunie 
quant il diable sert e dampnedeu oblie 
a mal chef en uendrat si n ert tute perie 
quant heom chet en emfer e l um ni troue aie 
ainz est entre diables ki ne l esparnient mie 
par co pot il saueir k il ad fait folie 
volenters s en uengereit mult het lur conpaigne 
mais li chaitifs ne pot kar diables l enuie 
por dolent cors est l alme mal traie 
ore penst del endurer tart est le repentie 
a mal ure fud nez k il ad en baillie 
ben ait le conseil ki que unkes le die 
e la parole deu tut tens deit estre oie 
mult ad bien espleite ki unc alme ad guarie 
sauez porquei le uus di ore l entendez amie 
a deu fait bel offrendre ki pecheur chastie 
veraement est folie ki sun cors fait trop dru 
cil ki del tut creit lui tenc por confundu 
mult me pus repentir ke ieo tant l ai creu 
dampnedeu n ai serui ne amé ne cremu 
ainz ai mult fait de co k il ad defendu 
si deus nen ad merci tart l ai decunue 
de ben faire fui lenz e bien dire mu 
ore en ai les pechez n en ai altre treu 
le tresor dampnedeu ki cumandé me fu 
el delit de mun cors trestut l ai retenue 
tut l ai mis en peche nent n en ai retenu 
vn felun marchant a ki ieo l ai uendu 
il m at tut enginnez e tant me out en beu 
de mult chiers garnemenz dunt io ere uestu 
trestut m ad despoillez or en sui poure e nu 
il me ert tut demandé deus quant l aurai rendu 
mult ai mal espleite ke mun tens ai perdu 
or sai ieo bien e uei ke mult ai mal uescu 
e en tantes maneres malement contenu 
kar en contre raison mult me sui combatu 
tut aueie oblié de ma alme la salu 
co feseit enemi por poi fu deceu 
plus felun compaignon de lui ne fud ueu 
io sai bien del culuert coment il ert uencu 
io me prendrai a tel dunt ere bien meintenu 
ia par mei n ert celee co ert al rei ihesu 
s il m en uolt aider tut en ert confundu 
pure confession ico ert mun escu 
e ueire repentance co ert le healme agu 
kar io ai dampnedeu par orgoil irascu 
e en dit e en fet mut souent e menu 
mais il le pardoinst ki en croiz pené fu 
por pecheurs saluer e el coste ferru 
si face il a ceals par la sue uertu 
ki por lur uolente l unt de ren offendu 
ne uoil cest secle ne faire ke li place 
tant ad fait sun talent k enfer me manace 
si deus n en ad merci certes ne sai que face 
la mort uei deuant mei ki chascon ior m agace 
seinte marie en pri ki deu face en face 
ke l en prit celui ke portat en sa brace 
ke el par li me otreit e s amor e sa grace 
ke ieo puisse amer e dreit seruir sa trace 
de dampnedeu seruir sui le plus lent que io sace 
deu me doinst uolente ke ieo tut peche hace 
forze e uertu me doinst ke ieo sun plaisir face 
kar si fuit cest secle cum al soleil la glace 
n deu deuum nus tuz nostre fiance aueir 
ke lu presist pite de nus ameintenir 
tant lui auum mesfait d oir e de ueer 
asez auum a plaindre al matin e al seir 
e ki co ne creit mult ad malueis espeir 
io sui un des pecheurs par le saueir 
kar fel sui e pechere de trestut mun poer 
or entendez un poi e io uus dirrai ueir 
ki deu perdra en fin mult se porra doleir 
se nus ne l deseruum n en poum nent aueir 
cil pot estre ioius ki od lui deit maneir 
del orgoil de cest mund ne lui porrad chaler 
parfite ioie aurat ki ne porrat cheir 
la nus condune deus co seit le son uoleir 
e d enfer nus gard ki puillent est e neir 
chascon esteot murir seit atempre v a tart 
n en pot un sul guarir par engin ne par art 
mais celui est gariz ki deu torne a sa part 
ki od lui ne uolt partir lui tenc por musard 
ki de deu n ad pour mult est de male part 
diable ne li laisse el queor lui tent sun dart 
por lui n ose deu seruir ainz en sunt coard 
a peche les fait hardiz forz e fiers cume luberz 
mester nus est tut que chascun de lui se guard 
li culuerz est mult fel de put eire e gainard 
emfern est mult puillent e le feu dedenz art 
li chaitif ki enz iert ia n aurad bel regard 
ia esperance n ait ke eit sucurs de nule part 
de la mort mes poenz esmerueil e esfrei 
ki sauer le uoldra si dirai le porquei 
kar io ne uei nuls heom tant seit de grant desrei 
se la mort le saisist ke ne l face tut quei 
ele ne porte maneie a conte ne a rei 
cheualer e uilain tut trait la mort a sei 
nen remeindrat nul or le sai bien e uei 
e quant ele tut prent ni larra mie mei 
ne sui nent aseur ne io puint ne la crei 
cil ki morir ne quide ne tent pas dreite fei 
mult me prent grant pour d une dette que io dei 
a deu sui forfait nen ai feit dreite lei 
lui pri par sa merci ki tut ueit mun segrei 
sulunc co k ai bosoing de mei prenge conrei 
coment pot estre liez heom ki atent la mort 
e set k il deit murir si ni ad nul resort 
mult nus uait aprocheant kar ele uent bien tost 
nuls ne pot trestorner k il ne part a cel port 
io ne uus sai dire cum il est dur e fort 
a celui est il dur ki en peche se dort 
ki uolenters fait bien certes uolenters l ot 
kar faites a deu dreit de la hunte e del tort 
ke uus li auez fait por corperel deport 
ia proz heom ne l orrat ki tres bien ne l uus l ot 
suuenge uus d emfern com il est puillent 
ia cil ki enz charrat pus ni aurat confort 
cil est senz fin dolenz ki l um dedenz en clot 
ileoc trouera il k il ici fud sot 
ce n sai dire a chascon com il pot estre sage 
amer deu e seruir en trestut sun eage 
garder sei de peche e auer net corage 
ferm en l amor deu k il ne seit muage 
deus ne garde a persone ne a riche lignage 
mais cil ki melz li sert est de maur parage 
ki le diable ueint cil est de grant barnage 
ne pot faire en cest secle nul meillur uasselage 
sauez ke io uus pri ne l tenez en folage 
metez uus fors d essil e fors de huntage 
kar cest secle est torné trestut a culuertage 
traez en parais la est ure dreit heritage 
vus en fustes getez par un mult grant ultrage 
quanque li heom ad trestut met en guage 
tut en uait deuant lui la face sun manage 
celui est mult chaitis ki nul ure s en targe 
ki a cest mund s atent de grant peche se charge 
adam nus mesbaillid par sun feble corage 
ki mangat la pome dunt nus uint lait damage 
eue li aportat ki mult fu mal message 
diable la suduist el queor e el uisage 
tut ubliat deu tant fu pleie de rage 
pus s en repentir turnad lui a uiltage 
quant parais perdi e sun duz mariage 
idunc sout k ele bien ke ne fud mie sage 
perduent grant franchise chairent en seruage 
fors en furent chaciez a deol e a huntage 
dunc alerent tuz nuz par plein e par boscage 
querant lur gareisun cum beste saluage 
cher l auum comparé dur est le treuage 
murir nus esteot ni ad altre passage 
quant io ai tut penséd ni uei altre ueage 
fors preier dampnedeu ki est pius e large 
ke il d emfern nus guard v fait mal estage 
ki enz ert en prisun ia ni merrat ostage 
ne li aurat mester parent ni cusinage 
unkes un ore ne uint en plus fel herbergage 
ileoc est la dulur ki unkes ne sualge 
il uerrad chaitifs asez de meint language 
ki s en porreit garder lui tenderai por sage 
par la fei ke io dei ma dame dionise 
cest secle est trestut felon ke io ne sai deuise 
se creire me uolez dirrai uus en quel guise 
ne n eit le queor de grant coueirise 
ore l unt les plus poanz enz en lu queor asise 
ore le uait cil siuant ki unkes plus se prise 
e diable n en cesse que tut tens les atie 
discorde met par tut l un contre l altre aguise 
ore plure e dult e plaint trestute seinte eglise 
kar ni uei guaires heom ki ore ne la despise 
lealte ni ad en terre ne ni ad iustise 
kar diable ad par tut co m est uis comandise 
deu est ublié e tut le seon seruise 
mult est petit al cors v l alme seit mise 
si ele est en emfern io crem k ele seit quise 
ne li aurad mester sa grant pelice grise 
ni uoldreit estre un ure por trestut lor defrise 
asez amereit melz ke tute fust remise 
il n est pas escrit ne clerc nen est ki l lise 
ke ia por nule peine l alme eisi s i defise 
ke tut tens ne durt en co secle ert prise 
seit en bien v en mal ileoc est senz iuise 
ia nuls heom por cest secle ne perde dampnedeu 
kar folie est a faire io uus di de uerite 
io ne uei nul quant il mort de si halt parente 
ki od lui fiu meint ne nent de sa herite 
fors sulement itant cum en fait por deu 
sulunc co receuerat k il aurrat ouré 
ne ad un sul de nus ne iofne ne barbé 
que il seit del age ke quinze anz ait passé 
ki bien ne l eit oi ne pot estre celee 
par adam nostre pere sumes mult mal mené 
desque deus l ot crié e de terre furmé 
en parais le mist si li fud comandé 
e sa moiller li donat tut a sa uolente 
tant amat la moiller deu en ad oblié 
kar son comandement a il tut trespassé 
diable li fist faire ki l out tut essorbé 
manger li fist del frut ki li fud deuee 
mult par fist grant peche nus l auum comparé 
deus l ad de pareis fors chaciez e butez 
e las porquei en mangas chaitifs malurez 
ia esteit li prozheom de tuz biens asacez 
mais celui li fist faire ki unc n out uerite 
lait damage nus fist nen est nent amendé 
co uoleit li coluerz ke fuissum desturbé 
grant enuie out uers nus si li ad mult pesé 
ke le regne des ciels dunt il fu fors iuté 
deueit estre par hume empli e restoré 
pus ke adam pechad e il fud engané 
idunc ot le diable de sur lui poeste 
dunc ne esteit heom en terre nul de si grant bunte 
tant lealement uesquist nen si grant sante 
si tost com il morreit en emfern ert mené 
en tenebres esteit e en grant obscurte 
mult durout lungement icele tempeste 
bien durat cinc mil anz si furent tuz passé 
deus uit ke cest mund esteit a mal torné 
en humaigne ligne chaete en orfente 
e diable i aueit trop grant poeste 
deus ne l uolt plus suffrir ainz en prist pite 
de la sus v il ert en sa grant deite 
nus enuead sun fiz par ki sumes salué 
char prist d une pucele e de uirgine fu nee 
icest sacrement fud al diable celé 
nasquid nostre seignor la u li uint agre 
dunc aparut le esteile ki rendi la clarte 
l esteile de nunciat par le mund ad mustré 
ke li sires des reis ueirement estei nee 
treis reis uirent l esteile chascon en sun regne 
mult en sunt merueillé asez en unt pensé 
cist emfes dient ben si ne l unt mie celé 
por uerrat le mund si serrad deus clamé 
de co firent ke sages ne se sunt demuré 
de quere lur seignor tuz se sunt apresté 
ore sunt li trei rei en lur chemin entré 
le present est mut cher ke od els unt porté 
co fud mirre e encens e ruge or esmere 
tut tens li unt le esteile ki lur rend la clarte 
tant espleitent li rei tut trei sunt asemblé 
de co k unt ueud entr eus un parlé 
chaualchent a espleit e si unt tant erré 
vindrent en betleem l emfes est troué 
le present li unt fait pus si l unt aoré 
ore furent quatre rei li quarz fud le fiz de 
mult lur fist bel semblant cume heom de son he 
il n ot chastel ne tur ne il n ot fermete 
ainz en e une creche de uiel antiquite 
pastors od lur almaille orent dedenz hanté 
ki tut le mund gouerne pourement fud enz nee 
il n out lit torneiz ne lit a or geté 
ne coueitor de martre ne de ermin engulé 
celui ki tut gouerne e tut ad ordené 
en la creche iut il uilment enuolupé 
la reine del ciels ki en sun cors l out porté 
entre li e iosep sun cher fiz unt gardé 
dirrai uus des reis com il sunt ostelé 
ne deuez mie creire k il fussent esgaré 
ki erent a la curt al rei de charite 
ileoc ert seneschal mere de pite 
entre li e iosep bel les unt apelé 
les reis furent las la nut unt reposé 
n orent coiltes de lin ne de paile roé 
s il orent suffraite bel est lur pouerte 
de co k unt suffert deu en unt mercié 
mult sunt ioius e lied si l unt de tut loé 
li rei sunt endormi ki se furent lassé 
l angle i est decendu ki lur ad comandé 
par estrange pais realgent en lur regne 
por amor del emfant dunt il orent parlé 
herodes pas ne l aime ainz l ad coillid en he 
ne uolt li petit emfes k il seust sun segre 
kar bien uit sun corage e trestut sun pense 
li reis unt pris conge si s en sunt retorné 
herodes unt guerpi si l unt tut eschiué 
dolenz ert li chaitifs e irré e trublé 
quant saurat ueirement k il est iané 
or uus dirrai de lui coment il ad erré 
e si porrez oir de mult grant cruelte 
quant s est aperceu ke li rei l unt gabbé 
par alienes ueies s en sunt arere alé 
ke eus ne uindrent a lui ne ren ni unt demandé 
dunc est li coluerz de maltalent emflé 
les emfanz del pais tuz les ad decolez 
mais celui ki il quereit n a il mie troué 
poi ualut sun engin encontre dampnede 
li emfes est creu en sens e en bunte 
tant le gardat la mere k il uint en ede 
quant il fud heom parfeit idunc se est demustré 
alad a flum iordan quant fud sa uolente 
escriptore dit co quant trente anz out passé 
la trouat un prozheom ki mut ert renumé 
del lin nostre seignor e de sun parente 
leals heom esteit mult de grant nobilite 
co fud iohan baptiste ki tant fud honuréd 
tant par fud glorius e tant bonure 
ke li fiz deu a lui humblement est alé 
esample nus donat de grant humilite 
iohan l ad baptizé enz el flum e leué 
par icest sacrement sumes a lui geté 
co est la lei nuuele si l ad deus comandé 
primes l ad comencé si uolt ke il le garde 
e ki ne la tendra ne pot estre salué 
cil ki n ert baptizé de funz regeneré 
ne pot pas estre salué ia ne uerrad deu 
seinz iohan fud prodome si amat uerite 
deus li fist grant honor en escrit l ai troué 
por co k il le serui uolenters e a gre 
testimonie mult bel li ad deu porté 
or oez k il dist e cum il l ad loé 
ne nasquid de moiller hom de si grant bunte 
pus por s amor fu il uilment decolé 
e ihesu fud bapticé si s en est retorné 
saint iohan ad laiséd el desert est entré 
v il por pecheurs ad lungement iuné 
quarante iorz pleners ke il n ad de ren gusté 
diable le uit heom nen ad plus auisé 
par mut grant sapience s est deus uers lui celé 
n aueit meis ueu hom ki senz pecche fust né 
humbles le uit e pius e de grant charite 
volt sauer ki il ert s il ad espermenté 
enginner le quida quant le uit afamé 
il le uit heom mortal por co s il ad tempté 
ore oez del coluert cum l ad areisuné 
ke ces peres pain seient di si tu es le fiz deu 
ihesus li respondi com hume sene 
de sul pain ne uit heom escrit est e proué 
de la glorie del ciel e de la parole de 
deit estre chascon heom saul e conforté 
quant deus quarante iorz el desert out esté 
vint en ierusalem en cele seinte cite 
li sire l amad mult si i ad conuersé 
par oures demustrat ke il esteit le fiz de 
volunters uint a lui ki unt enfermete 
li lazere l encontrat li surt auogle 
ki ke uenist a lui il li redi sante 
mais li iudeu felon tant furent essorbé 
furent plein del diable e tant hient de 
quant uirent a lur oilz li mort resuscié 
ne creient en lui ainz l unt blamé 
il deignat neistre entre eus e de lur parente 
mult firent ke felon quant ne l unt enoré 
ihesu crist fu prozheom de grant auctorite 
il ad pris conpaignuns ke od sei ad mené 
plusurs creient en lui si sunt a li torné 
ore comence tel plait ki bien ert acheué 
kar li diable serrat en fin deserité 
seinte eglise creistrat par lui n ert trestornez 
e deus uolt k il perde tute sa poeste 
li coluerz ne set pas com il est afolez 
or ad tel parciner par ki ert engané 
mais il ne set nent ke ceo seit le fiz de 
ne l saurad deuant co ke en la croiz seit pené 
ke emfern ait destruit despoilé e robé 
e le diable lié e uencud e maté 
e icels k il tent en grant charite 
erent deliuré par lui e de peine geté 
dunc saurat ueirement ke co est le fiz de 
mult ad deus por nus suffert il en seit mercié 
ieo ne l uus pus tut dire kar ne sui si remenbré 
seruez le uolenters cher uus ad achaté 
il ne donat por nus uile ne burc ne cite 
ne terres ne chasteals ne ruge or esmere 
ainz uus dirrai mut bien k il ot doné 
sun seint sanc e sun cors ki uilment unt mené 
e por noz pechez traueillé e liéd 
nus feimes ke fel quant nel sauu gre 
vncore uendrat un iorn tut nus ert reproué 
il fud por nus batu uilment e buté 
escopiz e liéd de spines coruné 
ki oid unkes mais cheles si grant uilte 
ia n en out il ren mesfait n en dit n en pense 
seignors en la croiz l unt li iudeu leué 
ileoc murut por nus co fud sa uolente 
mult nus firent grant pru ia n eient il gre 
a els firent damage e a nus grant bunte 
il en erent perdu e nus serrum salué 
iosep fud leaus heom ne s est mie oblié 
il en ad pris le cors kar il l ad mut amé 
s il ad enseueliz e en sepulcre posé 
le cors iut en la piere v fud enseelé 
e li son sainz espiriz en emfern est alé 
sucure ses amis k il urent desiré 
adam e abraham moises e noe 
de tenebres urent or sunt tut deliuré 
del socurs furent liéd mut i orent esté 
pus ad nostre seignor emfern clos e fermé 
ke a tuz cristiens est il meis deuee 
ni entrat mais nul se ne uait de sun gre 
icels k il en getat tant les ad honoré 
en sun seint pareis tuit les ad recité 
quant diable ad lié e forment enchaené 
pus s en uint a sun cors de mort est releué 
or oez des iudeus com il furent desué 
ia uindrent al sepulcre li culuerz tuit armé 
ke ne releuast enuirun l unt gardé 
male garde en unt fait il lur est escapé 
ia ne l reuerrum mais tut lur est a dire 
lui unt cil perdu e nus l auum troué 
il s en uint dreit a nus quant il l unt degeté 
quant seuent li iudeu ke il est resucité 
dunc dient li culuerz k il lur est emblé 
marie magdalene l out serui e amé 
plurant ui a sepulcre mais nen ad nent troué 
ele ad tant sun seignor enquis e demandé 
ke il est a lui paru si s est mustré 
ele en uait as apostres si lur ad conté 
ke deus est ueirement de mort resuscité 
il erent departi dunc sunt il assemblé 
n aueient nul conseil mult erent esgaré 
de la mort lur seignor lur aueit mult pesé 
tut erent esmaéd mult se sunt dementé 
deus est uenuz entre eus si s ad conforté 
tant cum sun plaisir fud od els ad conuersé 
bel les ad enseignéd apris e doctriné 
del seint espirit les ad li sire enluminé 
seinte glise lur ad a garder comandé 
de sa beneicon tut en sunt confermé 
par le mund les enueie metre cristiante 
la sue duce mere ki en sun cors l out porté 
seint iohan la comande il out uirginite 
co fud iohan le postre ki mult amat chastee 
sa dame gardat bien co ad il pus troué 
li fiz deu quant li plout el ciel s en est torné 
veant ses apostres sus de terre est leué 
les nues furent clers ki l unt enuiruné 
tut li angle del ciel a ioie l unt mené 
li cel si sunt ouert e il est enz entré 
a destre set sun pere en sa grant maieste 
li apostre s en uunt ki ico unt esgardé 
mut sunt ioius e lied si mercient tut de 
or oez le message ki par els est mandé 
apareilt sei chascon siueie son auoe 
ne ni remaigne nul kar issi l ad comandé 
li sire uus atent ki deuant est alé 
ces sumund par num ki unt cristiente 
e en seinte baptisterie li firent feute 
alez seurement kar tut ad apresté 
n aiez nent de pour ke la ait pouerte 
ki ici est suffraitus la ert tant asazé 
ki plus uoilled aueir ia n auerat uolente 
ki ore uendrat a lui il li sauerat bon gre 
si uolt ke si ami la seient asemblé 
kar tut cil del mund j erent auné 
ni erent pas od lui tuz ainz serun deuisé 
diable aurad cels ki a lui sunt torné 
de ces uoldrat oir li sire uerite 
por quei els l unt guerpi e sunt de lui deseueré 
iugement uolt aueir de si grant cruelte 
quant il por nus murut e suffrid grant uilte 
et tant ad fait por nus ne l dirreit home né 
pus choisirent diable n unt pas fait lealte 
de cest iugement faire bien seez porpensé 
la curt ert mult plenere de maint home sene 
tant i aureit a dire ia par mei n ert conté 
ne tut li clerc de france ki melz i sunt letré 
ne dirreient od mei el plus lung iorn de este 
co est nostre conseil siuez uostre auoe 
se uus alez a lui rendrat uus l erite 
dunt uus fustes chaé e par peche deserité 
vus en fustes mendi suffraitus e esgaré 
ore preu dampnedeu par sa grant dignite 
si cum prist char por nus tut par sa pite 
sun regne nus otreit ki tant est large e lie 
des dolurs nus porgard de la grant pouerte 
de la pour d emfern de la chaitiuite 
ke illeoc suffrunt li chaitis li dampné 
e il nus en defende par la sue bunte 
ki senz fin uit e regne e maint en trinite 
parole ennuie ore larrum ai tant 
le bien ke chascon fait tut li ert mis deuant 
ki por deu seruir met del seon tant ne quant 
tut li ert estoré ia n ert ren perdant 
e deus li rendrat bien a sun bosuig plus grant 
ki uolenters le sert ben l en ert conuissant 
a un iorn li durrat dunc senz fin ert manant 
ia n ert tant corius k il plus lui demand 
ne ni ert tant poures heom que ia alt querant 
ben ait ore tel seignor e le son couenant 
il ne uolt nent celer ne loer sun seruant 
alez les tuz seruir ke alez demurant 
ki aillurs met sa cure ne set k il fait fesant 
mult par frat ke fols ki s en irrat targeant 
cil ki a lui se prent ia li durra il tant 
ia plus riche loer mar irrad demandant 
a tort amez cest secle ki tut tens uait fuiant 
quant ne l poez tenir por quei l alez siuant 
frailles est e malueis tut s en uait de chaant 
plein est de tricherie tut bien uait declinant 
ne ieo ne uei nuls heom tant riche ne puissant 
a ki cest secle seit ia de la mort garant 
mais creez mun conseil s il uus semble auenant 
si traez el pais ki si est bel e grant 
v heom ne pot murir ki dedenz seit manant 
la est uie senz mort n en alez nent dutant 
le pais est mult bel bel tant est duz e uaillant 
tut cil enz meindrunt de seruage ere fran 
ne la uus porreit dire nuls heom tant ben parlant 
icil ki ert dedenz tant par ert ioant 
ke tut sun desirer aurat a sun talant 
oez com grant ioie la uunt demeintenant 
deu ueient face a face tut tens lur est deuant 
cil sunt d emfer gariz a lui sunt entendant 
ileoc oient sen fin des angles le duz chant 
nuls heom tel ne oi i en char seit uiuant 
augent i pecheurs e iuste e penant 
mais primes seit confes e del queor repentant 
augent i poure gent mendie e nun sauant 
la s en augent li riche ki plus uunt coueitant 
cheualer e uilain burgeis e marchant 
li uiel e li iuuencel e li petit emfant 
ileoc aurat chascon co dunt il ert desirant 
e dames e puceles la s en augent chantant 
algent uolenters nuls ne alt retraiant 
tuz serrunt il bien uenu ia nen i uendrat tanz 
cest secle uait a plain l autre uient apresmant 
porueit sei chascon k il seit garnid deuant 
vne ren entendez io l dirrai en oiant 
ben le seuent plusurs que lirrai celant 
deus est pius e dulz e si est mult suffrant 
por cel uunt li chaitif tut tens encharnissant 
k il ia ne lur dit ne els ne n ait tenchant 
mais il n oblie ren ke k il seit taisant 
e les biens e les mals tuz li sunt apareissant 
e li sire atent le iurn ki dur ert e pesant 
v il se uengerat bien trestut a sun talent 
ki bien l aurad seruid dunc ert apareissant 
certes ki il harrad senz fin ert mendiant 
tut tens ert suffraitus ki deu serrad perdant 
ki de lui n ad pour co est li men semblant 
quant uendrat en la fin tut en erent repentant 
gardez uus del diable ki uus uait guaitant 
il est de mil enginz si n ert ia recreant 
mult est fel e coluerz si ad un dart trenchant 
le dart est uenimus e si est tut ardant 
il en uait cristiens tut tens enuenimant 
com le puisse ficher en voz queor uait querant 
mais eiez charite ke uus metez deuant 
kar il n amed unkes tut tens lui uait fuiant 
k il aurad a escud por nent serat dotant 
mult i aureit a dire mais io m en uois lassant 
del bien se io l ai dit ne s en alt nul gabant 
ceolui ki ce fereit il serreit nun sauant 
s il faire ne l uolt se se laist atant 
cel seignor uus conseilt meintenge e seit aidant 
ki fis cel e terre e le soleil lusant 
la lune e les esteilles e tute ren uiuant 
e tut le firmament ki tut dis est tornant 
home fist a sa imagene e mist en sun semblant 
e uolt que tute rien li fust obediant 
k il en fust seignor e fesist sun comant 
les oiseals e les bestes e tute rien uiuant 
mais quant adam pechat tut perdit demeintenant 
bien le poez ueer uncore nus uunt fuiant 
gardez ke por cest secle ne seez deu perdant 
ore penst chascon de sei ne dirai plus auant 
mais preiez dampnedeu si cum il est poant 
ki tut tens fu e ert e cotrouum lisant 
e fud por noz pechez enz en la croiz pendant 
ke les cors en conseilt as almes seit garant 
ke nus puissum senz fin od lui estre manant 
e deus le nus otreit par sa pite grant 
ke nus por noz pecchez lui ne seum perdant 
cil ki por nus dunat sun cors e sun sanc 
vus salt e beneie de ci en auant 
ici fine le sermun guischart de beauliu 
