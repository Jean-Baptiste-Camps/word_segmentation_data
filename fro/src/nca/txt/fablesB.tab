

































e quant tel home m en ad requise 
ne uoil laisser en nule guise 
ke n i mette trauail e peine 
ki ke me tienge pur vilaine 
mult dei faire pur sa preiere 
ci comence la premiere 
des fables ke ysopes dist 
ke a sun maistre manda e escrist 

del coc cunte k il munta 
sur vn femier e si grata 
sulunc nature purchascout 
sa viande cum il sout 
vne riche gemme troua 
clere la uit si l esguarda 
' jo quidai " fait il ' purchacier 
ma viande sur cest femier 
or t ai ici gemme trouee 
ja par mei n iers remuee 
si vns riches hom ici vus trouast 
ben sai ke d or vus honurast 
si acreust vostre clarte 
pur l or ki mult ad grant belte 
quant ma volunte n ai de tei 
ja nul honur n auras pur mei " 
altresi c est de mainte gent 
si tut ne vait a lur talent 
cum del coc e de la gemme 
veu l auuns d ome e de femme 
bien ne honur nient ne prisent 
le pis prennent le mielz despisent 

ci dit del lu e del aignel 
ki beiuent a vn doitel 
li lus en la surse beueit 
e li ainels aual esteit 
iriement parla li lus 
ki mult esteit cuntralius 
par maltalent parlat a lui 
' tu me faiz " dit il ' grant ennui " 
li ainelez ad respondu 
' sire de quei dun le ueis tu 
tu m as si cest ewe trublee 
ne puis beiure ma saulee 
ariere si m en irai co crei 
cum jo vinc ca murant de sei " 
li ainelez dunc li respunt 
' sire ja beuez vus a munt 
de vus me vient co ke jo ai beu 
ke " fait li lus ' maldiz me tu " 
cil li ad dit ' nenil veir " 
li lus respunt ' jo en sai le veir 
co meisme me fist tis pere 
a ceste surse v io od lui ere 
ore ad sis meis si cum jo quit " 


e quei pur co li lus ad dit 
' ja me faiz tu ore contraire 
e chose ke tu me deiz faire " 
dunc prist li lus l ainelet petit 
as denz l estrangle si l occit 
co funt li riche robeur 
li vescunte e li iugeur 
de ceus k il vnt en lur iustise 
false achaisun par coueitise 
trouent asez pur els confundre 
souent les funt a plait sumundre 
la char lur tolent e la pel 
si cum li lus fist a l ainel 

sulunc la lettre des escriz 
vus mustrai d une suriz 
ki par purchaz e par engin 
aueit viande en un mulin 
par essample cunter vus uoil 
ke un jor s asist sur le soil 
ses gernuns apareilla 
e de ses piez s epeluca 
deuant li passe vne raine 
si cum auenture l en meine 
demanda li en sa raisun 
s ele ert dame de la maisun 
dunt ele si se faseit maistre 
si li acuntast de sun estre 
la suriz respunt ' amie 
pieza k en oi la seignurie 
bien est en ma subiectiun 
quant es pertus tut envirun 
puis herbergier e ior e nuit 
juer e faire mun deduit 
ore remanez anuit od mei 
jo vus merrai par dreite fei 
sur la meie mole tut a aise 
n i auriez rien ki vus deplaise 
asez aurez ferine e greins 
del ble ki remaint as vilains " 
la raine i vait par sa preiere 
andeus s asient sur la pere 
mult trouerent a manger 
senz contredit e senz danger 
la suriz par amur demande 
a la raine de sa viande 
ke li semble verite li die 
' ne mentireie " fait ele ' mie 
mult par est bien apareillie 
si en ewe eust esté muillie 
enmi cest pre en un wascel 
seriums ore ambedui sur un muncel 
la est la meie mansiuns 
bele amie kar i aluns 
tant i auerez ioie e deduit 
james n aurez talent co quit 
de repairer a cest mulin " 
tant li pramet par sun engin 
ele la blandist par sa parole 
k ele i ala si fist ke fole 
ensemble od lui s en est alee 
li prez fut si plein de rosee 
ke tut est la suriz muillie 
dunc quidat bien estre neie 
ariere voleit returner 
kar ne poeit auant aler 
mes la raine l ad apelee 
k a force l en ad menee 
tant par amur tant par preiere 
tant k ele vint a la riuere 
dunc ne pout la suriz avant 
a la reine dist en plurant 
' ci ne puis jo mie passer 
kar jo ne soi unkes noer 
pren " fait la raine ' cest filet 
si l lie ferm a tun garet 
e io l atacherai al mien 
la riuere passerum bien " 
la suriz s est del fil liee 
e a la raine s est atachee 
el gue se mettent si s en wnt 
quant eles vindrent el parfunt 
si la volt la reine neier 
od li comence a plungier 
la suriz pipe e en halt crie 
ki quidat tut estre perie 
vns escufles vint roant 
vit la suriz ki vait pipant 
les eles clot auant descent 
li e la raine ensemble prent 
emduis furent al fil pendant 
la raine fv corsu e grant 
li escufles par coueitise 
la suriz lait la raine ad prise 
mangie l ad e deuoree 
e la suriz est deliuree 
si est des ueziez feluns 
ja n aurunt si bons compaignuns 
tant lur facent bien ne honor 
si lur deit custer rien de lur 
ke durement ne seient liez 
se par els seient enginnez 
mes il auient aseiz souent 
que de meime le turment 
ke as autres quideint purchacer 
auient lur cors a periller 

ci cunte d un chien menteur 
de males guisches tricheur 
ki vne berbiz enplaida 
deuant iustice la mena 
si li ad vn pain demandé 
k il li aueit co dit presté 
la berbiz tut reneia 
e dit ke nul ne li presta 
li iuges al chien demanda 
si il nul testemoine en a 
il li respunt k il en ad dous 
c est li escufles e li lous 
cil furent auant amené 
par serement vnt afermé 
ke co fv ueirs ke li chiens dist 
sauez pur quei chascun le dist 
k il en atendent partie 
si la berbiz perdist sa vie 
li iugiere dunc demanda 
a la berbiz k il apela 
pur quei out le pain reneié 
ke li chiens li aueit baillié 
menti en out pur poi de pris 
or li rendist ainz k il fust pris 
la chaitiue ne l out dunt rendre 
dunc li couient sa leine vendre 
ivern esteit de freit fud morte 
li chiens i uient sa parte en porte 
e li escufles de l autre part 
e puis li lus trop li ert tart 
ke la char fust entr els detraité 
kar de uiande orent suffreité 
ne la berbiz plus ne vesqui 
e sis sires tut la perdi 
cest essample vus uoil mustrer 
de meint home le puis trouer 
ki par mentir e par trichier 
funt les poures souent plaider 
fals testimoines auant traient 
de l auer as poures les apaient 
ne lur chaut ke li las deuienge 
mes ke chascuns sa part en tienge 

a une feiz co nus recunt 
passout vn chien desur vn punt 
vn formage en sa buche tint 
quant enmi le puncel vint 
el gue vit l umbre del formage 
purpensat sei en sun corage 
ke auer les volt ambedeus 
iloc fv il trop coueitus 
en l ewe salt la boche ouri 
e li fromage li chai 
e umbre vit e umbre fv 
e sun formage out il perdu 
pur co se deiuent chastier 
cil ki trop uolent coueitier 
qui plus coueite ke sun dreit 
par sei meisme se recreit 
ke co k il pert souent 
e de l autre n ad il naient 

par essample fait ci entendre 
ke li soleiz volt femme prendre 
a tote creature le dist 
e ke chascune se purveist 
les creatures s asemblerent 
a la destinee en alerent 
si li mustrerent del soleil 
ki de femme requiert conseil 
la destinee lur demande 
ke veir dient de la demande 
e co ke auis lur esteit 
cele parla ki mielz saueit 
' quant li soleilz " fait ele ' est chalz 
el tens d este e issi halz 
k il ne laist rein fructifier 
e tere e herbe fait sechier 
e s il ad esforcement 
e compaigne a sun talent 
nule reins ne l purra suffrir 
desuz lui viure ne guarir " 
la destinee respundi 
' veir auez dit leisum le si 
cum il ad esté grant tens a 
kar ia par mei n esforcera " 
ici chastie les plusurs 
ki sur els vnt les mals seignurs 
ke pas ne s deiuent esforcier 
n a plus fort d els acompaignier 
par lur sens ne par lur aueir 
mes desturbier a lur poer 
cum plus esforce pis lur fait 
tuz iorz lur est a mal aguait 

issi avint ke uns lus runga 
un os ki el col li vola 
quant el col li fud entrez 
mult durement en fud greuez 
tutes les bestes asembla 
e les oiselz a sei manda 
puis ad fait a tuz demander 
si nus le set mediciner 
entr els en vnt lur conseil pris 
chascun dit le suen auis 
fors la grue co dient bien 
n i ad nul d els ki sache rien 
le col ad lunc e le bec gros 
ele le purreit bien traire hors 
li lus l en pramist grant luier 
pur co k ele l en volsist aider 
la grue lance bec auant 
dedenz la gule al malfesant 
l os en ad trait puis li requist 
ke se pramesse li rendist 
li lus li dit par maltalent 
e aferma par serement 
ke li semblot e verite fv 
ke bon loer aueit ev 
quant sa teste en sa buche mist 
k il ne l estranglast e oscist 
' tu es " fait il ' fole prouee 
quant de mei es viue eschapee 
que tu requiers autre louer 
de ta char ai grant desirer 
mei ki sui lus tienc io pur fo 
ke od mes denz ne trenchai tun col " 
altresi est de mal seignur 
si poures hom li fait honur 
e puis demande gueredun 
ja n en aura si mal gre nun 
pur co ke seit en sa baillie 
mercier le deit de sa vie 

d vne lisse vus uoil cunter 
ki preste esteit a chaeler 
mes ne sout v estre peust 
ne v se chaels auer deust 
a vne autre lisse requist 
k en sun ostelet la soffrist 
tant k ele vst chaelee 
mult l en saureit co dist bon gre 
tant l ad requise e preie 
ke cele od lui l ad herbergie 
puis quant ele ot chaelee 
e espeldriz i furent e beals mult fu ele lee 
cele ke li ostels esteit 
pur els souent damage aueit 
de sa maisun les roue eissir 
ne s i volt mes plus consentir 
l autre se prist a dementer 
e dit k ele ne seit v aler 
iver esteit pur la freidur 
murreient defors a grant dolur 
dunc li requist par charite 
ke la herbert desk a l este 
cele out de li mult grant pite 
si li ad issi otrié 
quant le bel tens vit reuenir 
dunc li roue fors eissir 
l autre comence a iurer 
si iameis l en oeit parler 
ke si chael la detrareient 
e hors al hus la botereient 
la force ert lur en la maisun 
fors l en vnt mise senz raisun 
par cest essample poez sauer 
e par meint home veeir 
qui par bunte de sun corage 
est chacié de sun heritage 
ki felun home od lui acuilt 
ne s en ist nie quant il voilt 

ci dit d une suriz vileine 
ki a vne vile prosceine 
voleit aler pur deporter 
parmi vn bois l estuit aler 
dedenz le bois li anuita 
vne hulette iluec troua 
ke une suriz del bois out faite 
e sa uiande i out atraite 
la suriz de vile demande 
s ele out iluec point de uiande 
cele respunt ' jo en ai asez 
venez auant si veez 
si eusiez plus compaignie 
si en serrez bien seruie 
quant ele out piece iluec esté " 
a sa compaigne en ad parlé 
dit ke ses estres est malueis 
e k ele n i uolt demurer meis 
od li vienge si verra 
riches sales k ele li durra 
beles despenses bels celiers 
e bons beiures e bons mangiers 
cele la crut od li s en va 
es riches sales la mena 
si li ad mustré ses soliers 
ses despenses e ses sceliers 
plente de ferine e de miel 
cele quida bien estre el ciel 
mes ore uindrent li boteillier 
ki entrer durent el celier 
si tost cum il ourirent les us 
les suriz fuient es pertus 
la boscage fv esbaie 
ki lur estre ne saueit mie 
quant cil eissirent del celier 
les suriz reuindrent manger 
ele fv murne e en dolur 
ki out eu de mort pour 
sa compaine la regarda 
par grant ducur li demanda 
' quel semblant fait ma duce amie 
jo sui " fait ele ' malbaillie 
pur la pour ke ai eve 
mult me repent ke t ai creue 
tu me contoues tut tun bien 
mes de tun mal ne me deis rien 
or as tu pour de la gent 
de chaz d oisels tut ensement 
e des engins ke hum fait pur tei 
mielz aime estre el bois par mei 
a seurte e senz destresce 
ke en tes granz sales en tristesce " 
ceste fable est dit pur respit 
chascuns aimt mielz le suen petit 
k il ad en pais e senz dutance 
ke altrui richesce od mesestance 

d un gupil cunte la manere 
ki ert eissuz de la teisniere 
od ses enfanz deuant i va 
vns aigles vint l un en porta 
li gupilz vait apres criant 
k il li rende sun enfant 
mes il ne l uolt mie esculter 
si l en couint a returner 
vn tisun prist de fu ardant 
e seche busche vait cuillant 
entur le cheine le metteit 
v li aigles sun ni aueit 
li aigles vit le fu espris 
al gupil crie e dit ' amis 
estein le fu pren tun chael 
ja serrunt ars tuit mi oisel " 
icest essample entendum nus 
ke si est del riche orguillus 
ja del poure n aura merci 
pur sa pleinte ne pur sun cri 
mes se cil s en peust vengier 
dunc le uerreit assupleier 

iadis esteit custum e leis 
ke li leuns dut estre reis 
sur tutes les bestes ki sunt 
e ki conuersent en cest munt 
del bugle ot fait sun seneschal 
ke a prouz le tint e leal 
a lui baile sa proueste 
tut trei sunt el bois alé 
vn cerf trouerent e chacierent 
quant pris l orent si l escorcierent 
li lus al bugle demanda 
coment le cerf departira 
' co est " fait il ' en mun seignur 
ke nus deuum porter honur " 
li leuns ad dit e juré 
ke tuz seuent pur verite 
ke la premiere part aureit 
e l autre part pur le guain 
pur co ke eirt rois e dreit esteit 
k il out esté lur compain 
l autre partie aura co dist 
resun esteit kar il l ocist 
se nule beste la perneit 
ses enemis mortels serreit 
dunc n i osa nuls atucher 
tut lur estust le cerf laisser 
un autre feiz out li leuns 
en bois od lui plus compaignuns 
la chieure e la berbiz i fud 
vn cerf unt pris e retenud 
en quatre parz uolent partir 
li leuns dit jo uois saisir 
la greinnur part deit estre meie 
kar jo sui reis la curt l otreie 
l autre aurai kar jo i curui 
e la tierce part kar jo plus fort sui 
la quarte part ai jo si deuisé 
ke nuls ne aura senz meslee " 
si compaignun quant il oirent 
tut le laisserent si s en fuirent 
altresi est ne dutez mie 
si poures hom prent compaignie 
a plus fort home k il ne seit 
ja del guain n aurat espleit 
li riches volt aueir honur 
v li poures perdra s amur 
e si nul guain deiuent partir 
li riches volt tut retenir 

ci dit ke uns aigles uint volant 
juste la mer pessun querant 
vne welke troua entiere 
mes ne sout en quele maniere 
peust l escale depescier 
quant a sun ni dut repeirer 
vne corneille l encontra 
si dit k ele li enseignera 
cum l eschale purra ourir 
si ele al pessum peust partir 
puis li roua a munt uoler 
tant halt cum plus purreit munter 
quant il serra munté la sus 
si laist la welke chair jus 
sur dure terre v sur rochier 
si la purra bien depescier 
li aigles ad grant desirer 
de la welke k il tient manger 
halt la porte chaer la lait 
la cornaille fud en aguait 
avant ala del bec feri 
si ke l eschale vn poi ouri 
le peisunet dedenz manga 
l eschale leit si s en ala 
einz ke li aigles fust venuz 
ne k il se fust aparceuz 
le pertuset ot fait petit 
que aigles n i auenist 
par cele fable del peissun 
nus mustre essample del felun 
ki par aguait e par engin 
mescunseille sun bon veisin 
tele chose li conseille a faire 
dunt cil ne puet a nul chief traire 
e quant il unkes ensemble 
par traisun li tolt e emble 
l aueir que cil ad purchascié 
par grant trauail guainnié 

issi e bien pot estre 
ke par deuant vne fenestre 
ki en vne despense fv 
vola vn corp si ad veu 
formages qui dedenz esteient 
e sur vne cleie giseient 
l un en a pris od tut s en va 
vns gupilz uint qui l encontra 
del formage ot grant desirer 
k il en peust sa part manger 
par engin voldra essaier 
se le corp purra enginnier 
' a deu sire fait li gupliz 
' tant par est cist oiselz gentilz 
el munde n ad si bel oisel 
vnc de mes oilz ne ui si bel 
fust tel sis chanz cum est sis cors 
il valdreat mielz que fins ors " 
le corp se oi si bien loer 
k en tut le munde n out sun per 
purpensez k il chantera 
ja pur chant los ne perdra 
le bec ouri si comenca 
li formages li eschapa 
a la terre l estut chair 
e li gupilz le vait saisir 
puis n ot il cure de sun chant 
que del formage ot sun talant 
co est essample des orgoillus 
ki de grant pris sunt desirus 
par losenger e par mentir 
les puet hum bien a gre seruir 
le lur despendent folement 
pur fals loenge de la gent 

d vn leun cunte li escriz 
ki fu defreiz e enveiliz 
malades fut mult lungement 
del releuer n i ot naent 
tutes les bestes s asemblerent 
pur lui veer a curt alerent 
li plusur sunt pur lui dolent 
e asquanz n en chalt naent 
e tels i uunt ja pur dun 
a la deuise del leun 
e saueir volent li plusur 
s en lui ad mes point de retur 
li bues de ses cornes le bute 
e li asnes qui nient ne l dute 
od le pie le fiert sur le piz 
de l autre part vient li gupilz 
as denz le mort par les oreilles 
dit li leuns ' jo uei merueilles 
bien me souient k en mun ee 
kant jofnes fui e en sante 
ke tutes bestes me dotouent 
come seignur e honurouent 
kant jo ere iriez mult se cremeient 
kant ere liez haltié esteient 
or me veient afeblié 
defulé m unt e avilé 
mult me semble greinur vilte 
de cels ki furent mi priue 
a ki io fis honur e bien 
ki n en menbrent nule rien 
ke des altres que jo mesfis " 
li nunpuissant ad poi amis 
par meisme ceste raisun 
pernum essample del leun 
ki k unkes chiesce en nunpoer 
si pert sa force v sun aueir 
mult le tienent en grant vilte 
neis plusur ki l unt amé 

de un riche home trouum escrit 
ki aueit vn chenet petit 
souentes feiz a li jua 
e vns soues anes l esgarda 
en sun corage entendi bien 
ke tut li altre aiment le chien 
pur le seignur ki l cheriseit 
e ki od lui se dedueit 
suz sun mantel le fist muscier 
si l fist les autres abaier 
mult s est li asnes purpensez 
ke mielz del chien valt il asez 
e de belte e de grandur 
mielz saureit il a sun seignur 
juer ke li chenet petiz 
e mielz serreit oi ses criz 
mielz saureit il sur li sailir 
e mielz le saureit des piez ferir 
pur fol le tient k a lui ne vait 
ne que od sa voiz ne crie e brait 
cum fait li chiens sur sun seignur 
issi auint que par vn iur 
s alout li sire deduiant 
deuant lui le chenet ala juant 
ne pot li asnes plus suffrir 
vers le seignur prist a uenir 
sur lui comence a rechaner 
k il le fait espoenter 
des piez le fiert sur lui sailli 
si k a la tere le abati 
pur un petit ne l ad creué 
si li sire n eust crié 
' harou harou aidez mei " 
si hume saillent a desrei 
chascun tint mace v bastun 
l asne fierent tut envirun 
a grant martire e a dolur 
porent rescure lur seignur 
deci que l asne vnt tant batu 
k il le laissent tut estendu 
a grant peine vint a sa stable 
sauer deuum par ceste fable 
la maniere de meinte gent 
mult puet hom veer suuent 
ki tant se uolent eshalcier 
e en tel liu aparager 
ki n auient a nul corage 
ensurketut a lur parage 
a meint en est si avenu 
cum a l asne ki fv batu 

d vn leun dit qui s en dormeit 
en vn boschage v il esteit 
entur lui se uunt deduiant 
suriz petites e juiant 
l une curut ne s en garda 
sur le leun si l esveila 
li leuns fud mult curuciez 
la suriz prist tant fv iriez 
de li uoleit faire iustise 
ele escundit k en nule guise 
a escient ne l aueit fait 
e li leuns a tant la lait 
petit d onur co dit aureit 
de la suriz s il l oscieit 
gueres de tens ne demora 
k uns home co dit aparailla 
vne fosse crosse dedenz 
la nuit fud pris li liuns einz 
grant pour ad que hom ne l oscie 
dedenz la fosse brait e crie 
la suriz vait al cri tut dreit 
mes ne saueit que co esteit 
ki el bois l aueit esveillé 
kant ele le uit si enseignié 
demande li k il ad la quis 
e il respunt k il esteit pris 
oscis sereit a grant dolur 
dit la suriz ' n aiez pour 
or vus rendrai le gueredun 
ke a mei feistes le pardun 
kant od mes piez vus oi marchié 
gratez la terre od uostre pie 
tant qu efermer vus i puissiez 
e puis a munt bien le sachiez 
ke si purras ca hors eisser 
e jo frai od mei venir 
autres suriz pur mei aider 
as cordes que ci sunt trenchier 
e as reisals ki sunt tenduz 
ne serez mie retenuz " 
l enseinement a la suriz 
fist ki li leuns fv guariz 
de la fosse est bien eschapiez 
la li valut humilitez 
par ceste fable nus asume 
ke essample prengent li riche home 
ki sur les poures vnt poeir 
s il lur mesfunt par nunsaueir 
k il en aient bone merci 
auenir pot tut altresi 
ke cil li aura grant mestier 
e mielz le saura conseillier 
a sun bosoin s il est pris 
ke le mieldre de ses amis 

par viel essample en escrit trois 
kant home sema primes linois 
e volt de li le prou auer 
l arunde fv de grant saueir 
bien se aparcut que par le lin 
serrunt oisels mis a lur fin 
del lin puet home la rei lacier 
dunt hom les puet tuz damagier 
tuz les oisels fist asembler 
si lur conseil voleit doner 
k il alasent le lin mangier 
k il ne peust fructifier 
li plusur ne l volent faire 
al seignur alerent retraire 
le conseil k ele lur ot doné 
kant l arunde ot escuté 
cum il l aueient encusee 
de se parenz fist asemble 
od les meillurs de sa lignie 
si s est al vilain apaie 
en sa meisun suffri sun ni 
la furent si oisel nurri 
ele dona a sun lin pais 
ja par nul d els n en perdra mais 
cil fist del lin enginz plusurs 
dunt prist oisels granz e menurs 
n eussent cel mal pas ev 
s il eussent conseil crev 
ceste semblance est asez veire 
kant fols ne volt le sage creire 
ki bon conseil li set doner 
e de sun mal le volt garder 
se damages l en deit venir 
dunc est trop tart del repentir 

iadis auint k en vn estanc 
entur les riues e el fanc 
out de reines granz compainies 
ke de lunc tens i sunt nurries 
la esmerent a rester 
a la tere volent arester 
a lur destinee crierent 
suuentes feiz li demanderent 
ke rei lur duist enveier 
kar d altre rien n orent mestier 
kant meinte feiz orent preié 
la destinee ad enveié 
enmi cel pre vn tronc le jor 
dunt eles orent grant pour 
cele qui pres del trunc estut 
kant ele vit k il ne se mut 
ses compeagnes ad apeles 
si sunt al trunc ensemble alees 
puis le saluent come rei 
e chascune la pramet fei 
tutes les tienent pur seignur 
si li portent grant honur 
mes quant li truncs ne se remut 
e eles virent ke il estuit 
enmi cel gue tut en pais 
sur li munterent a vn fais 
lur vilanie sur li firent 
es funz del ewe l enbatirent 
a la destinee reuunt 
rei demandent kar nul n unt 
malueis fud cil que lur duna 
la destinee i enueia 
vne coleure grant e fort 
ke les deuore e trait a mort 
tutes furent en grant turment 
dunkes crierent plus egrement 
a la destine merci 
ke lur ostast cel enemi 
la destinee respundi 
' nenil nenil jo vus suffri 
tutes voz voluntez a faire 
seignur eustes de bon aire 
vilment le hunesistes 
or l aiez tel cum vus queistis " 
eissi auient ke plusurs le funt 
de bons seignurs quant il les vnt 
tuz jorz les volent defoler 
ne li seuent honur garder 
s il ne s tient alkes en destreit 
ne funt pur lui ne tort ne dreit 
a tel se pernent ki s destruit 
de lur aueir meime sun bruit 
lores regretent lur bon seignur 
k il firent la deshonur 

culums demanderent seignur 
a rei choiserent vn ostur 
pur co que meins mal lur feist 
e vers autres les guaranteist 
mes quant il ot la seignurie 
e tuz furent en sa baillie 
n i ot vn sul ki l aprismast 
k il n osceist e deuorast 
pur co parla vn des colums 
si apela ses compaignuns 
' grant folie " fait il ' faimes 
quant l ostur a rei choisimes 
ke nus oscit de iur en iur 
mielz nus uenist que senz seignur 
fussum tut tens que auer cestui 
einz nus guardums de lui 
ne dutum fors sun aguait 
puis que nus l uimes sur nus atrait 
e il fait tut apertement 
co k il fist einz celeement " 
cest essample dit a plusurs 
ki choisissent les mals seignurs 
de grant folie s entremet 
ki en subiectium se met 
a cruel hume e a felun 
ja n aura si mal nun 

d vn larun cunte ki ala 
berbiz embler k il espia 
dedenz la faude a vn vilain 
ensemble od lui portat vn pain 
al chien uoleit le pain doner 
ki la faude deueit garder 
li chiens li dist ' amis pur quei 
prenderai jo cel de tei 
jo ne l te puis guerendoner 
fai a tun oes le pain garder " 
li leres dit ' jo n en quier rien " 
li chiens respunt ' ne uoil nient 
jo sai tres bien e a scient 
ke ma buche uols estuper 
ke jo ne puisse mot suner 
si embleriez noz berbiz 
kar li berchiers est endormiz 
trai aureie mun seignur 
ki m ad nurri desk a cest iur 
malement aureit espleitié 
k il m ad nurri e afaitié 
si par ma garde aueit perdu 
co dunt il m ad lung tens pev 
et tu meismes m en hareies 
e pur traitre me tendreies 
ne uoil tun pain si guaignier " 
dunc comenca abaier 
par cest essample nus mustre ci 
chascun franc hom deit faire issi 
si nuls l en volt doner louier 
ne par pramesse losenger 
ke sun seignur deiue trair 
ne voille mie consentir 
atendre en deit tel gueredun 
cum li chiens fist del larrun 

jadis auint ke vn lu erra 
par vn chemin e encuntra 
vne truie ki preinz esteit 
vers li alat a grant espleit 
e dit ke pais li volt doner 
or se hast de purceler 
car ses purcels voleit aueir 
ele respunt par grant saueir 
' sire coment me hastireie 
tant cum si pres de mei vus veie 
ne me puis jo pas deliuerer 
tele hunte ai de vus esgarder 
ne sauez mie que co munte 
tutes femeles hunt grant hunte 
si meins madle les deit tuchier 
a tel bosoin ne asprismer " 
idunc s en va li lus muscier 
ki les purcels voleit mangier 
e la truie s en est alee 
ki par engin s est deliuree 
cest essample deiuent oir 
tutes femmes e retenir 
pur sulement le cors guarir 
ne laissent lur enfanz perir 

ci dit ke lieures s asemblerent 
a parlement si esgarderent 
k en autre tere s en irreient 
hors de la graue v il esteient 
kar trop furent en grant dolur 
de humes de chiens orent pour 
si ne l volent mes suffrir 
pur co s en volent fors eissir 
li sage lieure lur diseient 
ke folie ert ke il quereient 
a eissir de lur connissance 
v il furent nurri d enfance 
li autre ne l volent creire 
tuz ensemble tindrent lur eire 
a vne mare sunt venu 
gardent el tai si vnt veu 
v raines erent asemblees 
de pour d els sunt effrees 
dedenz l ewe se vont plunger 
des k il les virent aprismer 
vns lieures les ad apelez 
' seignurs " fait il ' kar esgardez 
par les raines ke nus veums 
ke pour vnt nus purpensums 
ke nus alum querant folie 
ke nostre graue auum guerpie 
pur estre aillurs aseurez 
jammes tere ne trouerez 
v l um ne dute alcune rien 
ralum nus en si feruns bien " 
a tant li lieure returnerent 
en lur cuntree s en ralerent 
de co deiuent se purpenser 
cil ki se volent remuer 
e lur ancien liu guerpir 
ke lur en puet apres venir 
jammes regne ne trouerunt 
n en cele tere ne vendrunt 
ke tuz i seient senz pour 
v sanz trauail v senz dolur 

d un leun conte k il asembla 
tutes les bestes e manda 
ki alouent sur quatre piez 
e li aiglez ad purchasciez 
tuz les oisels ki eles vnt 
e ki volent en l air a munt 
bataille deueient tenir 
kant ensemble durent venir 
e la chalue suriz les vit 
en sun quer ad pensé e dit 
ke mult redotout cel afaire 
ne sout as quels se deust traire 
od cels uolt estre ki ueintrunt 
e ki la greindre force auerunt 
sur un halt fust s en est muntee 
pur esgarder cele asemblee 
co li fv uis sun escient 
ke li leuns aueit plus de gent 
e k il eirt de greinur iustise 


od les oisels k il out mandez 
tant en i ot tant en i vindrent 
ke les bestes poi de liu tindrent 
kant la chalue suriz les veit 
mult li pesa que od els n esteit 
des bestes se rest departie 
ses piez musca si fist folie 
mes quant les eles entreouri 
par deuant tuz les descouri 
dunc fud la feluniee aperte 
e sa traisun descouerte 
oisels e bestes la huerent 
a lur sepande se clamerent 
de la chalue suriz se plaignent 
mult la hunissent e blastengent 
e mustrent li sa feluniee 
e cum ele est fei mentie 
la sepande lur ad iuree 
k ele en fra lur volunte 
e que mult tost les vengera 
puis la maldist e si vra 
ke jameis en liu ne venist 
ke oisel ne beste la veist 
tute clarte li ad tolue 
jameis ne n iert par iur veue 
apres roua pur lui hunir 
sa plume oster pur li descourir 
altresi est del traitur 
ki meseirre de sun seignur 
a ki il deit honur porter 
e leaute e fei guarder 
si ses sires ad de li mestier 
e il le veie afebleier 
a sun bosoin li volt faillir 
od les autres se volt tenir 
si ses sires vient el desus 
ne pot lasser sun malueis vs 
donc voldreit a lui returner 
de tutes parz volt meserrer 
par tut en est al dei mustrez 
e auilez e vergundez 
s onur en pert e sun aueir 
e reprouer en vnt si eir 
a tuz iurs en est si huniz 
cum fud la chalue suriz 
qui ne deit meis par ior voler 
ne il ne deit en curt parler 

issi avint ke vns cerf beueit 
a un ewe kar sei aueit 
gurda dedenz ses cornes vit 
a sei meismes l aueit dit 
ke nule beste ne l valeit 
ne si beles cornes n aueit 
tant entendi a sei loer 
e a ses cornes esguarder 
ke uit uenir mult chiens curant 
e lur maister ki vint cornant 
apres lui vienent si l quereient 
pur co ke prendre le voleient 
el bois se me tut esmaiez 
par ses cornes s est atachiez 
en vn buissun est retenuz 
dunc sunt li chien a lui venuz 
kant il les uit si apresmer 
si comenca a desreier 
' ueirs est " fait il ' ke li hom dit 
e par essample e par escrit " 
li plusur volent co loer 
k il deureient souent blasmer 
e ico blasmer k il deureient 
forment loer s il s aueient 

d vn home cunte li escriz 
ki esteit enseueliz 
sa femme meine grant dolur 
desur la tumbe nuit e iur 
pres d iloc aueit vn larrun 
ki ert penduz par mesprisiun 
par la cuntree fud crié 
ki le larrun aureit osté 
sun iugement meisme aureit 
s il ert ateint pendu serreit 
vns cheualiers le despendi 
sun parent ert si l enfui 
dunc ne solt il conseil trouer 
cum il se puisse deliurer 
kar seut ert de meinte gent 
k il le teneit pur sun parent 
al cimeterie vad tut dreit 
v la prude femme esteit 
qui pur sun seignur ot tant pluré 
cointement ad a li parlé 
dit li k ele se confortat 
mult sereit lie s ele l amast 
la prode femme l esguarda 
grant joie fist si li otreia 
k ele frat sa volunte 
li cheualiers li ad cunté 
que mult li ert mesavenu 
de un larrun k il ot despendu 
s ele ne l en set conseil doner 
hors del pais l estuet aler 
la prode femme respundi 
' desfuiums mun baron d isci 
puis si l pendum v cil fv 
si n iert james aparceu 
deliurer deit l um par le mort 
le uif dunt l um atent confort " 
par iceste signifiance 
poum entendre quele creance 
deiuent auer li morz es uifs 
tant est li mund fals e jolifs 

d vn home voil ici cunter 
e par essample remembrer 
de ses mains cunte e de ses piez 
e de sun chief qui iert irriez 
vers sun uentre k il porta 
pur le guast k il guasta 
dunt il ne volt nient trauaillier 
si li tolirent le manger 
mes quant li ventres jevna 
hastivement afebla 
e mains e piez k il ne poeient 
si traueillier cum il soleient 
kant la grant fieblete sentirent 
mangier e beiure al ventre offrirent 
mes trop l orent fait jeuner 
si k il ne poeit nient guster 
li ventres reuert a nient 
e mains e peiz tut ensement 
cest essample puet hom veer 
chascuns hom le deit saueir 
nul ne puet aueir honur 
ki hunte fait a sun seignur 
ne li sires tut ensement 
pur k il voille hunir sa gent 
si li uns a l autre est failiz 
ambure en ierent malbailliz 

d vn singe dit ki demanda 
a un gupil k il encuntra 
de sa cue li prestast 
se lui plest v l en donast 
auis li fv que trop l ot grant 
kar tut sunt cué si enfant 
li gupilz demande que deit 
ke se cue li requereit 
le singe dist ' co m est auis 
ne vus en iert neint le pis 
si m en uolez vn poi doner 
k ele vus honist a tost aler " 
dist li gupilz ' ne vus chalt 
ceste requeste poi vus valt 
ja de ma cue ki est granz 
ne honurez les vos enfanz 
en autre regne ne entre gent 
jo vus di bien apertement 
mes k ele fust de tel afere 
ke jo ne la puisse auant traire " 
cest essample pur co vus di 
de l auer home est autresi 
se il ad plus que lui n estuet 
ne volt suffrir k il ne ruet 
que autre en ait aise ne honur 
mielz le volt perdre chascun jor 

d un leun dit qui volt aler 
en autre tere conuerser 
tutes les bestes asembla 
tut sun eire lur mustra 
k il dussent rei choisir 
kar il ne quidot mes venir 
n i ot beste ne li preiast 
ke un autre leun lur donast 
il lur respunt k il ne l a 
ne nurri nul kar il n osa 
d els mesmes deiuent guarder 
ki mielz les puist guuerner 
dvnc aueient le lu choisi 
kar il n i ot nul si hardi 
ke osast prendre si lui nun 
tant le teneient a felun 
e a plusurs aueit pramis 
ke mielz les amereit tut dis 
al leun vindrent si l unt dit 
k il aueient le lv eslit 
il lur respunt n en dutent mie 
ke cointe beste vnt choisie 
prest e ignel e empernant 
si de corage e de talant 
esteit si francs cum il deueit 
mes d une chose se cremeit 
k il ne preist a conseiller 
le gupil ki mult solt trechier 
amdui sunt felun e engres 
si del lv uolez auer peis 
si faites lur sur seinz jurer 
k il ne deiue beste adeser 
ne ke iameis a sun uiuant 
ne maniust char tant ne quant 
li lus ad uolenters juré 
plus asez k il n unt demandé 
mes quant il fud aseurez 
e li leus s en fv alez 
grant talent ot de char manger 
par engin voldra porchascer 
ke les bestes otrierunt 
sa volente e jugerunt 
dunc ad un cheuerol apelé 
a conseil li ad demandé 
ke par amur ueir li deist 
de sa aleine s ele puist 
cil li respunt ke si pueit 
ke a peine suffrir la poeit 
li lus se fist mult corusciez 
pur ses homes ad enueiez 
a tuz ensemble demanda 
quel jugement chascun fera 
de celui ki dit de sun seignur 
hunte e leidenge e desohonur 
cil li dient k il deit morir 
li lus vait le cheuerol saisir 
si l ad ocis par lur esgart 
puis si mangat la meillor part 
pur sa felonie courir 
en fait as autres repartir 
apres icele saulee 
vn autre beste ad apelee 
tut autretel li demanda 
de sa aleine ke li sembla 
le dolente uolt mielz mentir 
ke pur veir dire mort suffrir 
dit li ke plus suef odur 
ne senti unkes mas a nul jur 
li lus ad sun concilie mandé 
a ses barons ad demandé 
k il deit faire par iugement 
de celui ki lui triche e ment 
il iugent k ele seit ocise 
dunc ad li lus la beste prise 
si l ad ocise e depescie 
e deuant els tute mangie 
gueres apres ne demura 
ke li lus uit si esgarda 
vn singe cras e bien peu 
de lui ad grant talent eu 
manger le volt e deuorer 
vn ior li alad demander 
de sa aleine s ele ert bien ulanz 
v s ele esteit bien puanz 
le singe fud mult veziez 
ne uoleit estre iugiez 
entre dous ert tant li dist 
ne sout li lus ke il feist 
kar il ne poeit traiere a mort 
s il ne li volsist faire tort 
en sun lit malades se feinst 
a tutes les bestes se pleinst 
ki l alouent reuisiter 
k il ne l poeit mie trespasser 
cil li firent mires venir 
pur saueir s il purreit guarir 
li mire sunt tut esguaré 
n unt nient veu ne troué 
k il eust mal ke li neust 
si mangers a sun talent eust 
ja n ai " fait il ' nul desirer 
fors char de singe a manger 
mes io ne uoil beste adeser 
mun serement m estuet a garder 
si jo n eusse tele raisun 
ke l otriassent mi barun " 
dunc li loent communement 
k il le face seurement 
ja ne deit garder serement 
cuntre sun quor a sun talent 
cuntre sun cors de mal guarir 
ne poeit nul guarantir 
kant il oi ke hom li loa 
le singe oscist e si l manga 
puis orent tuz lur iugement 
ne tint vers els nul serement 
pur co mustre li sage bien 
hom ne deust pur nule rien 
felun home faire seignur 
ne atraire le a nul honur 
ja ne gardera leaute 
plus a l estrange ke al priue 
si se demeine vers sa gent 
cum fist li lus del serement 

d vn mire cunte ki seigna 
vn riche home k il guarda 
en vne grant enfermete 
puis aueit le sanc comandé 
a sa fille ke le gardast 
ke nule rien n i adesast 
par le sanc conuistreit 
quele enfermete sun pere aueit 
la meschine portad le sanc 
en sa chambre desuz un banc 
mes mult li est mesauenu 
ke tut le sanc ad espandu 
ne l osa dire ne mustrer 
n autre conseil ne sout trouer 
mes sei meisme fist seigner 
icel sanc laise refreider 
tant ke li mires l ot veu 
par le sanc ad aparceu 
ke cil ert preinz ki l out laissié 
le riche home ad si esmaié 
k il quidout bien auer enfant 
sa fille fist venir avant 
tant par destresce tant par amur 
li fist conuistre la verrur 
del sanc li dist k ele espandi 
e ke li autre ert de lui 
autresi uait des tricheurs 
des larruns e des boiseurs 
en ki la felunie meint 
par els meismes sunt ateint 
kant meins s i gardent d estre pris 
si sunt encumbré e occis 

d un vilain cunte ki se giseit 
contre le soleil si se dormeit 
a denz s ert mis tut descouert 
e sis pertuis esteit ouert 
vns scareboz dedenz entra 
e li vilains s esveilla 
grant mal li fist tant ke un mire 
l esteit alé cuntre e dire 
li mires dist k il esteit preinz 
ore fv pis k il ne fud einz 
kar li vilains bien le creit 
e li fols poples ki l oit 
dient ke co est signifiance 
en pour sunt e en dutance 
n i a celui ki bien ne creie 
ke granz mals auenir lur deie 
tant est fols li poples muables 
k en veines choses nunestables 
vnt creance e lur espeir 
le vilain guaitent pur saueir 
par unt cist enfes deueit neistre 
li escarboz par la fenestre 
v il entra s en est issuz 
dunc furent il tuz deceuz 





par cest essample senz feintise 
ke mult ualt mielz sens e cointise 
e plus aide a meintes genz 
ke sis aueirs v ses parenz 

d un vilain uoil ci cunter 
ki od sa femme vit aler 
vers la forest sun dru od li 
apres corut cil s en fui 
si s est dedenz le bois musciez 
e il returne tut iriez 
sa femme laidi e blama 
e la dame li demanda 
pur k il parlat issi vers li 
e sis baruns li respundi 
k il ot veu sun lecheur 
ki li fist hunte e deshonur 
aler od li uers la forest 
' sire " fait ele ' si vus plaest 
pur amur deu dites mei veir 
quidastes vus hume veeir 
aler od mei ne l me celer 
jo l ui " fait il ' el bois entrer 
lasse " fait ele ' morte sui 
demain murrai v encore hui 
a m aiele auint autresi 
e a ma mere kar jo l vi 
vn poi deuant lur finement 
co fv seu apertement 
ke uns bachelers les condueit 
la v od els rien n en aueit 
or sai io bien pres est ma fins 
mandez sire tuz mes cusins 
si departirum nostre aueir 
n os el siecle plus remaneir 
od tute la meie partie 
me mettrai en vne abbeie " 
li vilains l ot merci li crie 
' laissez estre " fait il ' amie 
ne departez de mei issi 
mencunge fv quanke jo vi 
n i os " feit ele ' mes ester 
kar de m alme m estuet penser 
ensurketut pur la grant hunte 
dunt vus auez fait si grant cunte 
tuz jorz me serreit reprouee 
ke malement aurai erree 
si vus me jurez serement 
si ke l veient nostre parent 
ke ne veistes home od mei 
puis afiez vostre fei 
ke vus iames ne me siurez 
ne ia ne l me reprouerez 
volentiers dame " il li respunt 
a vn muster ensemble wnt 
la li iura co k ele requist 
e plus asez k ele ne lui dist 
pur co dit l um en reprouier 
ke femmes seuent enginnier 
les veziees nunverables 
plus d un art ke li diables 

uns empereres nurri ia 
vns singe ke forment ama 
e li senges bien entendeit 
co k as homes faire veeit 
cum l empereur vit seruir 
e ses festes li vit tenir 
cum tuz le tindrent pur seignor 
a la forest se mist un jor 
tuz les singes fist asembler 
petiz e granz k il pout trouer 
sur tuz se fist leuer a rei 
puis se retint ensemble od sei 
des plusurs fist ses cheualiers 
e des asquanz ses buteilliers 
e les serganz de sa maisun 
establi il chascun par nun 
dunc prist femme si out enfanz 
e tint festes riches e granz 
dui home erent el bois alé 
mes il esteient esguaré 
la v li singe conuerserent 
vltre uolente alerent 
la v il erent asemblé 
ne l firent mi de lur gre 
li uns esteit forment leals 
e li autre trichiere e fals 
kant en lur curt furent entré 
des singes sunt bien apelé 
li leals hum les esgarda 
li emperere li demanda 
ke li semblot de sa meinnie 
s ele ert bele e eseignie 
li leals hom dunc li respunt 
ke auis li ert ke singes sunt 
' de mei e de ma femme di 
e de mun fiz ke tu veiz ci 
quei t en semble ne me celer 
co que me deit " fait il sembler 
tu es singe e ele est singesse 
laide hidus e felunesse 
par tei poz saueir de tun fiz 
ke co est uns singetels petiz " 
al tricheur sun compaignun 
tute meisme la raisun 
demanderent mot a mot 
e il lur dit ke li semblot 
vnkes ne uit plus bele gent 
ne mielz fussent a sun talent 
apres lur dist de lur seignur 
ke bien semblot empereur 
et bien pout estre reis sis fiz 
sa femme semble empereriz 
dunc l unt entr els si honuré 
de tutes parz l unt encliné 
le leal home aueient pris 
si l vnt desciré e malmis 
pur sun ueir dit li firent hunte 
oez l esample de cest cunte 
ne puet mie od le tricheur 
li leals huem auer onur 
en curt v hom voille tricher 
e par mencunge forsjuger 

d un asne dit ki encuntra 
vn leun fier si l salua 
' deu te salt frere deu te salt " 
li leuns uit l asne si balt 
si li respunt hastiuement 
' des quant fumes nus parent " 
dist li asnes ' merueilles oi 
mult presez autres bestes poi 
tu quides bien e si est faille 
ke nuls ne te contrevaille 
vien ore od mei en cest munt 
v les bestes asemble sunt 
e jo te frai ia veeir 
e si purras aparceueir 
k eles aurunt pour de mei 
autresi grant cum de tei " 
li leuns est alé od lui 
sur le munt muntent ambedui 
desuz le munt en la valee 
out des bestes grant asemblee 
li asnes prist a rechaner 
e si ladement a crier 
que les bestes se departirent 
pour orent si s en fuirent 
li asnes dist ' veis tu amis 
co que jo te aueie pramis " 
li leuns li ad respondu 
co n est mie par ta vertu 
ne par fierte kar tu ne l as 
mes pur le cri ke tu crias 
qui tant lur semble espoentable 
ke tut te tienent a diable " 
si est del orgoillus felun 
ki par manace e par tencun 
espoente la fole gent 
e quide bien a sun scient 
ke nuls ne l deiue contrester 
deske il l oent en halt parler 

uns leuns fud mult trauailliez 
e de curre tut ennuiez 
en vne graue fist sun lit 
mult fud malades al suen dit 
les bestes fist a sei venir 
kar il voleit co dist choisir 
qui mielz purreit en bois chascier 
e sa viande purchascier 
vnes e unes les mandot 
si s osciet e deuorot 
mielz les voleit issi mangier 
ke apres curre e trauaillier 
li gupilz fu od els alez 
hors de la graue est arestez 
des noueles voleit oir 
ainz k il volsist avant venir 


li leuns dit ' venez auant " 
e li gupilz li respunt tant 
' sire " fait il n i os aler 
kar n en vei nule returner 
des bestes ki enz i entrerent 
e pur vus ueer i alerent " 
la curt a rei est ensement 
tels i entre legierement 
mielz li vendreit en sus ester 
pur les noueles esculter 

ci vus cunte d un leun 
k uns vilains prist a compaignun 
entr els conterent lur parage 
si parlerent de lur lignage 
li leuns dist ' fiz fv a rei " 
fait li vilains ' va ore od mei " 
a vn mur sunt ambedui venu 
iloec ad li leuns veu 
desur la piere vne peinture 
cum vns uilains par auenture 
od sa hache oscist vn leun 
si apela un compaignon 
' qui fist semblance ceste ici 
home v leuns itant me di 
co fist uns huem " fait li vilains 
od ses engins e od ses mains " 
dunc ad li leuns respundu 
' co est a tut pople conu 
ke huem set entailler e purtraire 
mes li leuns ne l pas set faire 
ore en irrons ensemble ca 
li vilains vait cil le mena 
a vn chastel l empereur 
issi auint k en icel jur 
aveient il iugié en plait 
vn baron ke li ot mesfait 
prouez esteit de traisun 
si l fist geter a sun leun 
ki lonc tens ot esté gardé 
dedenz sa curt enchaené 
e il l oscist ignelepas 
vnc n i garda armes ne dras 
li leuns a tant se depart 
e li vilains qui mult li ert tart 
k il s en fussent d iloc turné 
e la guastine sunt alé 
parmi les landes trespasserent 
vn altre leun encuntrerent 
a celui dit k il fait desrei 
k il meine le vilain od sei 
qui set la fosse aparailler 
v il purreit trebuchier 
altresi firent si parent 
' jo l ocirai s il li consent " 
li leuns dist k il l escharnist 
ne suffreit k il oscist 
pur nule rien ne se peust ja 
li vilains l ot si l mercia 
mult par l en sot co dit bon gre 
li leuns ad demandé 
si li semblot cum ainz ot fait 
dist li vilains autrement veit 
' jo l vus dis ainz " fait li leuns 
' ainz que nus fussum compaignuns 
me mustras vne peinture 
sur vne piere de auenture 
mes jo t ai oure mustree 
a descouert l as esguardee " 
par essample vus uolt aprendre 
ke nuls ne deit nient entender 
a fable ki est de mencunge 
ne peinture que semble sunge 
ce est a creire dunt hom veit l oure 
ke la uerite descoure 

une pucele co dit munta 
sur vn chameil si l cheualcha 
deci k en vn altre cuntree 
dunc s est la pucele purpensee 
si ad mercié li chameil 
qui si suef dedenz sun peil 
l aueit ensemble od lui portee 
james par li n i fust alee 
pur sun traueil le seruereit 
mult uolunters si ele poeit 
li chameilz li ad respondu 
ke unkes tel charge ne fv 
ne ne sot k ele li feist nul ennui 
ne k ele fust sur lui 
issi vait de la poure gent 
si as riches vnt aprismement 
forment le quident coruscier 
damage faire e ennuier 

d vn criket cunte la maniere 
qui deske a vne furmiere 
el tens d iuern esteit alez 
par auenture enz est entrez 
viande demande e quist 
kar n en aueit nient co dist 
en sa main ne en sun recet 
dist li furmiz ' que as tu dunc fet 
kant tu deueies guainier 
e en haust tei purchacier 
je chantai " fait il ' deduis 
a autres bestes mes ne truis 
ki me uoille gueredoner 
pur co m estot issi aler " 
dist li formiz ' chante ore a mei 
par cele fei que jo te dei 
mielz fust que tu purchace euses 
ta uiande dunt viure deuses 
ke tu fusses de freiz muranz 
a mun hus viande queranz 
pur quei te durrai jo a mangier 
quant tu a me ne poez aidier " 
pur co defent que hume ne viue 
en nunchaler ne en oudiue 
sulunc co que chascuns deit faire 
se deit pener de bien atraire 
plus en est chiers s il ad que prendre 
ke si a l autri se deit atendre 

jadis auint que vne corneille 
s asist sur le dos d un oeille 
od le bec le fert durement 
sa leine oste asprement 
la berbiz li ad dit ' pur quei 
cheualches tu issi sur mei 
remue tei si feras bien 
sie vne piece sur le chien 
si fai a lui cum a mei " 
dist la cornaille ' par ma fei 
ne t estuet mie trauaillier 
que tu me deiues enseingnier 
je fu pieca enseigne 
tant sui sage e veizie 
bien sai sur ki puis seer 
e a seur puis remaneir 
pur co nus mustre par respit 
que co est vers que l om dit 
par grant essample e par reproche 
que asez set chat qui barbe leche 
bien s aparceit li veiziez 
les quels il puet aueir suz pez 

uns riches hom cheualchot ja 
parmi vn chap si esguarda 
que dui serf ensemble parlouent 
si estretement conseillouent 
cum s il fussent entre grant gent 
vers els turna deliurement 
demanda lur pur quel mester 
il uoleient si conseillier 
kant nul home pres d els n aueit 
ne nul lur parole ne oeit 
li uns respundi al seignur 
k il n aueient nule pour 
ainz lur semblot veizure 
k il parlouent en tel mesure 
co funt souent li nunsauant 
de tele chose mustrent semblant 
pur autre gent survezier 
que lur ne puet auer mester 

des oisels dit qui s asemblerent 
a parlement si esgarderent 
k entr els deusent auer rei 
ki s guuernast par dreite fei 
chacun duta par mesprisiun 
a faire icele electiun 
tuz esteient esbai 
quant del cuccu oent le cri 
ne sorent quels oisels co fu 
mes que tut tens diseit ' cuccu " 
mut le poeit hom de loinz oir 
kar tut le bois fait retentir 
tuz diseient en lur gargun 
e aferment par raisun 
ke sil oisel ki si chantot 
e si grant noise demenot 
deueit estre reis e sire 
de guuerner vn grant empire 
s il est si prouz e si vaillanz 
en ses oures cum erit sis chanz 
a seignur le uolent auer 
mes il volent primes sauer 
sun estre e sun cuntenement 
pur co esgardent communement 
qui deit aler en lur message 
la mesenge qui mult ert sage 
aparceuanz e veziee 
vnt deci que a lui enueiee 
la mesenge volat tut dreit 
desi k a l arbre v il esteit 
si l esgarda par grant cointise 
mult s esteit pres de lui asise 
ne preisa gueres sa maniere 
kar il feseit malueise chiere 
vncore uoldrat plus halt munter 
sun curage volt esprouer 
sur une branche en halt sailli 
desur le dos li esmeulti 
vnkes li cuccuz mot ne dist 
ne la peiur semblant ne fist 
ariere s en ua la mesenge 
le cuccu laidist e blastenge 
ja de lui ne frunt seignur 
as altres dist la deshonur 
e le hunte k ele li fist grant 
vnc ne mustra peiur semblant 
si uns granz oisels li mesfeseit 
malueisement se vengereit 
kant enuers li ne se osa prendre 
qui est de tuz oisels la meindre 
eslisent tel qui seit vailanz 
pruz e sages e emperanz 
reis deit estre mult dreituiriers 
en iustise reides e fiers 
a cel conseil se sunt tenu 
si unt esgardé veu 
que de l aigle frunt lur rei 
si vus dirrai bien pur quei 
li aigles ad bele grandur 
si est asez de grant valur 
mult sobres e atemprez 
si vne feiz est bien saulez 
bien repurreit iuner apres 
k il n est de preie trop engres 
prince se deit bien reposer 
ne deit mie tuz jorz pener 
lui e sun regne trauaillier 
ne la poure gent exsilier 
issi l unt fait cum jo di 
par cest essample mustre ci 
ke l um ne deit pas faire seignur 
de malueis hume glangeur 
tels se nobleie par tencun 
v il n i ad si parole nun 
qui mult petit fait a doter 
e volt manescier e parler 

d vn uilain nus cunte ici 
qui aueit vn cheual nurri 
tant l ot gardé k il le uolt vendre 
deniers uolt auer e prendre 
pur vint sols co dit le dorra 
vn suen ueisin le bargaina 
mes n i volt mie tant doner 
al marche les couint aler 
cil a ki le cheual esteit 
l otrie k il li larreit 
al pris ke hom i mettreit 
qui encuntre els primes vendreit 
des k il vindreient al marche 
de tutes parz l unt otrié 
kant el marchie sun entré 
vn hume unt encuntré 
k il le destre oil aueit perdu 
od els ensemble l unt retenu 
si li demandent sun auis 
que del cheual die le pri 
il respunt que dis solz valt 
s il est igneals e suef alt 
cil que le cheual bargeina 
de la sue part l otreia 
mes li autres le cuntredit 
ke il l aueit preisié petit 
tant l en ad cil dit e hasté 
ke a la justese l ad mené 
si li mustra coment co fu 
e li uilains l ad respundu 
ja sun cheual n aurat pur tant 
ne ne tendrat le couenant 
cil uolt mustrer reinablement 
ke bien li deit tenir couent 
kant pur lui ne fv preisiez 
ne pur autre plus auiliez 
vnc ne conuit ne ne uit mes 
li uilains li ad dit apres 
k il ne deit tenir sun esguard 
kar ne l uit fors de l une part 
pur co l aueit demi preisié 
qu il ne ueeit fors la meitie 
ne pot mie d un oil veeir 
ke li cheuals deueit valeir 
icil ke entr els esteient 
e li uilain parler oeient 
le turnerent a gaberie 
n i ad celui ki ne s en rie 
od sun cheual s en est alez 
par bel parler s est deliurez 
pur co nus uolt ici mustrer 
enseigner e endoctriner 
ki k unkes seit si entrepris 
e n ait od sei ses bons amis 
ki lui sacent conseil doner 
que bien se deit contreguarder 
si parler deit deuant iustise 
k en sa parole ait tel cointise 
parmi tute sa mesprisun 
que seit semblance de reisun 
li sages hom en grant destreit 
turne suuent sun tort en dreit 

d un larrun cunte ki giseit 
suz vn buissun si dormeit 
vne sorciere le troua 
lez lui s asist si l esueilla 
si l comenca a conseiller 
ke tuz jorz tienge sun mester 
e ele lui aidera 
en tuz lius v il irra 
pur quei il la voille reclamer 
ne li estoet nient duter 
dunc fud li leres senz pour 
issi auent ke par un jor 
fu entrepris a laresin 
si l i trouerent si veisin 
si li dient k il iert penduz 
kar malement s est contenuz 
il sa sorciere mandee 
si l ad a conseil apelee 
si l a prié k ele lui aidast 
e ele lui dist k il ne dutast 
a seur fust e tut en peis 
kant des furches esteient pres 
si l apela li lere a sei 
' dame " fait il ' deliuerez mei 
va " fait ele ' ne dutez rien 
jo te deliuerai bien " 
kant el col li mistrent la hart 
cil cria de l autre part 
la tierce feiz a la sorciere 
ke li remembrast en quele manere 
le aseura suz le buissun 
ele li respunt par fals sermun 
' puis cel ure t ai bien aidié 
e maintenu e conseillié 
mes ore te vei si demener 
que ne te sai conseil doner 
purpense tei que tu feras 
kar ja par mei conseil n auras " 
pur co chastie tute gent 
k il ne creient deus le defent 
en augurie ne en sorcerie 
kar traiz est ki se afie 
li cors en est mis en exsil 
e l alme vait en grant peril 

uns feures fist vne coignie 
dure e trenchant e bien forgie 
mes ne s en pot nient aidier 
ne od li ne poeit rien trencher 
deci k ele fust enmanchié 
e de alcun fust aparaillé 
al bois ala pur demander 
a chascun fust k il pot trouer 
al quel il li loent entendre 
de ki il puisse manche prender 
kant ensemble en orent parlé 
communement li unt loé 
k il prenge de la neire espine 
neis l escorce e la racine 
en est mult dure a despescier 
de cel la pot bien amanchier 
li feures a lur conseil cru 
kar ne l unt mie deceu 
de l espine ad la manche pris 
si l ad a sa coingnie asis 
od meisme cele coingnie 
ad puis l espine detrenché 
mal guerendun li ad rendu 
ke de li ot sa manche ev 
tut autresi est des malueis 
des tres feluns e de engrais 
quant vn produm les met auant 
e par lui sunt riche e manant 
s il se poent mielz de lui 
tuz jorz li funt hunte e ennui 
a celui funt il tut le pis 
qui plus les ad desus mis 

adis auint que uns lus pramist 
ke char ne mangereit co dist 
le quarante jors de quaresme 
a tant aueit mis sun esme 
en un bois troua un multun 
cras e refait senz la toisun 
a sei meismes demanda 
' que est co " fait il ' que jo vei la 
co est vn multun co m est uis 
si pur co nun que jo ai pramis 
que nule char ne mangereie 
de sun coste me refereie 
or ai " fait il ' parlé folie 
jo l uei tut sul senz compaignie 
co m est auis si jo ne l guart 
tels i uendra d alcune part 
qui l en merra ensemble od sei 
si ne l lerra nient pur mei 
jo puis bien prendre le multun 
si l mangerai pur un salmun " 
mielz ualt uns salmuns a manger 
e si l pot hom uendre plus chier 
si vait d ome de malueis quer 
il ne pot laissier a nul fuer 
sun surfait ne sa glutunerie 
ja encuntre sa lecherie 
ne hom ne femme lecheresse 
ne gardera vou ne pramesse 

une singesse alad mustrant 
a tutes bestes sun enfant 
cil la tienent tuz pur fole 
e par semblant e par parole 
tant k al leun l alad mustrer 
si li comence a demander 
s il fud mult bels e il li dit 
que unc plus laide beste ne vit 
porter li roue a sa maisun 
e si recorde ceste raisun 
chascun gupil prise sa cue 
si s esmerueille k ele est sue 
cele s en va triste e dolente 
vn urs encuntre enmi la sente 
li urs estut si esguarda 
par cointise l areisuna 
' jo uei " fait il ' iluec l enfant 
dunt les bestes parolent tant 
que tant est bels e petiz 
oil " fait ele ' co est mis fiz 
baillez le ca tant que jo l bes 
kar jo l voil ueer plus pres " 
cele li baille e il le prent 
si l ad mangié hastiuement 
pur co ne deuereit nuls mustrer 
sa priuete ne sun penser 
de tel chose puet hom joir 
qui ne puet mie a tuz plaisir 
par descouerance vient grant mals 
n est pas li cles tut leals 

or nus recunte d un dragun 
k un vilain prist a compaignun 
e cil souent li prameteit 
ke leaument le seruireit 
li draguns volt esprouer 
cum il se puet en li fier 
vn oef li comanda a garder 
si li dist k il voleit errer 
de l oef garder mult li pria 
e li vilains li demanda 
pur quei il li comandot issi 
e li draguns li respundi 
qui dedenz l oef ot enbatu 
trestut sun fiu e sa vertu 
tost serreit mort s il fust brisiez 
kant li dragun fud esloigniez 
si s est li vilains purpensez 
que li oef n iert par li gardez 
par l oef ocira le dragun 
sun or aura tut en bandun 
quant li oef esteit depesciez 
e li draguns fud repairiez 
l escale vit gesir a tere 
si li comenca a enquere 
pur quei il out si mesguardé 
or set il bien sa volunte 
bien aparceit sa tricherie 
departie est lur compaignie 
pur co nus dit en cest sermun 
ke a tricheur ne a felun 
ne deit l um comander sun or 
ne abandoner sun chier tresor 
en cuueitus ne en aver 
ne se deit nuls trop afier 

d vn reclus cunte ki aueit 
vn vilain ki od lui esteit 
kant li reclus de deu parlout 
e li uilains li demandout 
pur quei adam mangat le fruit 
par quei humain pople fud destruit 
e quant il la pome manga 
pur quei deus ne li pardona 
al reclus souent en pesa 
tant k une feiz se purpensa 
que li vilain apeisereit 
de la demande k il feseit 
vne grant gate demanda 
sur une table l adenta 
vne surice ot desuz mise 
puis defendi k en nule guise 
al uilain k il n i adesast 
ne ke desuz ne gardast 
kar il ireit a vn mustier 
a oreisun pur deu prier 
quant li reclus s en fv alez 
s est li vilains purpensez 
que grant merueille li sembla 
de l esquiele k il esgarda 
ne se poeit mie detenir 
k il ne l la uoille descourir 
pur ueer co que desuz fv 
quant il osta la esquiele si ad veu 
la surize ki lui eschapa 
e quant sis sire rapaira 
mult s en corusca durement 
si demanda par mal talent 
pur quei ot l esquiele ostee 
n ot sa defense pru gardee 
li vilain respunt apres 
' sire " fait il ' jo ne poi mes 
v li quers me dut partir 
v io l alasse descourir 
v est la surize deuenuee 
pur quei ne l as retenuee 
ta folie fust pardonee 
tost " fait il ' ne fud eschapee 
ami " fait il ' or lai ester 
ne voille mais adam blasmer 
se le fruit de l arbre manga 
ke nostre sire li vea 
li diables li conseilla 
ke par sa femme l engigna 
e li pramist si grant ennur 
ke per sereit al creatur 
pur co ne deit nuls hom culper 
altrui feisance ne blasmer 
ne mettre fame sur sun proisme 
chascun reprenge se meisme " 
tels pot blasmer le dit d altrui 
que mielz deureit reprendre lui 

d vn vilain cunte ki entra 
en un muster si ora 
vn suen cheual aueit mult chier 
si l atacha hors del mustier 
a deu requist k il li aidast 
ke altre cheual li donast 
tant cum fist cest oreisun 
sun cheual emblent larrun 
kant il fu del mustier issuz 
si esteit sis cheuals perduz 
ariere vait hastiuement 
si prie a deu deuotement 
que altre chose ne requereit 
altre cheual mar li durreit 
mes lui face aueir le suen 
kar n aura ja mes nul si buen 
pur co ne deit nuls hom preier 
de plus aueir k il ad mestier 
co guart ke deus li ad doné 
si lui suffise en leaute 

uns vilain ala al mustier 
suuentes feiz pur deu preier 
a deu requist k il li aidast 
e que sa femme conseillast 
e ses enfanz e nului plus 
ceste preire aueit en us 
souent le dit od si halt cri 
k uns autres vilains l entendi 
si li respunt hastiuement 
' deus te maldie omnipotent 
ta femme e tes enfanz petiz 
e nuls autres ne seit maldiz " 
par ceste essample uoil retraire 
chascuns deit tel preire faire 
qui a la gent ne seit nuisable 
e a deu seit acceptable 

d un vilain cunte ki aueit 
vne chaue k il nuriseit 
tant la nurri k ele parla 
vn suen ueisin la li tua 
cil se clama a la iustise 
e li cunta en quel guise 
icil oisels soleit parler 
les matinees e chanter 
li juges dit k il ot mesfait 
si lui fit sumundre a plait 
al jor k il esteit sumuns 
ki deueit faire sun respuns 
de cordwan prist vne pel 
si l ad mise sur sun mantel 
l un des chies laisse dehors pendre 
que li iuges deust entendre 
k il li ad aporté pur loier 
ke de sun plai li deiue aider 
le mantel souent entreouri 
tant ke li iuges le choisi 
l autre vilain fist apeler 
ki s ert a lui venuz clamer 
de la chaue li le demanda 
ke co esteit k ele chanta 
e quele parole ele diseit 
il li respunt k il ne saueit 
quant tu " fait il ' rien ne saueies 
ne sa parole ne entendeies 
ne nient esteit sa chancuns 
ne tu ne deiz ja auer respuns " 
cil s en ala senz dreiture 
pur le loier dunt cil prist cure 
pur co ne deit prince ne reis 
ses comandemenz ne ses leis 
a coueitus mettre en bailie 
kar sa dreiture en est perie 

d vn vilain cunte ki prist ia 
vn folet que lung tens aguaita 
cil li dona treis vremens 
pur co k il ne l mustrast a genz 
li vilain fud ioius e liez 
kant a sa femme est repairiez 
les dous vremenz li dona 
vn retint prou ne l garda 
eissi furent bien longement 
k il ne firent nul vrement 
deske un jor k il aueient 
a un mangier v il esteient 
d une berbiz l eschine e l os 
dunt la meule pareit defors 
la femme en ot grant desirier 
volentiers la uolsist mangier 
mes ne pot auer as mains 
si ad uré que li vilains 
eust tel bec mult li plareit 
cum li widicos aueit 





d un gupil dit que une nuit 
steit alez en sun deduit 
sur une mare trespassa 
kant dedenz l ewe regarda 
l umbre de la lune ad veu 
mes ne sot mie que co fu 
puis ad pensé en sun corage 
k il ot veu un grant formage 
l ewe comenca a lepper 
tres bien quida en sun penser 
si l ewe en la mare esteit meindre 
ke le formage peust prender 
tant ad beu k il creua 
iluec chai puis ne leua 
meint home espeire ultre le dreit 
e ultre co k il ne deureit 
aueir totes ses voluntez 
dunt est morz e afolez 

d un lu cunte ki uit jadis 
v un corbel s esteit asis 
desur le dos d une berbiz 
li lus parlat a nobles diz 
' jo uei " fait il ' grant merueille 
le corf sur le dos d un oeille 
set la v il set dit co k il dit 
fait co k il fait senz contredit 
male ne crient il de nule rien 
si jo i seisse ja sai bien 
ke tute gent me huereient 
de tutes parz m escriereient 
ke jo la uoldreie mangier 
ne m i larreient aprismer " 
eissi est del tricheur 
en effrei est e en pour 
sa conscience le reprent 
que tuz conuissent sun talent 
forment le peise del leal 
ke hom ne turne ses faiz en mal 

del coc recunte ki restot 
sur un femer e si chantot 
par delez lui uint uns gupilz 
si l apela par mult bels diz 
' sire " fait il ' mult te vei bel 
vnkes ne vi si gent oisel 
clere uoice as sur tute rien 
fors tun pere que jo vei bien 
vnkes oisels mielz ne chanta 
mes il dist mielz quant il cluina 
si puis jo faire " dist li cocs 
les eles bat les oilz ad clos 
chanter quidat plus cleremet 
li gupiz vait auant s il prent 
vers la forest od tut s en va 
parmi un champ v il passa 
corent apres tut li pastur 
les chiens li huent tut entur 
' veez le gupil ki le coc tint 
mar l adese si par ci vient 
va " fait li cocs ' si lur escrie 
que jo sui tuens ne m i lais mie " 
li gupilz parler uolt en halt 
e li cocs de sa buche salt 
sur un halt fust s en est muntez 
kant li gupilz s est regardez 
mult par se tient afarcillié 
ke li cocs l ad si enginnié 
de maltalent e de dreit ire 
la buche comence a maldire 
que parole quant deureit taire 
li cocs respunt ' si dei jo faire 
maldire l oil qui volt cluiner 
kant il deit guaitier e garder 
que mal n auienge a sun seignur " 
co funt li fol tut plusur 
parolent quant deureient cesser 
teisent quant deureient parler 

d un colum cunte ki jadis 
s esteit sur une crois asis 
vns gupilz uint desuz s il uit 
en halt parla si li dit 
' pur kei seez tu " fait il ' la sus 
en si grant vent kar decent jus 
si siez lez mei en cest arbri 
jo n os par fei " cil respundi 
' pur nient as pour de mei 
si te sai bien dire pur quei 
jo fu ore ainz a un conte 
v grant pople aueit asemblé 
vn brief vint de part le rei 
ki comanda par dreite fei 
ke beste a altre ne mesface 
ne a nul oisel ja deu ne place 
ke entr els ait si faite guere 
pais volt mettre dedenz sa tere 
ensemble purrunt meis aler 
oisels e bestes e juer 
dunc vendrai " fait li coluns 
mes jo uei la lez uns bussuns 
dous cheualers mult tost errer 
si fun deus chiens od eus mener " 
dist li gupilz ' sunt il nient pres 
il cheualchent " fait cil ades 
' mielz est k en cele graue voise 
ke par els aie estrif e noise 
ne sai s il unt le bref oi 
ke vint del rei jo vus afi 
ne m estuuereit pas remuer 
s il eussent oi cunter " 
si vait del feluns veziez 
par els sunt plusurs enginniez 
par parole e par fals sermun 
cum volt faire cist le colum 

li aigles ert des oisels reis 
pur co k il esteit curteis 
e li osturs sis seneschals 
si n est il mie tut leals 
li aigles sist par vn grant chalt 
sur vne branche de cheine halt 
li osturs sist plus bas de lui 
garda aual si ot ennui 
de colums ki desuz uolouent 
jus a la tere entr els iuouent 
' vus juez " fait il ' desuz mei 
veez ci l aigle nostre rei 
s il se fust de ci remuez 
e sur un autre fust volez 
li gius irreit en altre guise 
jo freie de vus justise " 
pur co ne deit prince uuleir 
seneschal en sun regne aueir 
ne coueitus ne menteur 
s il ne l volt faire sun seignur 

uns riches hom co dit aueit 
vn cheual ke uendre uoleit 
e un sun buc tut a un pris 
pur vint sols dist a ses amis 
que chascuns d ous uoleit doner 
si nuls le volsist achater 
vns marchanz le bargaina 
le cheual dit que retendra 
mes li bucs ne valeient nient 
li riches hom par maltalent 
dit que ambedous les larreit 
ja le cheual del buc ne departireit 
veer poez del nunsauant 
qui sun mal prise autretant 
cum sun bien tut oelment 
ne puet laisser sun fol talent 

ci nus cunte cum uns lus 
en vne graue jut tut suls 
desuz la cue aual li entre 
vns escarboz desi k el ventre 
li lus salt sus si s esveilla 
mult angususement cria 
tant se uoiltra e tant sailli 
que li escharboz s en issi 
quant li lus regarda e vit 
mult par li sembla grant despit 
' allas " fait il ' dolenz chaitis 
que dedenz mei te esteies mis " 
li escharboz ad respundu 
' certes " fait il ' bien est seu 
ke jo uail asez mielz de tei 
kant tu demeines tel buffei 
or asemble ta compaignie 
e cels ke sunt en aie 
e jo resemblerai ma gent 
e mes amis e mi parent 
demain tenum vne bataille 
enmi cel champ seium senz faille " 
li lus ad issi otreié 
pur ses aidanz ad enueié 
li escarboz mandat les eis 
n i aueit nul fors l un remeis 
ne grosse musche ne cornet 
ne bone wesbe ne wibet 
quant deueient aprismer 
li lus uoleit les suens enseigner 
conseil co dit lur estut prendre 
s il se uolent de cels defendre 
chascun estuet garder sa cue 
v il irra a male veue 
li cerfs li dist ' nus nus benduns 
de cele part nus estupuns 
k il ne peussent de la entrer 
dunc purrum plus seur aler " 
issi fait l unt communement 
bendé sunt mult fermement 
mes quant co vint a l asemblee 
vne wespe s est desreiee 
si point le cerf par les costez 
e il saille tut effreez 
k il se mesfist vilainement 
e la bende desrump e fent 
co dit li lus ki esteit pres 
' seignurs pur deu n i esteium mes 
mult par nus est mesauenu 
kant li lien sunt derumpu 
fuium nus en hastiuement 
si nus i demurrum neient 
n i aura ja un sul de nus 
ki desuz la cue n ait dous " 
cest essample nus dit cels 
ki despisent les meinurs d els 
tant les auilent de lur diz 
ke al grant buisun en sunt honiz 
ke mielz se seuent cil aider 
la v il unt greignur mestier 

il nus recunte de l hostur 
ki sur le fust s asist vn jur 
v li rossinols ot sun ni 
e v ses oisels sunt nurri 
a sei le prist a apeler 
si li comanda a chanter 
' sire " fait il ' jo ne purrei 
tant cum si pres de mei vus ueie 
si vus plaiseit a remuer 
e sur vn autre fust voler 
jo chantereie mult plus bel 
ce seuent tut cist altre oisel " 
altresi uait de mainte gent 
ne poent pas seurement 
la v il dutent bien parler 
si cum la v n estut duter 

del corbel cunte k il troua 
par vn chimin v il erra 
plumes e pennes de un poun 
si s esgarda tut enuirun 
plus uil se tint que nul oisel 
pur co k il ne se uit si bel 
tutes ses plumes esrasca 
ke une sule n i laissa 
des pennes al poun s aturne 
trestut sun cors bien aurne 
puis s asembla od les pouns 
ne semble pas lur compaignuns 
od les eles le debatirent 
e si pis porent pis li firent 
dunc s en reuolt al corfs aler 
si cum einz fist corf resembler 
mes il l unt tut desconeuz 
si l unt chaciez e debatuz 
co pot hom ueer de plusurs 
ki auer unt e granz honurs 
encore uoldreient plus coillir 
co k il ne puent retenir 
co k il coueitent n unt il mie 
e lur perdent par folie 

un leun fud mult deshaitez 
de mal supris e empeiriez 
tutes les bestes i alerent 
entr els distrent e esgarderent 
ke hom le dust mesciner 
se nuls en sot conseil doner 
al gupil se tindrent plusur 
ki des bestes set le retur 
e as oisels reset parler 
mescine quere e demander 
par message le funt sumundre 
e li gupilz s alat repundre 
lez la sale s esteit musciez 
kar cointes ert e veziez 
li leun mult se corusca 
le lu sun prouost apela 
demanda lui pur k il ne vint 
li lus respunt nient ne l detint 
fors l engreste de sun corage 
' kar jo enueerai mun message 
amener le frai e prendre 
vus le faites desfaire e pendre 
s il chastieiz si faitement 
ke essample prengent si parent " 
li gupilz ot k il fud jugiez 
mult durement s est esmaiez 
pas pur pas est auant venuz 
ke des bestes fud bien veuz 
' ki queres tu " co fait li lus 
cil li dit en sun respuns 
' si m ait deus bel sire reis 
ne sai que jo i feisse enceis 
ke mescine eusse troué 
puis ai erré meinte contre 
ke jo oi uostre comandement 
en salerne ai esté ueraiment 
se unt uus li mire mandé 
quant oirent uostre enfermete 
k uns lus seit escorcé tut uis 
si seit li sancs od tute la pel mis 
sur uostre piz desk al demain 
de uostre mal vus rendrai sain " 
le lu pernent k iluec fv 
vif l escorcent tant unt tendu 
al leun vnt la pel baillé 
e li lus s en vait od grant hasche 
al eissir fors de la maisun 
la uindrent musches e taun 
s il poinstrent mult malement 
li gupilz vint tut cointement 
si li demande k il feist 
ki senz la pel iluec s asist 
' tes guanz " fait il ' vei depecez 
altre feiz seez chastiez 
que altre ne deiuez mal tenir 
ki sur tei deiue reuertir " 
tel purchace le mal de altrui 
ke li malz reuente sur lui 
si cum li lus fist del gupil 
k il voleit metre a exil 
