en la marche de gaule et de la petite bretaigne avoit deus rois encienement , qui estoient frere germain et avoient deus serors germaines a fames . 
li uns des deus rois avoit non li rois bans de benoyc , et li autres rois avoit non li rois bohorz de gaunes . 
li rois bans estoit viauz hom ; 
et sa fame estoit juesne et bele trop et mout par estoit boene dame et amee de totes genz ; 
ne onques de li n avoit eu anfant que un tot seul , qui vallez estoit et avoit non lanceloz en sorenon , mais il avoit non an baptaisme galaaz . 
et ce par quoi il fu apelez lanceloz ce devisera bien li contes ca avant , car li leus n i est ores mies ne la raisons ; 
ancois tient li contes sa droite voie et dit que li rois bans avoit un sien veisin qui marchissoit a lui par devers berri , qui lors estoit apelez terre deserte . 
li suens veisins avoit non claudas , si estoit sires de bohorges et do pais tot environ . 
cil claudas estoit rois , si estoit mout bons chevaliers et mout saiges et mout traitres , et estoit hom lo roi de gaule , qui or est apelee france . 
la terre do regne cladas estoit apelé deserte por ce que tote fu adesertie par uterpandragon et par aramont , qui a cel tens estoit sires de bretaigne la menor , que les genz apeloient hoel en sorenon . 
cil aramonz avoit desouz lui gaules et benoyc et tote la terre jusque a la marche d auverne et de gascoigne , et devoit avoir desouz lo regne de bohorges , mais claudas ne li conoissoit mie , ne servise ne li voloit rendre , ainz avoit fait seignor del roi de gaule . 
et a cel tens estoit gaule sougiete a rome et li rendoit treu , et estoient tuit li roi par election . 
qant aramonz vit que claudas li reneoit sa seignorie par force de romains , si l acoilli de guerre . 
et cil ot en aide lo roi de gaule et tot son , si perdi mout aramonz en la guerre qui trop dura . 
lors vint a uterpandragon , qui rois estoit de grant bretaigne , si devint ses hom par covant que il li menast sa guerre ensi . 
uterpandragons passa mer atot son pooir , et oirent noveles que li seignoraiges de gaule s estoit tornez devers claudas por aler encontre aramont , qui venoit entre lui et uterpandragon . 
lors corrurent andui sor claudas , si lo desconfistrent et li tolirent tote sa terre et ors lo chacierent . 
et fu la terre de toz sens si outreement destruite que onques n i remest en forterece pierre sor autre fors an la cite de bohorges , qui fu gardee de destruire par lo comandement uterpandragon por ce que il se recorda que il i avoit estez nez . 
apres ce s en retorna uterpandragons am bretaigne la menor , et qant il i ot tant demoré come lui plot , si s en passa en la grant bretaigne . 
et des lors en avant fu la menors bretaigne desouz lo reiaume de logres . 
quant li rois aramonz fu morz , et uterpandragons , et la terre de logres fu an la main lo roi artur , si sordirent guerres an bretaigne la grant en pluseurs leus et guerroierent lo roi artu li plus des barons . 
et ce fu el comancement de son regnement , ne n avoit encores la reigne ganievre encores gaires tenue , si ot mout a faire de totes parz . 
lors reprist claudas sa guerre qui tant avoit esté entrelaissie , car il avoit sa terre tote recovree si tost comme li rois aramonz fu morz . 
lors recomanca a guerroier lo roi ban de benoyc por ce que a lui marchissoit , et por ce que hom avoit esté aramont par cui il avoit sa terre eue perdue si longuement et que mout li avoit neu tant con il avoit esté au desouz . 
a ce tans estoit venuz de rome uns conses de grant renon , poinces anthoines , si aida a claudas et li bailla tot lo pooir de gaule et des contrees qui desouz estoient , si conreerent si lo roi ban que il li tolirent sa cite de benoic et tote s autre terre fors un suen chastel , qui avoit non trebe , si estoit el chief de sa terre et estoit si forz que rien nule ne dotoit au tans de lors fors afamer o traison . 
mais un jor pristrent si anemi un suen chastel a force qui estoit a mains de trois liues pres de celui , et il l aloit secorre et se voloit metre dedanz . 
et qant il vit que cil defors estoient ja dedanz a force , si se feri en l ost et il et si chevalier , dont il avoit mout de preuz , et il meesmes avoit estez renomez de proesce merveilleuse . 
ocistrent mout de ces de l ost , et tant les firent a els antandre que toz li asauz remest et corrut tote l oz por ancombrer lo roi ban et ses genz totes . 
et les mistrent a la voie , mais trop i orent demoré , car poinces anthoines a totes ses genz , qui devers la forest s estoient trait , lor vint au devant ; 
si ot tel fais de genz que li rois bans ne li sien ne lo porent soffrir , si furent tuit si compaignon que mort que pris fors seulement troi . 
mais de tant se vancha li rois bans qu il lor ocist poincon anthoine , lor seignor , et fist tant d armes , puisqu il ne fu que soi quarz , que toz les romains mist en voie et les chaca assez , tantque claudas i vint poignant tot a desroi devant les autres . 
qant li rois bans lo vit , si dist une parole qui bien apartint a home desherité . 
' ha ! 
dex , " dist il , ' ge voi ci mon anemi mortel . 
sire dex , qui honors m avez donees , otroiez moi que ge l ocie . 
et ancois muire ge avoc lui , biax sire dex , qu il en aut vis , car lors seroient totes mes dolors asoagiees . 
" atant josterent ansenble , si l abatie li rois bans et fu mout liez , car bien cuidoit que sa proiere fust aconplie ; 
si ferri tant des esperons qu il vint a trebe . 
dedanz lo quart jor fu pris li chastiax o claudas seoit . 
et lors vint au soir li rois bans dedanz trebe . 
et qant il sot que cil n estoit mie morz , s en ot si grant duel an son cuer qe onques puis fors n en issi ; 
et bien fu puis aparissant . 
claudas sist devant trebe mout longuement . 
et li rois bans avoit pluseurs foiz envoié por secors au roi artu , mais il avoit tant a faire de maintes parz qu il ne se pooit pas legierement entremetre d autrui besoigne . 
et li rois bohorz , ses freres , qui mout li avoit aidié , gisoit do mau de la mort , et chascun jor li forrier parmi sa terre , car ele marchissoit a la terre de benoyc par devers trebe . 
qant claudas vit que il ne panroit mie lo chastel legierement , si prist un parlement au roi ban , et donerent seurte li uns et li autres de sauf aler et de sauf venir . 
li rois bans vint au parlement soi tierz sanz plus , si fu ses seneschaus li uns des deus et uns suens chevaliers avocques . 
et autresins i vint claudas soi tierz sanz plus . 
et fu li parlemenz tres devant la porte do chastel . 
li chastiaus seoit en haut , et il s estoit desoz logiez ; 
si estoit li tertres mout roistes et mout anieus a monter . 
qant claudas vit lo roi ban , si se plaint de poincon anthoine premierement qu il li avoit ocis . 
et cil se plaint de sa terre que il li avoit tolue sanz raison . 
' ge ne la vos toli mie , " fait claudas , ' por chose que vos m aiez faite , ne por haine que j aie a vos , mais por lo roi artu que vos tenez a seignor , car ses peres , uterpandragon , me deserita . 
mais se vos voliez , ge vos feroie biau plait . 
saisisiez moi de cest chastel , et ge l vos randrai maintenant par tel covant que tantost devandroiz mes hom et tanroiz de moi tote vostre terre . 
" ' ce ne ferai ge mie , fait li rois bans , car ge me parjureroie envers lo roi artu cui huem ge sui liges . 
" or vos dirai donques , fait claudas , ' que vos feroiz . 
anvoiez au roi artu que il vos secorre dedanz quarante jorz , et se dedanz cel termine ne vos a secorreu , randez moi lo chastel et devenez mes hom de tote vostre terre , et ge la vos acroistra de riches fiez . 
" li rois dit qu il s en conseillera , et lo matin li savra a dire o mander lo quel il voudra faire , o lo randre , ou lo contretenir . 
atant s an parti li rois bans ; 
et ses seneschax fu remes un po arieres , si parla claudas a lui . 
' seneschax , " fait il , ' ge sai bien que cist chaitis est malaureux , car ja del roi artu secors n avra , si perdra tot par fole atante . 
et moi poise mout qant vos iestes antor tel home dont biens ne vos puet venir , car trop ai oi dire biens de vos ; 
et por ce vos loeroie ge que vos en venissiez a moi . 
et savez que je ferai de vos ; 
ge vos afierai leiaument que ge vos donrai cest regne si tost com ge l avrai conquis , et toz seroiz sires de mon pooir . 
et se ge vos preign a force , ce pesera moi quant il covanra que ge vos face mal assez , car ge ai juré sor sainz que ja nus n iert a force pris de ceste guerre qu il ne soit ocis ou emprisonez sanz issir fors jamais a nul jor . 
" tant ont parlé ensemble que li seneschax li fiance a aidier de son pooir sanz lo cors son seignor trair ne vendre . 
et claudas li fiance maintenant que si tost com il avroit trebe que il li randroit tote la terre , et an devandroit ses hom . 
atant departent , si s en retorne claudas a ses genz , et li seneschax lo roi ban revient a trebe et dit au roi ban que claudas a mout parlé a lui , et que trop voldroit s amor avoir . 
' et que m an loez vos ? 
" fait li rois bans . 
' quoi , sire ? 
" fait il ; 
' lo miauz que ge voie , si est que vos meesmes ailliez crier merci au roi artu , car bien sera gardé jusq a vostre revenue ce que vos avez a garder . 
" lors vient li rois a la reine , si li conte coment claudas li avoit requis a rendre son chastel . 
' et me viaut , " fait il , ' jurer que tantost com il l avra me revestira et de cestui et de tote l autre terre . 
mais ge sai cestui a si desleial que se il avoit ores cest chastel , il ne me randroit jamais ne cestui ne de l autre terre point . 
mais ge l an doi respondre demain que g en ferai , car il me requiert que ge envoi a mon seignor lo roi artu , et il me donra trives de cest chastel desique a quarante jorz , et se jusq a quarante jorz mes sires li rois , a dex ! 
tant bien ; 
et se il ne me secort , ge lo revestira de cest chastel . 
" la reine , qui mout crient lo deseritement , le loe que issi lo face : ' car quant li rois artus vos sera failliz , qui vous aidera jamais ? 
dame , " fait il , ' puisque vos vos i acordez , ge lo ferai . 
et savez vos que ge ai enpensé a faire ? 
ge meesmes irai a mon seignor lo roi , et si li crierai merci de mon deseritement ; 
et il en avra greignor pitie que se ge n i estoie , car il me verra en presant , car se ge i enveoie autre message rien ne valdroit , car nus n est si bien creuz de males noveles comme cil anseignes aparisanz . 
or vos apareillez , car vos ne venroiz avec moi , et n manrons de nules genz que mon fil et un seul escuier , qui nos fera ce que il nos sera mestiers , car ge voil que granz pitiez praigne mon seignor lo roi de ma grant dolor , qant il la verra . 
et sachiez que nos movrons encor annuit , et gardez que vos preigniez tot lo tresor que vos porroiz caianz trover et savoir , et de joiax et de vaisselemente , et si metez tot an mes granz coffres ; 
car ge ne sai quex chose est a avenir de mon chastel ainzque ge reveigne , que por nule rien ge ne vouroie que vos remansisiez en aventure , ne mie por ce que ge n ai mie paor de cest chastel qu il soit ja pris a force , mais nus ne se puet garder de traison . 
" ensi comme li rois l a devisé s aparoille la reine , et qant ele a son oirre aparellié , ele li dist que tote est preste . 
lors eslit li rois de toz ses vallez celui o il plus se fioit , et li dit que il gart que riens ne faille a son roncin , car chevauchier lo covendra encor anuit . 
li vallez ama mout son seignor , si fist mout tost son comandement , et il avoit roncin grant et fort et tost alant et bien apareillié de totes choses . 
et lors vient li rois a son seneschal , si li descuevre son corage : coment il viaut a la cort lo roi artu aler : ' et ge me fi plus en vos que an nul home , car mout vos ai toz jorz amé , si vos comant mon chastel a garder autresi come lo cuer de mon ventre . 
et demain me diroiz au roi claudas que ge ai anvoié a mon seignor lo roi artu , et li feroiz tel seurte con il voudra que se ge ne sui par mon seignor lo roi artu secorruz dedanz quarante jorz , del chastel lo revestirai a son plaisir . 
mais gardez que il ne sache ja que ge soie hors de caianz meuz , car petit priseroit puis lo tenement del chastel que ge seroie hors . 
sire , " fait li traites , ' n avez gardez , car ge an penserai mout bien " cele nuit se coucha li rois auques par tans , car les nuiz estoient cortes . 
et ce fu , ce dit li contes , la nuit de la mi aoust , a un venredi a soir . 
li rois fu en effroi del veage que il avoit a faire , car mout li estoit sor lo col , si se lieve bien trois liues ainz lo jor . 
et qant les seles furent mises et tot atorné , si commanda a deu son seneschal et totes les autres genz . 
et lors s en ist li rois par un petit poncel de cloies qui estoit sor la petite riviere qui desouz le chastel corroit . 
ne li chastiax n estoit asis que d une part , et si estoit li sieges lo plus de trois archiees loign la o il estoit plus pres , car par devers lo tertre i avoit et monz et vax et mout males avenues , que par la riviere de l autre part ne nules genz seoir , car li marelz i estoit granz et parfonz , ne il n i avoit de totes voies que une petite chauciee estroite qui duroit de lonc plus de deus boenes liues . 
par cele chauciee s an va li rois , s an maine sa fame sor un palefroi grant et bel et anblant soef , et uns escuiers preuz et de grant servise , qui l anfant en portoit devant lui sor un grant roncin en un brecuel . 
li rois chevauchoit un palefroi que bien avoit esprové a bien portant , et fait mener a un suen garcon a pie un suen cheval qui mout estoit de grant bonte . 
et si porte li escuiers son escu , et li garcons qui seoit sor lo cheval menoit devant lui un somier , et porte lo glaive lo roi . 
li somiers estoit mout bien chargiez de joiaus et de vaisselemente et de deniers . 
li rois chevauche en chauces de fer et an son auberc , et s espee ceinte , sa chape a pluie afublee , et va en la rote toz derriens . 
et tant a chevachié qu il vint hors des marois , et antre en une forest . 
et qant il ot chevauchié de la forest entor demie loee , si antre en une mout bele lande o il avoit esté mainte foiee . 
tant a alé li rois et sa conpanie que il vint sor un lac , qui el chief de lande estoit , au chief d un mout haut tertre dont lan pooit sorveoir tot lo pais . 
et lors estoit ajorné . 
rois dit que il ne se movra d iluec devant ce qu il soit un poi esclarci , si descent car il a talant de monter el tertre an haut por son chastel esgarder que il amoit sor toz les chastiax do monde . 
tant atant li rois que il fu auques esclarci , et il monte an son cheval , si laisse la reine et sa conpaignie aval sor lo lac , qui mout estoit granz . 
li lais estoit apelez , des lo tens as paiens , li lais dianez . 
diane fu reine de sezile et regna au tans virgile , lou bon autor , si la tenoient la fole genz mescreanz qui lors estoient por deesse . 
et c estoit la dame del monde qui plus amoit deduit de bois et tote jor aloit chacier , et por ce l apeloient li mescreant la deesse del bois . 
cele forez , ou li lais estoit , passoit totes les forelz de gaule et de la petite bretaigne si come de forelz petites , car ele n avoit que dis liues englesches de lonc et set ou sis de le , et s avoit non bois en val . 
li rois apuie le tertre , car mout viaut lo chastel veoir que tant amoit . 
mais or laisse li contes un po a parler de lui et parole de son . 
ce dit li contes que qant li rois bans si fu partiz del chastel de trebe , et li seneschaus , qui n ot pas obliees les fiances de lui et de claudas , issi fors de la vile et vint a claudas , si li dist : ' sire , ge vos aport boenes noveles , ne onques si bien n avint a home com a vos , se vos me volez tenir mes covenances , car vos poez prandre orendroit cest chastel sanz nule desfense . 
commant ? 
" fait claudas ; 
' ou est dons li rois bans ? 
certes , " fait cil , ' il l a guerpi et s en vont entre lui et ma dame la reine et un suen escuier sanz plus de gent . 
or me randez dont , " fait claudas , ' lou chastel , et ge vos randrai lo chastel et tote la terre apres , et an devendroiz diemenche apres la messe mes hom , qu il sera li jorz de la mi aoust , et veiant toz mes barons . 
" de ceste chose est mout liez li seneschaus , si li dit : ' sire , ge m en irai et vos laisserai les portes desfermees . 
et lor dirai que nos avons boenes trives , si se reposeront volentiers , car assez ont mesaise . 
et qant vos et voz genz seroiz dedanz , si vos tenez tuit quoi jusq au maistre chastel , et ansins porroiz tot prendre sanz arest . 
" ensins parole li traitres a claudas , et puis s en reva el chastel . 
et qant il fu dedanz , si ancontre un chevalier , filluel lo roi ban , qui mout estoit de grant proesce . 
cil gaitoit totes les nuiz , armez de totes armes ; 
et qant il vit venir lo senechal de la hors , si li demanda dont il venoit et a qel besoign il estoit a tel hore fors issuz . 
' ge vaign , " fait li traitres , ' de claudas la defors de prendre trives qu il avoit otroiees a mon seignor lo roi et lo vostre . 
" qant cil l antant , si li fremist toz li cuers , car mout avoit grant paor de traison , si li dit : ' certes , seneschax , a tel ore ne vient on mies de prendre trives au mortel anemi son seignor , qui leiaument en viaut ovrer . 
comment ? 
" fait li seneschax ; 
' tenez vos me por desleial ? 
dex vos en desfande , " fait li chevaliers , qui avoit non banins , ' que vos n an aiez faite desleiaute ne ne facoiz . 
" itant en dist et plus en eust parlé se il osast , mais li seneschax avoit la force , si lo feist tost ocirre , si an laissa la parole atant . 
et li seneschax dit a cels qui veilloient que il ont boenes trives , deu merci , si les fait toz aler couchier ; 
et il se reposent mout volentiers , car il estoient mout travaillié . 
mais banyns n a pas talant d aler dormir , ancois se met an agait , si est montez en une tornele por savoir que cil dehors feroient , et se cil dedanz lor iroient la porte ovrir . 
mais de ce est il deceuz que les portes sont desfermees . 
et qant il se regarde , si voit venir jusq a vint chevaliers toz les hiaumes laciez , et apres en vienent vint , et ensins en vienent vint et vint jusqu a deus cenz . 
lores soupece il bien que la vile sera traie , et il devale les degrez des murs contraval , si crie a haute voiz : ' trai ! 
trai ! 
" parmi lo chastel . 
ne ancor ne cuidoit il pas que les portes fussient deffermees . 
li criz est levez parmi lou chastel , et cil corrent a lor armes qui estoient desgarni . 
mais tantost se mistrent li chevalier claudas dedanz la premiere porte . 
et qant banins les voit , si a tel duel que par un po qu il ne forsanne . 
si lor adrece tot a pie et fiert si durement lo premier parmi l escu et parmi lo hauberc , que parmi lo cors li met lo glaive d outre en outre , si lo ruie mort . 
et li autre laissent tuit corre a pie et a cheval . 
et il voit que se il fuit au maistre chastel , ancoisque il i soit venuz l avront il abatu deus foiz ou trois , car il sont monté , et il est a pie . 
lors se refiert sor les murs par les degrez , et vait toz les aleors tantque il est venuz a l uis de la grant tor . 
et maintenant lieve apres lui un pont torneiz , si trueve dedanz sergenz qui la tor gardoient , dont li uns li a l uis overt , et li autre estoient tuit el baille aval por dormir , car aseur cuidoient estre tuit . 
ez une partie des chevaliers claudas qui venoient apres lui toz les murs , car il lo voloient prandre . 
et qant il voient qu il ont a lui failli , si s en retornent . 
et li autre orent porpris lo petit chastel ancoisque les genz se poissent estre auné laianz . 
et li criz estoit si granz que lan n i oist deu tonant . 
a cels criz et a cels noises sailli hors li seneschax et fist sanblant de soi desfandre , autresins come se il ne seust rien de l aventure , si en comance son seignor a regreter . 
et banyns , qui de la tor en haut se fu saisiz , li a huchier : ' hai ! 
fiz a putain ! 
murtriers ! 
tot ce nos avez vos porchacié , si avez trai vostre lige seignor , qui de neiant vos a mis a grant hautesce , si li avez tolue tote l esperance qu il avoit de sa terre recovrer . 
mais a autresin boen gre em puissiez vos venir en la fin com fist judas qui trai celui qui en terre estoit venuz por sauver lui et les autres pecheors se an lui ne remansist , car bien avez faites les ovres judas . 
" ensin parloit banyns de la tor au traitor . 
et tot maintenant fu pris li petiz chastiaus et totes les autres forteresces fors la tor . 
mais d une chose fu claudas mout corrociez , que ne sai li qex de ses homes mist an la vile lo feu , si fu la richesce des beles maisons arse et fondue . 
apres ce se tindrent mout et se desfandirent cil de la tor , si n estoient il que quatre seulement , dont li troi estoient serjant et banyns estoit li qarz ; 
si tuerent des genz lo roi claudas a grant plante an lor desfense . 
au quint jor fist claudas une perriere asseoir devant la tor , ne plus n an i pot seoir . 
mais ja par la perriere ne fussient pris , se ne fust que il n avoient que mangier ; 
et neporquant mout se desfandirent durement . 
mais sor trestoz les autres se desfandoit banyns et mout ocist des genz claudas a pex aguz et a pierres cornues que il lor lancoit . 
si durement se desfandoit banyns et tant soffri que trop s en merveillierent tuit ; 
et dist claudas , qant il l oi nomer et il ot oies ses granz proeces , que se il avoit un si preude chevalier et si leial vers lui , il lo tanroit plus chier que soi meismes . 
puisque tote raisnable viande lor fu faillie , se tindrent cil de la tor trois jorz antiers , et lors furent trop aquis d angoisse de fain . 
si lor avint la tierce nuit qu il pristrent en un crues de la tor un chavan , car d autres oisiax n i avoit nul por les cox de la perriere qui les an avoit chaciez . 
de ceste avanture s esbaudirent mout . 
et si les avoit la perriere si estoutoiez , et les murs pecoiez et estonez . 
et claudas apela un jor banyn , si li dist : ' banyn , car te ranz , car autrement ne te puez tu mie longuement tenir . 
et ge te donrai assez chevax et armes et despense jusque la ou tu vouras aler . 
et se tu a moi voloies remanoir , se dex m aist et li saint de cele eglise " , si tant sa main vers une chapele , ' ge t ameroie plus que chevalier que ge eusse onques por la grant proesce et por la grant leiaute qui est an toi . 
" ensins l en pria claudas maintes foiz . 
et cil li dist un jor , ensin conme cil qui mout estoit dolanz et entrepris : ' sire claudas , sire claudas , bien sachiez qant ge me randrai a vos , que j avrai tel essoigne aparissant que ja nus ne m en blasmera ; 
et qant ge me randrai a vos ne a autrui , ge ne me randrai pas comme traitres . 
" qant se tint laianz banyns qe mout afebli de fain et il et si conpaignon , et chascun jor li pria claudas de rendre , car trop lo dessirroit a avoir , car trop lo prisoit por la grant proesce que il avoit an lui veue . 
qant banyns voit que tenir ne se porroit et que il lo covendroit a rendre por lo defaut de la viande et par la perriere qui trop les avoit estoutoiez , si commenca duel a faire trop grant . 
et si compaignon , qui plus ne pooient la fain soffrir , li distrent qu il se randroient , car del plus tenir n estoit il riens . 
et il lor dist : ' or ne vos esmaiez , car ge rendrai la tor et sera fait a tel honor que ja n en serons blasmé . 
ne ge ne sui pas mains lassez ne mains fameilleus d un de vos ; 
mais quant grant angoisse maine home et il doit faire meschief , totes voies doit il s onor garder . 
" celui jor reparla claudas a lui et li demanda qu il avoit en talant affaire , ou del rendre ou del tenir . 
' sire , " fait il , ' ge me sui conseilliez a mes conpaignons , si me loent que nos teigniens ceste tor , car nos n avons a grant piece garde de perriere ne d autre engin . 
mais ge ne voil plus prendre sor moi lo fais , que plus prodome et plus riche de moi l ont laissié aler . 
ors me sui conseilliez que ge vos rendrai la tor et mes compaignons et moi , car il m est avis que ge ne la porroie rendre a plus preudome , et si nos retanroiz o vos . 
mais avant nos feroiz seurs que vos nos garderoiz envers toz homes et nos tandroiz a droit en vostre maison envers totes genz en tel maniere que se nus nos set que demander , par vos ferons droit , et se nos savons a home de vostre pooir rien que demander , droit nos en faites . 
" ceste covenance lor otria claudas a tenir , et fist aporter les sainz , si lor jura au pie de la tor . 
et lors issirent hors de la tor , si mist claudas sa garnison dedanz . 
et mout honora banyn et mout fu amez de son cuer , por ce que de grant proesce l avoit veu . 
dedanz lo tierz jor avint que li seneschax demanda ses covenances ; 
et il dist que mout volentiers les li randroit , et si comanca a querre aloignes . 
et tant alerent les paroles que banins en sot une partie . 
lors vient a claudas la ou il estoit entre ses barons , si li dist : ' sire , ge voil bien que tuit cist baron sachent que ge me rendi a vos por ce que vos me garantissiez devant toz homes et enuers els a droit et enuers toz cels qui rien me voudroient ne savroient qe demander , et toz cels cui ge savroie rien que demander en vostre pooir , me feissiez droite justise . 
" et claudas lo li conoist bien . 
' sire , " fait il , ' or vos pri ge donc et requiert que vos teigniez del seneschal droiture , qui ci est , comme de celui qui est traitres et parjurs envers deu et envers son seignor terrien . 
et se il ceu ose neier que il ne soit vers deu et vers son seignor lige traitres et parjurs , ge sui prelz que ge lo mostre vers son cors orandroit ou a itel jor comme vos voudroiz . 
" ' oiez , seneschal , fait claudas , que cist chevaliers a dit sor vos . 
ensins seroiie ge mout engigniez qant ge vos ameroie et essauceroie a mon pooir , et vos seriez vers moi traitres . 
" ' sire , fait cil , ' il n a si bon chevalier sou ciel ne si prisié , s il voloit mostrer que ge eusse faite envers vos traison , qe ge ne m en deffendisse . 
tenez mon gaige , " fait banyns , ' de mostrer contre son cors que ge ai oie et veue la traison que il a faite envers son seignor lige traitre . 
" or ot claudas tel chose qui li siet et plaist , car il meismes lo haoit trop por la traison que il avoit faite , si est mout liez qant il trueve achoison raisnable par quoi il puisse perdre l anor que il li avoit promise . 
si li demande que il en fera . 
' sire , fait li seneschax , conseilliez moi vos meismes car cist me het de mort por vos , ne por autre chose ne m an apele . 
" '3des ici , fait claudas , ' vos en conseillerai . 
se vos en iestes saus , si vos en desfandez seurement , car vos n iestes pas mains forz , ne mains corsuz de lui , ne mains prisiez d armes n iestes vos mie . 
se uos en jestes saus si uos en deffandez seurement . 
car se il m an apeloit autresins comme il fait vos , dont seroie ge honiz se ge ne m en deffandoie . 
et sachiez que vos n avez garde de nul home que de son cors , ne il de nul home fors de vos seul . 
et se vos ne vos en deffendez , dont senblez vos bien home qui se sante corpables de traison . 
" tant lor dist claudas que il ont endui donez lor gages an sa main , et il apele apres lo seneschal et li dit : ' seneschax , ge vos ai tenu et cuidié jusque ci a mout leial , et bans li rois , vostre sires , vos i tesmoignoit . 
venez avant et tenez . 
ge vos revest del reiaume de benoyc , des rantes et des issues et de qanque il i apartient , fors seullement des forteresces dont ge nelui ne revestiroie . 
et se vos de banyn vos poez desfandre de ceste chose , si me feroiz ma faaute et mon homage , et se il de ce vos ataint qu il vos met sus , ge li otroi et doing la terre , et il en deveigne mes hom leiaus . 
" ensin claudas revesti lo seneschal del reiaume de benoyc , por ce que parjurer ne se voloit del sairement que il li avoit fait . 
et bien sospecoit que il n en seroit gaires tenanz , car trop savoit banyn de grant proesce et de leiaute espris . 
que vos iroie ge devisant ? 
au quart jor fu la bataille en la praerie de benoyc entre loire et arsie . 
et illuec colpa banyns la teste au seneschal . 
et lors li offri claudas la terre de benoyc en fie et an heritage . 
et banins li dist : ' sire , ge me remes a vos par si que ge n i remansisse se tant non com ge voldroie , et mes talanz est tex q aler m en voil . 
si vos requier voiant toz voz barons atant congie , car , deu merci , j ai achevé ce por qoi g estoie a vos remes . 
et bien sachiez que terre ne prandroie ge nule de vos , car dex ne fist onques si riche terre que ge voussisse pas avoir se ne vos em poisse grever , mais mes cuers ne l porroit autrement soffrir a cui ge sui . 
" atant s em parti ; 
s en fu claudas mout iriez , car an lui retenir , se il poist , meist tote la paine , car il n avoit onques veu un chevalier si a son cuer de proesce et de leiaute . 
mais ci endroit ne parole plus li contes ne de banyn ne claudas ne de sa compaignie , ancois retorne au roi ban dont il s est teuz . 
li rois bans , ce dit li contes , apoie lo tertre por son chastel veoir que tant amoit de grant chierte . 
et li jorz commanca a esclarcir durement , et il esgarde , si voit les murs blancheier et la tor haute et lo baille environ . 
mais ne l ot gaires esgardé qant il vit el chastel grant fumee , et un po apres vit par tot lo chastel flanbe saillir , si voit an po d uere les riches sales verser a terre , et fondre les eglises et les mostiers , et lo feu voler de leu en autre , et la flambe hideuse et espoentable qui envers lo ciel se lance , si en est li airs roges et anbrassez , et antor en reluist tote la terre . 
li rois bans voit son chastel ardoir qu il amoit plus que nul chastel qu il eust , car par ce seul chastel estoit sa de recovrer tote sa terre , et ses conforz . 
et qant il voit qu il a ce perdu o tote sa fiance estoit , riens nule n est el siegle ou il s atende de nule rien , car il se sant viauz et debrisiez , et ses fiz est tels que il ne lo puet secorre ne aidier , et sa fame ert mout juesne dame et a mout grant aise norie , et si haute dame vers deu et vers lo siegle come cele qui est descendue de la haute ligniee davi lo roi . 
si a pitie de ce qu il covanra son fil issir de france en povrete et an dolor , et sa fame estre en autrui dongier que el suen et an avoeries de maintes genz , et lui meismes covendra estre povre et veillart , et an grant souffraite user sa vie lo remanant , qui tant a esté dotez et riches et qui tant a amee bele compaignie de genz et joieuse maisniee en sa jovente . 
totes ces choses recorde li rois et i met devant ses iauz , et li toiche au cuers si granz dolors que les lermes li sont estopees et li cuers serrez el vantre , et se pasme , si chiet de son palefroi a terre si durement que par un po que li cox ne li brise . 
si li saut parmi la boiche et parmi lo nes li sans vermauz et parmi les oroilles amedeus . 
grant piece a geu li rois en tel maniere , et qant il revint de pasmoisons , si parole si con il puet , et regarde vers lo ciel et dist : ' ahi ! 
sire dex , merci et graces vos rant , biax peres douz , de ce qu il vos plaist que ge fenisse en povrete , car vos venistes mort soffrir en terre comme povres et besoigneus . 
sire , por ce que ge ne puis avoir demoree el siegle sanz pechier , vos en cri ge merci , car ge voi bien et sai que ge sui a ma fin venuz . 
et vos , biax peres , qui de vostre sanc me venistes rachater , ne perdez en moi l esperit que vos i meistes . 
mais en cest derreain jor ou ma fins est apareilliee , me recevez comme celui qui vos regeis la charge de mes pechiez si granz et si espoantables que ge n en puis la some dire . 
et se li cors a mesfait en terre o nus ne puet estre sanz pechie , biax sire , prenez en la vostre venjance en tel maniere que , comentque l ame soit tormentee apres lo cors , qu ele soit en aucun tens acompaigniee a cels qui avront an la pardurable clarte de ta joieuse maison part et compaignie sanz fin . 
biax peres piteus preigne vos pitiez de fame helene , qui est descendue del haut lignage que vos establites el regne aventureus a essaucier vostre non et la hautesce de vostre foi , et a avoir voz granz repostailles , qui devant les estranges pueples lor avez victoire donee . 
sire , vos la desconseilliee , qui de celui haut lignage est descendue , et tant a amee vostre creance , et voz commandemenz gardez . 
et de mon chaitif fil , sire , vos remenbre , qui est si juenes orfenins , car li povre sont en vostre main , par quoi uos maintenez les orfenins . 
" qant li rois ot dites ces paroles , il esgarda vers lo ciel et bati sa corpe et plora ses pechiez devant l esgart nostre seignor , puis aracha trois pols d erbe el non de la sainte trinite et les usa en non de sainte creance . 
et lors li serre li cuers , si est li diaus si granz qu il a de sa fame et de son fil , qu il en pert la parole tote , et li oil li troblent el chief , et il s estant si durement que les vaines del cuer li rompent , et li cuers li est partiz dedanz lo ventre , et il jut mort a terre , ses mains estandues en croiz et lo vis encontre lo ciel et lo chief a droiture torné vers oriant . 
ses chevax fu effraez del chaoir qu il a fait , qant il torna en fuie tot contraval lo tertre et as autres chevax en vint tot droit . 
et qant la reine lo voit , si dist au vallet qui avoc aus estoit venuz , que il lo preigne . 
et il met l anfant a terre , puis cort prandre lo cheval , puis vient en haut el tertre , si trueve lo roi gisant si com vos avez oi . 
il descent ; 
qant il trueve mort lo roi , si giete un si haut cri que la reine l ot mout cler , si en est tant esbaie qu ele laise son fil a terre devant les piez as chevax . 
puis s est escorciee , si cort tot a pie tot contramont lo tertre et trueve lo vallet gisant sor lo roi et faisoit tel duel que plus ne pooit . 
et qant el voit son seignor mort , si se pasme desus lo cors . 
et qant el revint de pasmoisons , si se demante et plaint ses granz dolors , dont ele a trop . 
si tire ses chevox qui mout estoient blonde et lonc et bel , et deront ses dras et giete en voie , et esgratine son tendre vis , si que li sans vermauz li cole tot contraval les joes a fil , si regrete ses granz proesces son seignor et ses granz debonairetez , et si haut que li tertres et li vaus et li lais qui granz ert dejoste en retentissent . 
tant a crié que plus ne puet , si est lasse et roe , et la parole li faut por lou grant duel dont li cuers li est serrez , si se pasme sovant et longuement , et au revenir de pasmoisons se plaint et gramente . 
qant ele a regratees les granz proesces son seignor et bien plorez et plainz ses granz domages , si ne dessirre nule rien se la mort non , et mout la blame que tant demore . 
et qant ele a longuement esté issi , si li remenbre de son fil , ne jamais ne velt estre confortee par autre rien , et por la peor qu ele en ot grant que li cheval ne l aient mort , devant cui ele l ot laissié , si giete un cri tel com ele puet ; 
et lors saut sus a guise de fame forsenee , si cort la ou ele ot son fil laissié . 
mais tant la destraint la granz paors que ele a qu il ne soit morz , qu ele chiet pasmee a terre ainzqu ele soit venue a l avaler del tertre jus . 
au revenir des pasmoisons se plaint et gaimente mout durement . 
puis resaut sus et avale la montaigne grant cors aval , si est eschevelee et dessiree . 
et qant ele aproche des chevax qui estoient desus lo lac , si voit son fil hors del brecuel tot deslié , et voit une damoisele qui lo tenoit tot nu en son giron et l estraint et serre mout doucement antre ses memeles , et li baise les iauz et la boiche menuement ; 
et ele n avoit mie tort , car ce estoit li plus biax vallez de tot lo monde . 
la matinee fu froide et tantost avoit ajorné . 
et la reine dist a la damoisele : ' bele douce amie , por deu , laissiez l anfant , car assez avra desoresenavant mesaise et duel , car ensin grant orfente est hui chauz comme cil qui a perdue tote joie , car ses peres est orendroit morz et sa terre a perdue , qui ne fust mie petite se dex la li aust gardee si com il la deust avoir . 
" a chose que la dame die , la damoisele ne respont un mot , et qant ele la voit aprochier , et ele si lieve atot l anfant qu ele tenoit entre ses braz , et si s an vient droitement au lac et , joint les piez , si saut anz . 
quant la reine vit son fil dedanz lo lac , si se pasme ; 
et qant ele est venue de pasmoisons , si ne voit ne l anfant ne la damoisele . 
et lors commance a faire un duel si grant que nus graindres ne poist estre , et fust sailli dedanz lo lac se li vallez ne l aust retenue qui lo roi avoit laissié en la montaigne , si l estoit venue reconforter por la grant paor qu il avoit que ele ne se desesperast . 
de duel que la reine fait , ne vos porroit nus dire la some . 
et endementresqu ele se gaimentoit , si est avenue chose c une abaesse trespassoit par illoc so tierz de nonains , et avoc estoit ses chapelains et uns randuz et dui escuier ; 
sanz plus de genz estoit . 
ele oi lo duel que la reine demenoit , si l an prist mout granz pitiez , et torna cele part et dist a la reine que dex li doint joie . 
' certes , dame , " fait la raine , ' il me seroit mout granz mestiers , car ge sui la plus desconseilliee riens del monde , car j ai perdu en cest jor d ui tote honor et tote joie , dont j ai assez eu par mainte foiee . 
ha ! 
dame , " fait l abaesse qui mout la vit de grant biaute se la grant ire ne fust , ' qui iestes vos ? 
" ' m aist dex , dame , " fait ele , moi ne puet gaires chaloir orandroit qui ge soie , fors de ce que ge vif trop . 
" lors la regarde li chapelains et dit a l abaesse : ' dame , en non deu , ja mar me querrez mais se ce n est ma dame la reine . 
" et lors l abaesse a plorer mout durement , si li dist : ' dame , por deu , itant nos dites se vos iestes ma dame la reine . 
m aist dex , dame , voirement suis ge la reine as granz dolors . 
" par cest non qu ele se mist est apelez cist contes el commancement : li contes de la reine as granz dolors . 
et ele dist a l abaesse : ' dame , por deu , quiqe ge soie , fates moi nonain , car ge ne desir tant nule rien . 
' certes , dame , " fait l abaesse , ' mout volentiers , mais por deu , dites vostre mesestance , car mout an sui a malaise . 
" et la reine li conte sa mescheance de chief en chief : de sa terre que ele a perdue , et de son seignor qui est morz en sous lo tertre , et de son fil q en tel maniere em porte vis deiables en guise de damoisele . 
lors li demande l abaesse comment li rois avoit esté morz , mais ele ne li set a dire . 
' dame , " fait ele , ' espoir c est por lo duel de trebe qui est ars . 
' comment , " fait la reine ' est il dons ars ? 
' oil , dame , et ge cuidoie , que vos lo saussiez bien . 
" ' m aist dex , " dist ele , ' ne l savoie . 
mais or sai ge bien que autre dolors ne li a la mort donee , ne desoresenavant , quel pense que ge aie , ge ne voil plus au siegle demorer . 
mais por deu , ma dame , velez moi et faites prandre grant avoir qui ci est d or et de vaisselemente et de joiaus , si an ferez ci faire un petit mostier , ou an chantera por l ame de mon seignor toz jorz mais . 
" ' dame , " fait l abaesse ' certes , vos ne savez mie comment il est grant charge a tenir ordre , kar tuit li travail dou cors i sont , et tuit li peril des ames . 
mais venez vos en , dame , orandroit en nostre abaie , et seiez tote dame si com vos devez estre , car li encessor mon seignor lo roi fondierent lo leu et establirent . 
" ' dame , por deu , " fait la reine , ' ge vos requier , por deu et sor vostre ame , que vos me facoiz nonain , car ge n ai plus cure del siegle , ne li siegles n a mestier de moi . 
et se vos de ce me failliez , ge m en irai parmi ces forelz comme chaitive et esgaree , et si porrai tost perdre lo cors et l ame . 
"' dame , " fait l abaesse , ' puisque vos si a certes l avez empris , or aorez deu et graciez , car mout en avons grant joie qant dex de si boene dame et de si haute reine nos done la compaignie . 
" illuec sanz plus atendre furent tranchiees beles treces la reine , et ele avoit le plus chief de tot lo monde . 
apres li furent aporté li drap , si la velerent an la place . 
et qant li vallez la vit velee qui aveques li estoit , si li dist q el siegle ne seroit il jamais , puisque sa dame s en estoit issue , si devint randuz , et li furent vestu li drap ainzque de la place se remuast . 
apres ont pris lo cors lo roi , si lo porterent a l abaie qui gaires n estoit loig d iluec , et si font lo servise tel com en lo doit faire cors a de roi , et fu hautement enterrez et anseveliz en l abaie meismes jusque tant que el leu o il avoit esté morz fu faiz uns mostiers . 
qant li cors fu enterrez , la reine demora en l abaie , et l abaesse fist faire un mostier mout bel , la ou li rois avoit esté morz , et mout beles officines , et fu toz faiz dedanz cel an . 
et qant il fu dediez , si i fu li rois portez . 
et lors i vint la reine soi tierce de nonains , et si i ot deus chapelains et trois renduz . 
toz les jorz qui ajornoient avoit la dame une costume que si tost com ele avoit oie la messe que lan chantoit por le roi , si venoit sor lo lac , et illuec endroit o ele avoit son fil perdu , si lisoit son sautier tex hore , estoit et ce disoit qu ele savoit de bien et plorent mout durement . 
et la chose fu seue par lo pais que la reine helene de benoyc estoit none , et cil leus fu apelez mostiers reiaus . 
durement crut li leus et essauca , et les gentis fames do pais s i rendirent espessement , et por deu , et por amor de roine . 
mais atant se taist ore li contes de la reine et de sa conpaignie et retorne au roi claudas de la deserte . 
ici androit dit li contes que tant esploita claudas li rois qu il ot tote la terre del reiaume de benoyc et tote la terre de gaunes , que , puisqe la morz au roi ban fu seue , ne vesqui li rois bohorz que deus jorz , si quide lan miauz qu il soit morz de diau de son frere que de la soe maladie . 
il avoit deus filz , dont li uns avoit non lyoniax , et li autres bohorz , si estoient a merveilles bel anfant , mais il estoient de si petit aage que lionax n avoit que vint un mois , et bohorz n en avoit que nuef . 
en la terre de gaunes avoit de mout preudomes et de mout leiaus chevaliers , si contretindrent tant la terre com il la porent contretenir . 
et la reine evane , la fame au roi bohort , estoie en un chastel qui estoit de son doaire , si avoit non montlair et estoit mervoilles forz . 
si estoit tote la terre prise forsque cil chastiax o estoit la reine et si anfant . 
et qant claudas ot tot lo pais en sa baillie si vint devant celui seoir mais la reine , qui fame estoit , ne l osa atandre , por paor que il ne li feist honte s il la poist par force prandre , si s anfoi del chastel entre li et ses deus anfanz , et se fist nagier outre une riviere qui desouz lo chastel corroit tantqu ele vint en une forest desus la riviere qui soe avoit esté maint jor . 
illuec monta la reine en ses chevax , si s en aloit a po de gent ; 
et pensa qu ele ne fineroit d errer tantqu ele venroit au mostier ou sa suer , la reine de benoyc , estoit velee . 
ensins s en aloit en tel maniere et si dui anfant avocques li . 
si vint en une mout bele lande et mout grant . 
illuec avint la reine de ses mescheances , et orroiz comment . 
voirs fu que li rois bohorz avoit en sa vie desherité un chevalier por un autre que il avoit ocis , car ce fu uns des homes do monde qui plus haute justise tint en sa vie que li rois bohorz de gaunes , fors li rois bans de benoyc , ses freres . 
li chevaliers qui desheritez estoit qui por l omecide s en estoit venuz a claudas , car il savoit tot lo covine et lo pooir des deus freres . 
li rois claudas l ama mout par sanblant et crut et essauca , si li bailla une partie de sa gent por corre la ou il voudroit . 
et cil lo tint mout pres et mout se pena de lui servir . 
celui jor que la reine s en aloit de monlair au mostier sa seror , avint que en cele forest ou ele passoit estoit li rois claudas , et chacoit un sangler trop grant , et li chevaliers deseritez avecques lui . 
si encontra li chevaliers deseritez la reine et ses deus anfanz , la ou il atandoit claudas au trespas d une grant haie . 
il vit la dame , si li cort saisir au frain . 
et ele commanca a plorer mout tendrement . 
et il fait prendre les deus anfanz qui estoient en deus brecuels sor un somier , si les enmaine la ou il avoit son seignor laissié . 
se la reine remest dolante , il ne fait pas a demander , car lem ne porroit greignor duel deviser que ele ensi grant ne feist , et cheoit pasmee si sovant que tuit cil qui la veoient cuidoient que ele moreust eneslopas . 
quant li chevaliers la vit si doloser , si l an prist pitiez mout granz , et il li dist : ' dame , mout m avez mal fait , et vos et li rois qui morz est , mais li cuers ne me sofferoit pas que ge vos meisse en males mains , car vos me feistes ja un servise qui bien vos iert guerredonez encui , car vos me respitates une foiz de la mort , et mout vos pesa de mon deseritement . 
si vos en randrai lo guerredon , car ge vos manrai fors de ceste forest a sauvete , mais vos me lairoiz mes deus seignors qui ci sont , si les garderai et norrirai tantque il seront grant , et s il pueent jamais lor terre recovrer , mielz m an sera . 
et se vos ensi ne lo faites , vos ne poez estre se honie non , se vos chaez es mains claudas de la deserte . 
" ele ne set que faire , que se ele laisse ses deus anfanz , ele ne les cuide jamais avoir , et d autre part , s ele chiet es mains a son anemi mortel , ele crient assez avoir honte et dolor . 
si se pense que miauz li viaut prandre de deus maus lo mainz mauvais , car por la soe honte , se lan li fait , ne remanra il mie de ses anfanz que il ne soient a mort livré . 
ele viaut metre ses anfanz en la main de nostre seignor , que il soient desmambré ses iauz veiant miauz que ele soit honie . 
si dit au chevalier que ele laisse les anfanz en la deu garde et an la soe , que il les gart si com il doit . 
' mais por deu , " fait ele , ' de ceste forest me gitez hors , que par autrui ne soie prise ne destorbee . 
" li chevaliers prist les deus anfanz , si les livra a cels an cui il se fioit plus , et mena la dame a sauvete hors de la forest tantqu ele vint a une abaie de randuz . 
il la met laianz et li dist : ' dame , ci vos remanroiz tantque vos verroiz mon message qui vos dira qant claudas s en sera alez . 
" ele remaint et il s en part ; 
et ele li chiet as piez , por deu , que pitiez li preigne de ses deus anfanz , que por covetise d avoir ne les mete es mains de lor anemi mortel . 
et il dit sor sa creance que , la ou il avront mal , il n es porra garantir . 
atant s en ala ; 
et qant il vint a claudas , si fu ja li sanglers ocis . 
et tantost vindrent les noveles que montlairs estoit pris . 
claudas en fu mout liez , et si monte il tantost et vient au chastel , si trova qu il estoit ja randuz a sa gent , car puisque la reine an fu hors , ne l osa nus contretenir . 
mais qant il ne trova ne la reine ne les anfanz , si an fu mout iriez ; 
et neporqant do chastel se saisi . 
et tint endeus les reiaumes an tel maniere . 
mais atant se taist ores li contes que plus n an parole , ancois retorne a la reine evainne , la fame au roi bohort . 

