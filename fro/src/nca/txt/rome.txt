me sire noble li lions 
o soi auoit toz ses barons 
trois iorz ot ia sa cort tenue 
bien ont li baron maintenue 
venuz i sont de mainte terre 
sanz ce qu i lez enuoiast querre 
venuz y erent tuit ensemble 
fors sire renart ce me semble 
cil n i uouloit mie uenir 
ne la cort le roy maintenir 
si auoit auques de raison 
s i li laisoit por achoison 
et por la poine et por la doute 
de ce qu il ne l amoient goute 
la gent le roy n iert mie coie 
ainz mainent feste et font grant ioie 
grant ioie font par le palais 
et chantoient et sons et lais 
et sonnent tymbres et tabors 
tuit y sont fors renart le ros 
dont mainte clamor fu meue 
li roys quant sa gent sont uenue 
conmande qu il oient tuit 
com cil qui est de grant deduit 
a haute uoiz a longue alaine 
chascun de chanter bien se paine 
l un a l autre son chant auale 
atant es uous deuant la sale 
danz grimbert qui renart amaine 
atret l i a a mont grant paine 
par temps si conme nous cuidons 
li ert renduz ces guerredons 
s or ne set mont renart de frape 
il est cheus en male trape 
q a meinte beste a fait la muse 
ysengrin qui au roy l acuse 
renart a l entrer de la porte 
vet reculant mont le conforte 
grimbert et dit ' n aiez peor 
mais des yy maulz pren le meillor 
se tu te tornoies de ci 
ce poez tu sauoir de fi 
veilles ou non retorneras 
vers le roy gandir ne porras 
renart ne t esmaier tu mie 
nus ne set com longue est sa uie 
renart soiez de bel semblant 
car zz iour uaut mieus donant 
coart doute touriours la mort 
renart soiez de bon confort 
fortune secort lez hardiz 
si conme conte li escriz " 
renart ot que cil li sermonne 
et que mont bon conseill li donne 
el palez s en entre adez 
renart deuant grimbert apres 
renart ne sembla pas uilain 
son cousin tenoit par la main 
la presse deront et depart 
n i a celui qui ne l esgart 
deuant le roi com ainz le uit 
s agenoulla puiz li a dit 
' roys deus le fuilz sainte marie 
vous gart et uostre compaignie " 
forment sa parole en argue 
et neporquant si l i salue 
mieux uousist estre ailleurs toz nuz 
qu au roi ne rendist ces salus 
li baron sont tuit en repos 
par la sale n i a tant os 
qui i face ne bruit ne noise 
li roys parla renart s acoise 
puiz li a dit par felonnie 
' ces salus ne uous ren ge mie 
rous enuieus de pute foi 
ainz remaindras aincois a moy 
ainzque issez de cest hostage 
nous lairoiz uous ce cuit bon gage 
au mains cele rouse pelice 
quant estoies dedens ta lice 
ne cuidoiez mais repoirer 
tot le mont cuidez engignier 
tant com torna sa roele 
nous as serui de la fauele 
mais maintes foiz ai oi dire 
qu apres grant ioie uient grant ire 
apres mol uent uente bise 
tant ua pot a l eaue qu i brise 
or cuit ie bien sire renart 
qu il est brisiez de uostre part " 
li roys parla sa gent l escoute 
et a dit que sa gent l ot toute 
' renart " fait il ' a ton uiaire 
semblez bien home debonaire 
bien pert au tez quieus est li poz 
renart est enflez conme boz 
onques nul ior ne feiz bien 
renart mont as en toy engien 
pour ce que m as tant engignié 
et ysengrin tant courroucié 
et por ce que tibert li chaz 
par ton engin fu pris as laz 
et brouin li ors parmi le groing 
par ton enging ostas le coing 
tel guerredon te ferai rendre 
que as forches te ferai pendre " 
renart sot mont d afaitement 
si respondi mont gentement 
' beaus sire sauue uostre grace 
onques ne fui de telle estrace 
qu a mon seignour face contraire 
ne chose qui ne face a faire 
ie sui uostre home et vous mes sire 
de moy ne deuriez chose dire 
qui estre me puisse a nuisance 
mais bien estes de tel puissance 
que geter me poez de la terre 
ne puiz pas souffrir uostre guerre 
mont par redoute mes anemis 
mont me poise se i ai mespris 
de rienz qui uers uous apartieigne 
mais non ai pas dont me souuieigne 
telz uous ont fait le mal entendre 
et conté por moi entreprendre 
qui ne lessoient pas prouuer 
menconges peuent il trouuer 
mais au uoir dire se ie bien 
que ie n ai entrepris de rien 
iamais prodonme n ert amez 
li plus leaus est li plus blasmez 
fous est qui mais dit uerite 
pluseurs en sont desherité 
et de terre gité a tort 
li menteor sont li plus fort 
nulz ne uous deuroit tant decoiure 
que ne deussiez apercoiure 
qui menconge uous fait acroire 
et qui uous conte chose uoire 
yy anz a que me conneustes 
mais onques mais home n eustes 
qui por uous ait plus paine euee 
encore en ai la char rompue 
des granz traualx ce est la some 
por vous quant ie alai a rome 
a casu et a monpellier 
por la mesine apareillier 
qui bonn estoit a mal sener 
qui vous faisoit forment pener 
sire mestier uous ai eu " 
ce dist grimbert ' c est deceu 
qui dist que uers uous a mesfet 
por rien ne l uoudroit auoir fet 
mont est uilains qui ce retret " 
nobles son corage a refet 
' grimbert " fet il ' mont bien as dit 
bien otroie qui ne desdit 
c est uertez que mandai renart 
tibert i fu de moie part 
qui bien li dist qu a cort uenist 
que pas a desdaing ne l tenist 
renart qui set de fauce arnesse 
et de mainte fauce promesse 
respondi que bien le feroit 
et que il a la cort yroit 
renart fist d aler semblant 
tibert uint le chemin errant 
quant il furent en une uile 
renart qui sot de mainte guille 
son ostel ou zz prestre estoit 
por li durement se guietoit 
n en sa maison n ot c une entree 
fors zz boieu quant fu fermee 
la ot tendu laz por li prendre 
renart fist a tibert entendre 
par ilec i souloit uenir 
aus gelines et auenir 
et tant i a soris et ras 
bien en peut on pestre yy chas 
tibert cuida que uoir deist 
de grant folie s entremist 
car au partir s en tint por fol 
li laz li estreint sor le col 
il ne sot tant bouter ne traire 
que d ilec se poist retraire 
cil qui estoient entremis 
des laz faire et l orent pris 
quant oirent qu il i a prison 
l un porte un pel l autre zz tison 
et renart se met a la uoie 
qu il n a talent que len le uoie 
tibert batent et donnent cous 
li laz ront ou tenoit li cous 
desque tibert se sent a terre 
lez guernons dresce et lez denz serre 
si li auint bele auenture 
n auint si belle a creature 
car li prestres estoit uenuz 
deschauz sanz braies et toz nuz 
vint a tibert se l uot ferir 
cil guenchi qui se uol garir 
le prouoire aus coullons prent 
sique de rien n entreprent 
bien le sai et c est la uoire 
le plus de la coulle au prouuoire 
menia ainzqu issi de l ostel 
n eschapa mais tibert d autel 
la prestrece est toute esbaie 
de la coulle qu est perie 
lasse fait elle mal uenue 
ne serai mais chier tenue 
mes sires a perdu ma ioie 
por coi tenue estoie 
or n aura il mes de moy cure 
car il a perdu s embleure 
or sai bien qu il me guerpira 
quant il aidier ne se porra 
si sui ie plus tristre et dolente 
a ioie ai tenu ma iouuente 
il me donoit lez bons mengiers 
et les beaus dras mont uolentiers 
or sai ie bien faillir m estuet 
grant chose a en faire l estuet 
mes sires a perdu hardement 
li chat l a serui malement 
en ce qu entremoinent lor duel 
tibert s en issi par zz boiel 
renart s en foi par zz pertuis 
si fu li ieu mal depatis 
de ceste chose a fet sa plainte 
tibert des autres i a mainte 
brun se replaint qu i le fist batre 
el chesne ou il le fit embatre 
que charpentiers orent ouuert 
et lessié tout a descouuert 
dit il que miel auoit dedenz 
il s i cuida mettre o lez denz 
son groig i mist et enbati 
tantque lez coins en abati 
onques des coins n i lessa zz 
parmi le groing retint dant brun 
or fu li las en grant dolour 
toute ot perdue sa coulour 
renart ne fist fors que sorrire 
quant il le uit en tel marrtire 
et dit a brun ' mengez assez 
tantque soiez tot saoulez 
le miel est uostre ie l uous les 
et ie m en uois a mon grant xxx 
mont fait o uous mauuais aler 
ie ne m en orrez mais parler 
i ai non renart biaus sire brun 
ci n est pas li gaing conmun 
vous uoulez tot auoir sanz faille 
ia n en ferrai vers vous bataille 
ainz le uous claime trestost quite 
ie n ai mestier de faire luite 
quant rampones ot assez faites 
loufes et moez plusours traites 
tornez s en est ne uot plus dire 
mais brun n en ot talent de rire 
le groig estreint et sache et tire 
mais il n en puet partir sanz ire 
n estoit pas del tot a son chois 
li forestier uenoient au bois 
yy furent en une route 
quant uoient l ours l un l autre bote 
ie uoi vn ours dist li premiers 
or i parra frans forestiers 
qui set bien faire eidier se puet 
or le prenon faire l estuet 
quant brun l ours lez oi uenir 
dont ne se puet plus atenir 
ainz sache a li de tel air 
que tot le cuir fait departir 
d entor son groig et de ses poez 
n en remest point entor ses poez 
mais aincoisqu il se fust hotez 
li ont mont batu les cotez 
de macues et de batons 
yssuz s en est a reculons 
renart l a tenu por uilain 
hasart ieta arriere main 
ainssi s en uet a longue alaine 
mais ainz ot mont soufert de paine 
einssi serui renart maint honme 
par les sainz que len quiert a ronme 
apres se mist renart en ese 
ne remest pas por sa mesese 
quant uint au trespas d une rue 
vne grant rampone li rue 
biaus sire brun car me ditez 
estes uous moines ou hermitez 
et se uous messe chanter sauez 
quant vous si grant corone auez 
mont par auez vermeill le chief 
renart fet il itel meschief 
de ce a fet dant brun son plaint 
et la mesenge se complaint 
car quant elle le uot baisier 
et a li se uot apaier 
lez denz geta por li combrer 
ainsi la uoloit encombrer 
lors li ont lez elles oes 
arriere salli en son crues 
mont par fesoit grant dyablie 
quant vers li pensoit tel folie 
mainte traison li a faite 
prendre la cuida en souhete 
elle estoit en foi sa conmere 
et elle le tenoit por compere 
por ce le di qu il n est pas beaus 
la se contint com desloiaux 
qui son poil uoit ne l doit pas croire 
par nature fait a mescroire 
dame pinte s est reclamee 
qui est de maints gens amee 
de sa sereur dame copee 
que renart li ot escropee 
et yy mortes de ses sereurs 
dont ces cuers est en grant doleurs 
grant mal a fait a mainte gent 
ia ne por or ne por argent 
ne l doit on lessier a iugier 
por ses felonies uengier 
li corbiaus rest a cort uenuz 
et dist que droit li soit tenuz 
de renart qui prist son fromage 
et apres fist si grant outrage 
que o lez dens le uot saisir 
mais n en fist tot son plaisir 
cil s apercut si le uot prendre 
si s en torna ne l uot atendre 
renart qui set de tantes frumes 
li aracha yy des plumes 
bien le cuida auoir seurpris 
par son engin et entrepris 
il disoit ce qu il auoit plaie 
mes de li auoit male manoie 
ne uous porroie pas retraire 
lez maus la honte le contraire 
que dant renart a fait aillors 
a ysengrin et a plusours 
noble c est a moi clamez 
de renart qui tant est blasmez 
que sa fame li a maumise 
et sor li a sa force mise 
si vilment et tel maniere 
aussi com autre chamberiere 
tot si pensez i fu forniz 
se dit en acort sui honniz 
si ne weil que ma gent mesface 
il me couuient que droit l en face 
danz roouneaus li uieus mastins 
qui reset de plusours latins 
et qui mont a fier le corage 
se rest clamez quant el message 
l auoie tramis de ma part 
que il me fist uenir renart 
donc li fist renart si grant honte 
que ie n en sai tenir le conte 
mais bien ai oi la nouuelle 
de quoy dant rooneaus vous apelle 
ce dit que sa par traison 
le fist retenir en prison 
amuser le fist par parole 
ce li dit de la coongnole 
que vns uilains auoit tendue 
lez une uoie a estendue 
qu ilec gisoit vns seintuerres 
que len apeloit saint hylaires 
et bien entendre li a fait 
qu ilec redresoit li contrefait 
cil ne sot pas la troite 
penssa qu il deist uerite 
ne se sot pas contregarder 
renart qui len deuroit larder 
tant li fist sa parole acroire 
qu il tint sa parole por uoire 
qui si sages estre soloit 
n est si sages qui ne foloit 
a l abessier uit le fromage 
qui li fist rendre le paage 
ne uot lessier qu il n i morde 
a resachier destraint la corde 
qui desor le col li deuale 
auci destraint com nef c on hale 
cil monte amont et se destorne 
et renart qui point ne seiorne 
et qui l a mené conme fol 
le lessa prendre par le col 
renart li rous qui mau feu arde 
li dist que des uignes fust garde 
bien fu li mastins deceus 
des gardez fu aperceus 
o masues et o barraus 
li ont bien auné ses bureaus 
ilec ont tant le las batu 
que a terre l ont abatu 
ne bret ne crie ne ne muet 
simplement contenir l estuet 
a grant poine eschapa uis 
si conme il dist ie uous pleuis 
mont deuroit len renart destruire 
tot li monde li deuroit nuire 
qui si baillit la bone gent 
ia n en prendrai or ne argent 
que ne l destruie ou que ne l pende 
se il n est tieus qu il s en desfende 
honte m a fait et uilanie 
trop ai soufert sa grant xxx 
renart tout ce m auez uous fait 
qui bel ce est maldahet ait 
toriors nous auez fait moleste 
de uous se plaint chascune beste 
mais par ma barbe se ie puiz 
et ie en mon conseill le truiz 
quant uous de ci m eschaperez 
iamais beste ne moquerez 
renart " fait il ' mont es haiz " 
cil qui n estoit pas esbahiz 
ne trop hatis en sa parole 
mont a esté a bone escole 
vers terre tint enclin son chief 
si fait semblent qu i li soit grief 
bien se sot teire et bien parler 
et bien respondre et enparler 
quant il en est et lius et eise 
qu il i couuient qu il se teise 
et il uoit le roi corroucié 
et il a son chief redrecié 
n i ot en li rienz qu aprendre 
bien se sot aidier et desfendre 
itant li a dit qu i li otroit 
qu il puisse respondre et par droit 
et qu a droit dire a sa cort 
tant en fera n i ara tort 
' renart " fait noble ' bien as dit 
ia en ce n en seras dedit 
or diras nous t escouteron 
se tu dis bien nous nous tairon " 
renart respont ' sire bien dites 
bien auez dit ne sui pas quites 
des semonces que m auez faites 
que uous aués deseur moy traites 
de tibert et de la mesenge 
m escondui bien conmentqu il prenge 
du corbel et de la copee 
que par moy ne fu escroupee 
ne a tibert ne fis outrage 
ne au corbel de son fromage 
brun li ours qui ce rest clamez 
certes a tort en sui blamez 
onc ne perdi par moi sa pel 
ne ne fis mal a roounel 
n a mon compere ysengrin 
a tort m acoillent mi voisin 
las mal seruise ai toriorz fait 
pour bien faire a len le col frait 
chascun le fait n i a si cort 
que tel ne peiche qui encort 
male grace m a donnee 
mais iteus est ma destinee 
que ia ce bien ne sauroie faire 
qu en ne me tieigne a contraire 
certes mont ai a ceulz bien fait 
qui or m ont porchacié ce plait 
vous m en auez hui fait semondre 
et ie sui tot prest de respondre 
au jugement de uostre cort 
a ce mot ysengrin acort 
deuant le roy entre lez autres 
et roounel li fel li ueautres 
la mesenge tibert li chaz 
et brun qui est de grant porchaz 
dame roseite la geline 
et dame pinte sa cousine 
tuit font le roy deuant leur plainte 
n i a mestier parole fainte 
renart se seigne a main esclenche 
bien uoit que n i a mestier plenche 
or li couuient grant raison rendre 
si a poor qu en ne le pende 
s or n est renart en maus liens 
mont i sera bons retoriiens 
s il sanz perte s en eschape 
sanz chaperon sanz taillier chape 
de tantes pars s ot encuser 
qu a paine se puet escuser 
ce dist nobles ' que uous est uis " 
renart respont ' ie uous pleuis 
qu au mesfet ne me recort 
que enuers eulz eusse tort 
il diront ce qu i voudront 
ia por ce rien ne me todront 
si uous plest qui mes sires estes 
mont sui sordiz de plusours bestes 
a tel ai porté grant honor 
qui puiz m a fait grant desennor 
ie sai que li tors n est pas miens 
touteuoies uient par lui biens 
onques de rienz ne m entremis 
por ce deusse estre anemis 
danz ysengrin mon chier comperre 
ne onques par l ame mon pere 
a sa fame ne quis folie 
si l a mont por moy assallie 
tout ce sui ie prest de desfendre 
se vous me volez entreprendre 
ie uous di bien sanz autre faille 
ou par joise ou par bataille 
ysengrin est sailliz en place 
prie le roy qu il ne desplace 
se sa droiture veut prouer 
tot sanz controuuer 
nobles conmande que il die 
n i a celui qui contredie 
' renart " dist ysengrin ' entent 
ie sui cil qui son droit atent 
des granz anuiz que tu m as faiz 
que nous auons ceens retraiz 
ne me sont encore amendé 
si l auoit li roys conmandé 
mont as ainz fait pener 
qu a cort te poist amener 
et des jeunes et des chanus 
en as assez por fous tenus 
por eulz qui de toy clamor font 
et qui ci empres toy sont 
por moy que tu as si honniz 
veill que ci plez soit hui feniz 
par la verite m en irai 
ia se deus plet ne mentirai 
que ie n en die tot le uoir 
se ie m en puiz aperceuoir 
ie n e mestier de traire alonge 
ne controuuer ici menconge 
sique garant n en trouuerons 
de traison te prouuerons 
et mousterrai tot par raison 
ta felonnie et traison 
bien en uoudrai l achoison dire 
se t en uoloies esconduire " 
renart respont ' bien dit auez 
or dites conmant le sauez " 
dit ysengrin ' ie l uous dirai 
que ia de mot n en mentirai 
mon compere estes en la loi 
si m auez mené a bellai 
plus de yy foiz que ie ne mente 
mainte beste auez fait dolente 
bien l ont plusour aperceu 
que maintes foiz m as deceu 
or sai de uoir se cours ne faut 
que tu en es uenuz au saut 
mont ai par toi maus endurez 
maintes foiz t en es pariurez 
de ma fame m as malballli " 
ce dit renart ' tu as failli 
onques a ta fame ne fiz 
ne a toi n ai ie rienz mespris " 
dit ysengrin ' certes renart 
ie mousterrai de moie part 
que uous par force l asallites 
au crot trouer pas ne faillites 
voiant moy ou uousice ou non 
li batites bien son crepon 
mont uous ui bouter et empaindre 
et durement la queue estraindre 
ilec la tenistes por sote 
ne sembloit pas geu de pelote 
ce ne porriez pas desfendre 
ne uous en ueisse descendre 
et uos braies sus enmonter 
ne m est honte del raconter 
mais se ie celer le peusse 
a nulli dire ne l peusse " 
ce dit renart ' ia dieus ne place 
le traitor que tant me xxx 
que la chose soit si tornee 
que feru aie ma conmere 
plus bas qu en l ueill si com vous ditez 
donc seroie ie plus que heritez 
or puis bien de fi sauoir 
que uous ne sauez honte auoir 
qui ce auez amenteu 
dont li autre ce sont teu 
mais ia n en deussiez tenir conte 
qui a li tornast a honte 
mais bien auez tel chose aprise 
bien auez honte arriere mise 
bien auez vergongne adossee 
qui honnissez uostre esposee 
le monter et le suffauchier 
fiz ie tot por li hors sachier 
empaindre et traire me ueistes 
bien sai que mal y entendistes 
mais ie ne l fis se por bien non 
or m en rendez mal guerredon 
ie l fis por bien et por franchise 
mais or ai perdu mon seruise 
que fous fis quant m en entremis 
or en estes mes anemis 
renart de tant te puez uenter 
bien ses au fol messe chanter 
c est bien chose couuenue 
mainte honte as aperceue 
tu es de tel autorite 
qu en toi n a point de uerite 
tant me conseillas en l oreille 
qu entrer me feiz en la seille 
et aualer ou puiz dedens 
la male goute aiez es dens 
a tant de rien as tu fait honte 
n est nulz qui en sache le conte 
tu deis que roi porroie estre 
laienz en paradix terrestre 
ou il auoit gangneries 
et plains et bois et praeries 
n estouuoit celle rienz rouuer 
qu en ne poist ilec trouuer 
ie cuidai que deissez uoir 
mais ie ne fiz mie sauoir 
tu m engignas en icelle heure 
el seel entrai sanz demeure 
et la corde se destorteille 
et tu eres en l autre seille 
traistres es et losengiers 
ie sui pesanz et tu legiers 
quant enmi le puiz m encontras 
ie auale et tu montas 
donc fu mes cuers irez et tains 
mont es de felonnie plains 
ie demandai ou tu aloies 
tu me dis que tu t en iroies 
c est coustume que chascuns tient 
quant li un ua l autre uient 
d enfer estoiez eschapez 
or reserez ia atrapez 
ilec remes tu t en issis 
tel traison de moi feis 
en l eue souffri grant moleste 
yy foiz me reclost seur la teste 
mont y endurai grant meseise 
de boiure estoie auques a aise 
li blanc moine me treirent fors 
mais tant me batirent le cors 
a potences et a batons 
qu il me mistrent a uentrillons 
de pieus me firent tel aport 
qu ilec me lessierent por mort 
en zz fosse qui fu pulanz 
par la queue me mistrent enz 
apres s en furent retorné 
en lieu m orent ostelé 
de puor dui estre creuez 
mont ai esté par toi greuez 
d ilec m em parti a grant paine 
ie ne poai auoir m alaine 
encor me deulent tuit li membre 
mont sui dolenz quant m en remembre 
tu me feiz aler pescher 
et en l eue tant acrocher 
toute la queue oi engelee 
et a la glace enseelee 
sanz la queue perdre au partir 
ne m en poai ne departir 
ysengrin dis le tu a certes 
que tu eus par moi ces pertes 
par foi tu paroles a force 
ta lecherie te fist force 
outre mesure fu costus 
et de poissons trop couuoiteus 
ia n en cuidoies preu auoir 
voirs dist li uilains et sauoir 
qui tot couuoite tretout pert 
tel cuide tot auoir a sa part 
qui de tot se deseure tot pert 
ce t os ie bien dire a ta pert 
mont est honniz qui tant couuoite 
qu i son gaaig pert et aoite 
desque tu les poissons sentis 
de moi por coi tu t alentis 
o yy ou yy t en reuenisses 
mais por escharni te tenisses 
que tu ne fusses tot chargiez 
por fol i fus tant atargiez 
quant de uenir t ale semondre 
lors conmencas zz a grondre 
quant ie fui ennuiez d atendre 
si te lessai au poisson prendre 
se mal te uint por coi m en blames 
onques des poissons ne meniames 
renart bien te sez escuser 
et gent par parole acuser 
ne porroie hui auoir retrez 
lez maus que tu m as dis et fez 
toz temps m a tenu por bricon 
zz ior que mangai du bacon 
grant talent auoie de boiure 
lors me seus tu bien decoiure 
tu me deiz que d un celier 
t en auoit en fait celerier 
en ta garce estoient li uin 
tot temps au soir et au matin 
la me menas dant sers cuuers 
tu m as chanté de mains faus vers " 
ce dit renart ' or as tu tort 
de ce sai bien en mon recort 
que tant beus que toz fus yures 
si te uentas que tot sanz liures 
chanteroies bien zz conduit 
puis conmensas a si grant bruit 
qui tuit cil de la uile uindrent 
qu a grant merueille le tindrent 
quant ie oi la noise uenir 
nulz ne l me doit a mal tenir 
se me mis a l xxx 
que de morir oi grant peor 
retenuz i fui par zz xxx 
mais ie m en uing au mieus que xxx 
auoir nous durent entrepris 
que mont nous auoient seurpris 
se fus batus a moi que tient 
qui mal chace mal li auient 
renart " fet il ' mont sez de boule 
tu t e getés de mainte foule 
renart " fet il ' de pute part 
la me tenis tu por musart 
d eue chaude com a personne 
ou tu me feiz la couronne 
si grant si ample et si lee 
la teste en oi tote pelee 
ne me remest poil seur les ioes 
tu t en alas fesant tes moes 
de moi deuoiez moine faire 
certes mont es de mal afaire 
par toi est ma char afoiblie 
aillors te crui si fis folie 
zz troncon me donas d anguile 
qu eus conquis par ta grant guile 
por moi esprandre et alechier 
en maint lieu m as fait trebuchier 
ie demandai ou le trouas 
por moi decoiure controuas 
que charretiers lez aportoient 
a bien petit que n es getoient 
por fol auoie tant cerchié 
qu autrement furent encherchié 
souuent s aloient arrestant 
des anguiles auoient tant 
ie demandai par quel semblance 
ie poisse emplir ma pance 
tu me deis qu il te geterent 
el charretill quant te trouuerent 
tant m alas amonestant 
que ie m en alai au deuant 
si refis semblant d estre mort 
la refu ie batu si fort 
et de leuiers et de bastons 
qu encore m en deut li crepons 
n est merueille se i aie ennui 
quant de toi uengié ne me sui 
a zz des plus lons iors d este 
n auroie je pas tot conté 
lez maus lez annuiz qu il m a fez 
mais ore est tant meu li plez 
que a cort en sonmes uenu 
se a droit en sonmes tenu 
de toi auroi encore ueniance 
bien en ai en dieu ma fiance 
ie t e menee loiaute 
et tu moi grant desloiaute 
quant m estordras queque nulz die 
petit saras de renardie 
renart respont par grant confort 
' sire ysengrin uous auez tort 
vous me blasmez ne sai de quoi 
cil autre baron sont tuit coi 
qui uous oient ne dient mot 
tieus y a uous tiennent por sot 
vostre raison est descouuerte 
qu auez dite mensonge aperte 
car qui trop ment s ame pert 
hai renart trop est a tart 
ton grant annui et ton desroi 
mais se i en ai congie del roy 
ia aras la bataille a l oeill " 
renart respont ' rienz tant ne voeill 
de bataille son gage tent 
ysengrin et li roys le prent 
renar le le sien tendi 
sique li roys bien l entendi 
bien set li roys sanz nulle doute 
que la bataille y afiert tote 
s or ne set renart escremir 
mar uit la bataille arramir 
li roys demende ses ostages 
qui mont estoit cortois et sages 
a nulz d eus ne l a pardonnez 
ysengrin a lez siens liurez 
por li a fait brun l ors ester 
tibert le chat et chantecler 
coart le lieure et espinart 
ceulz ysengrin de seue part 
renart en ot des mieus uennez 
qui a sa part furent tornez 
grimbert et baucent le sengler 
qu il ot fait o soi assembler 
et espinart le hericon 
et mon seignor belin le mouton 
cil firent a renart secors 
mont an pesa dant brun li ors 
la bataille ont aterminee 
a ysengrin sanz demoree 
grimbert li acreanta bien 
ne li faudra por nulle rien 
que renart ne face combatre 
por l orgueill de ysengrin abatre 
li roys a dit ' estez em pes 
a uos hostieus alez huimes 
li baron se sont departi 
malemant ont le champ parti 
d entre renart et ysengrin 
qui mont estoient mal uoisin 
renart n est pas de tel puissance 
conme ysengrin mais sa fiance 
auoit renart en escremie 
por ce ont la bataille arramie 
angingnerres est et cil est fors 
son senz ualoit zz grant confors 
de l entredeus se set couurir 
et bien tapir por descouurir 
son compaignon quant il est eise 
de faire chose qui li pleise 
tant s et entremis de l aprendre 
que nulz ne l en pouroit aprendre 
tant fait renart d engis plusors 
de luite des jambes des tors 
ainzque ysengrin baillier le puisse 
li brisera ou bras ou cuisse 
ysengrin entent mont a el 
en pes se met a son hostel 
qu el droit qu il a tant se fie 
et renart en son cuer desfie 
se il le puent as poins baillier 
forment le cuide trauaillier 
mont desire que li iors uieigne 
que en sa bataille le tieigne 
mont li desplet en son corage 
que la bataille tant li targe 
ia ne cuide mais uoir l eure 
qu ele soit trop li demeure 
renart refu en mont grant poine 
d armes conquerre la semoine 
et ysengrin tot ensement 
reporchace armes bellement 
en grant porchaz du hater 
et en poine de l apreter 
cote a quise et enfeautrure 
et son escu et armeure 
chauces iambes a quis bien faites 
qu il a entor ces iambes traites 
son escu est uermeus tretoz 
et la cote rouge desoz 
baston de nefflier et bien fait 
bien fu armez au ior de plait 
renart qui maint a escharniz 
ne restoit mie piz guarniz 
assez auoit de bons amis 
qui de lui se sont entremis 
escu reont a sa maniere 
et conmande que len li quiere 
vn en ot qui fu toz iaunes 
en sa cote n ot pas yy aunes 
mont fu bonne et aisiee 
n ot ne fut iamboisie 
zz baston ot d une aube espine 
qui mont estoit biaus en pleuine 
en li fu mont bien empliez 
de corgiees fu bien empliez 
de chief en autre qu el forfet 
ainsic armez a la cort uait 
ysengrin s en iert la tornez 
qui mont estoit bien atornez 
en la cort est uenuz renart 
et ysengrin de l autre part 
et li baron furent ensemble 
chascun a dit ce qui li semble 
renart ne fu pas esperduz 
haut fu roongniez et tonduz 
et col et barbe ce fist rere 
por le despit de son compere 
ysengrin l ot en grant despit 
et sa force prisoit petit 
onc n i daigna oster cheueul 
ia fussen ensemble son weil 
mont desire qu as mains le tieigne 
ia ne cuide qu a tens le tieigne 
aincoizque il le tieigne as mains 
sera plus malades que sains 
hermeline fu en peor 
por renart qui fu en freor 
et percehaie et malebranche 
mont par estoit la dame franche 
en croiz s estent en sa tesniere 
por renart fet digne priere 
a damedieu prie et cure 
que renart garisse et sacure 
et de mal enging l escremisse 
qu en la bataille ne perisse 
si dui fill plorent en maison 
chascun d eulz fesoit s oroison 
por le pere qui tant lez aime 
quant il lez voit beaus filz lez claime 
hersant prie por son seignor 
que dieus li face tele ennor 
que ia de la bataille n isse 
et que renart vaincre le puisse 
que mont soef li fist la chose 
en la tesniere ou ert enclose 
ia por li ne se fust complainte 
mais ysengrin qui a fait mainte 
celi fist complaindre si li poise 
mont a en li fauce borioise 
tuit sont a cort et poure et riche 
ysengrin metra en la briche 
renart s il puet par sa bataille 
ne uaudra ses engins maaille 
quant noble uit sa gent uenue 
par cui sa bataille ert tenue 
brichemer fait auant uenir 
por recorder et por tenir 
le iugement et la bataille 
et prie que par le droit aille 
brichemer est uenuz auant 
et dit qu il fera son conmant 
a soi atret yy des barons 
qui estoient mont de grans nons 
li lieparz estoit li premiers 
qui mont estoit estot et fiers 
et baucent qui a gent le cors 
et mi sire bruianz li tors 
cil yy sont auant uenuz 
por lez plus sages sont tenuz 
qui cil ior fussent en la place 
n i a cil qui assez ne sache 
por zz grant jugement tenir 
et por zz grant fez soustenir 
cil yy uont a zz conseill 
dist brichemer ie me merueill 
que renart osat ce pensser 
dont l auons oi acuser 
a roounel et a tibert 
et a brun l ors qui mont nous sert 
des autres clamors i a tantes 
que ie ne sai dire quantes 
pinte se plaint et ysengrin 
tot ce prist sor soi tiecelin 
pour touz ceulz a liuré son gage 
ysengrin et liuré ostage 
qu il connoistre yy iors li face 
se il le nie en nulle place 
' seigneurs qui es poist apeisier 
le mal oster et abessier 
ce feust bon sens ce m est auis 
ai ie bien dit que uous est uis " 
baucent a dit ' bien auez dit " 
tuit l otroient sanz contredit 
tuit yy sont uenuz au roy 
si li dient tot en recoi 
' sire uostre baron loassent 
que cil dui baron s acordassent 
sauue t anor et querele 
mont tenissions la pes a bele " 
mont plest au roy ce qu il ont dit 
ia par lui ne seront desdit 
' seigneur " fait il ' or en parlez " 
ysengrin ont premier apelez 
' que toute la querele a uous tient 
de nient vers moi n apartient 
mieux uaut la pes d eulz que la guerre 
se la poez vers eulz conquerre " 
quant brichemer l a entendu 
tornez s en est col estendu 
a ysengrin dist en l oreille 
que li roys forment se merueille 
qu il ne puet pes entr eulz yy mettre 
ne por doner ne por pramettre 
face le bien prengne droiture 
de renart por la forfaiture 
et de ce que seure li mist 
que a sa fame force fist 
dist ysengrin ' n en parlez pas 
ie weill qu en m arde isnellepas 
quant ie a lui prendrai acorde 
ne weill qu autre foiz s i acorde 
a faire honte a son compere 
ne gesir auec sa conmere 
ie uerrai bien si avre droit " 
bichemer dit que il uoudroit 
que la chose fust si menee 
si deduite et si atornee 
que entr eus yy feussent amis 
let est que soient anemis 
sique chascun son droit eust 
que a mal tornee ne fust 
dit ysengrin ' ia deus ne place 
que ie pes ne acort face 
deci qu en uoie le plus fort 
et sache li quieus en a tort 
bien me porra tenir por iure 
se ie l en les partir deliure 
dites le roi et son barnage 
que ce sachent et fol et sage 
que por nient la pes requiert 
ia deci el champ faite n iert 
chascun dira ce qu il uoudra 
el champ verront li quieus vaincra 
dites le roy que droit me tieingne 
la bataille aim conmentqu il praigne " 
quant brichemer ot en la fin 
ne trouuera pes uers ysengrin 
au roy a dite tele nouuelle 
par quoy s ire li renouuelle 
' sire " fait il ' a mal entent 
ysengrin sa bataille atent 
qu il n a talent de faire pes 
honniz soit qui la fera xxx 
ne acorde se le champ non 
en tendra lon a bricon " 
or est li plez mont empiriez 
brichemer en est corrociez 
de l orgueill que ysengrin li dit 
quant de pes faire l escondit 
dit brichemer ' se vous volez 
droit faire si conme solez 
si uous tenez la droite uoie 
ce est li mieus que ie uoie 
qu ambedeus lez metons la fors 
pense chascun de garder son corps 
quant il seront enmi la place 
qui mieux porra faire si face " 
ce dit li rois ' par saint richier 
por verte uous os affichier 
ne prendrai ie pas tot l auoir 
que li plus riche puist auoir 
que ie la bataille n en aie 
iamais n en aurai d eulz manoie 
ne sai que alez atendant 
el champ lez metez maintenant " 
quant la parole ont recetee 
de la bataille et recontee 
puiz lez ont mis el champ ensemble 
li plus hardiz de peor tramble 
l un tenoit l autre par la main 
noble apela zz chapelain 
mon seignor belin le mouton 
qui sages est pas n en douton 
cil aporte le saintuaire 
sur quoi fist le seirement faire 
li rois a fait crier son ban 
qu il n i ait nul de tel boban 
qui face noise em pes se tieigne 
et com preudonme se contieigne 
mont est li rois de grant iostise 
du seirement fet la deuise 
danz brichemer et brun li ours 
que len tenoit as yy meillours 
' segneurs " fait il ' or m escoutés 
se ie di mal si m amendés 
renart iurra premierement 
et fera tot le seirement 
qu a ysengrin nen a tort fait 
ne a tibert chat forfait 
n a tiecelin n a la mesenge 
ne a roounel conmantqu i prenge 
alez faites le seirement 
a ysengrin entierement " 
renart s apareille en la place 
si s agenoulle et rebrace 
deseur lez sains estant sa main 
il a iuré par saint germain 
et par lez sainz que illec uit 
que de ce plet tort n i auoit 
lez sainz beise puiz si se lieue 
a ysengrin durement grieue 
ce qu il a fait croire por voir 
la mensonge por son sauoir 
a genous c est a terre mis 
dist brichemer ' oiez amis 
ci iurerez renart est faus 
du seirement que tu loiaus " 
dist ysengrin ' ie le craant " 
lez sainz besa tot maintenant 
il c est redreciez puiz s en uait 
enmi le champ s oroison fait 
longuement a oroisons 
et fu en grant afflictions 
et prie dieu qui tot seurmonte 
que il li doint uengier sa honte 
siqu au partir l onnor en ait 
de renart qui li a fait lait 
beise la terre si se dresce 
son baston afaite et adresce 
en plusours sens l i atornoie 
en sa main lace la corroie 
son escu prent et puiz se mole 
en plusours sens son baston crole 
tot entor encline a la gent 
mont se deduit et bel et gent 
et dist renart que il se gart 
qu i ne l mette le ior a gat 
quant renart l ot du cuer sospire 
tot c est tenuz mot ne uot dire 
renart sot lettres en s enfance 
mont ot oi de nigramance 
tant ot puiz entendu aillors 
q ot oblié lez mos meillors 
son baton prent a afaitier 
bien semble home qui soit haitié 
gentement le set a soi traire 
bien apris de tel affaire 
en plusours sens l a essaié 
n a pas semblent d onme esmaié 
en ses doiz la corroie lace 
puiz se redresce en la place 
quant il le tint si fu seurs 
conme en chastel enclos de murs 
li escremir li est ioiaus 
car bien en set lez enuiaus 
son escu sor sa teste tient 
ysengrin pres de li se tient 
tielle escremie li donra 
qu a grant honte li tornera 
ysengrin est de grant air 
mont tost queurt renart enuair 
' renart " fait il ' mal es bailliz 
toriors soie ie mes honniz 
se ne me ueng de ma viltance 
que me feiz par sorcuidance 
quant tu a ma fame ieus 
et a force la porieus " 
renart respont ' sire mal dites 
otriez que ie soie cuites 
faire vous ferai grant homage 
aus cheualiers de grant parage 
puiz irai por uous outre mer 
se me uoulez cuite clamer 
renart " fait il ' ne te trauaillles 
ie ne croi que tu nient vailles 
quant tu de mes mains torneraz 
ia puiz ne me ramponeraz " 
renart respont ' c est deuinaille 
bien verrons a la definaille 
li quieus que soit plus deceu " 
dist ysengrin ' trop ai uescu 
se ce uous ne me puiz uengier " 
ce dist renart ' or oi dangier 
qu alez toute ior menacent 
mais assailliez des maintenant 
a ce mot ysengrin acourt 
renart n a talent qu il s en tort 
son escu met deuant son front 
met pie auant souuent s esgront 
mont le ua ysengrin hastant 
renart s en uet bien desfendant 
iete et entre yy 
au quel que soit en est li deuls 
ainzqu il se partent de l assaut 
renart fiert qui mie ne faut 
tel cop lez l oreille li donne 
que toute la teste li estonne 
a cel assaut mal li enchiet 
tant chancelle a pou ne chiet 
quant sa teste a ueue seignier 
de sa main se prent a seignier 
dieu prie qui ne faut ne ment 
qu i le garde d afolement 
por sa fame ce dit est trahiz 
longuement fu si esbahiz 
qu il ne set quelz iors il est 
soit iors soit nuis quel temps qu il est 
por le cop qu il a receu 
renart l a bien aperceu 
ne fist semblant qu i le seut 
ne que aperceu l eut 
mais d autre part torna sa chiere 
encor se gart qu il ne le fiere 
s il en puet eise et leu auoir 
encore li fera a sauoir 
qu il n a talent de lui atraire 
ensus le fera de lui traire 
ne l i laira pas aprouchier 
au baston le fait esmochier 
dant ysengrin de loing esgarde 
renart li dist pour coi se tarde 
qu a la bataille ne reuient 
bien set que faire les couuient 
ysengrin c est mont apenssez 
que esmaiez trop a estez 
porpense soi que trop demeure 
isnelement li cort seure 
met pie auant giete retreite 
mont durement renart se gueite 
ysengrin giete pas n areste 
de son baston uole la teste 
met pie arriere si s en tret 
renart qui set assez de fet 
li dit ' atant danz ysengrin 
dieux qui sor toz est bon deuin 
set bien quel droit uers moy 
baston uous faut dont ne l sauez 
car feson pes a mon seigneur 
aincoizque aiez desonneur " 
dist ysengrin ' face m en tondre 
s asez n en ai por vous confondre " 
quant assez ramponé ce furent 
li dui vassal qui ou champ furent 
derechief andui s entreuiennent 
mont cointement lor escu tiennent 
ysengrin giete et fait son esme 
que geter veille par meesme 
de li prendre mont s entremet 
entre l escu son baston met 
enmi le champ son escu lesse 
renart de son baston relesse 
tel cop li done ainzqu i le tieigne 
iamais n ert ior ne l en souuieigne 
le bras senestre li a fret 
or a ysengrin mont mestret 
endui ont lor escu repris 
es denz ce fierent et es pis 
en plusours se uont tastant 
longuement furent en estant 
ne ueistes gens tant combatre 
nulz d eulz ne ueut l autre abatre 
ia ne doit on de ce pleidier 
et ysengrin ne se puet aidier 
fors solement de son bras destre 
car perdu auoit le senestre 
l un d euls torne l autre et retorne 
nulz des uassaus pas ne seiorne 
mont tornent ainzque nul en chiee 
ysengrin seuffre grant haschiee 
mais denz a zz poi plus aguz 
que renart et plus esmoulus 
contre renart mont se herice 
bien li descire sa pelice 
renart li fait zz tor francois 
mais ysengrin ne l doute aincois 
renart l estraint pas ne se faint 
iambet li fet de li l ampaint 
a la terre le giete enuers 
renart uint dessus en trauers 
lez dens li debrise en la boche 
en la chiere li crache et mouche 
es yeus li boute son baston 
souuent li ploie son guernon 
traire li fait mont male fin 
puiz li a dit ' sire ysengrin 
encui verron qui droit ara 
et qui mieus faire le sara 
de uostre fame m acusez 
certes mont estez tresmuez 
quant vous ci pour uostre moillier 
moi et vous faitez traueillier " 
ysengrin uoit qu il le lesdenge 
mont est dolenz qu il ne s en uenge 
ce poise li n en puet plus faire 
renart li fait honte et contraire 
entre ses dens mont se demente 
et dit ' fous est qui met s entente 
en fame por rienz qu il die 
poi sont de fames sanz boidie 
ia la moie ne crairai mais 
par fame est plus guerre xxx 
par fame sont honni maint home 
de touz lez maux est fame sonme 
fous est qui trop i met s entente " 
et ysengrin ainssi ce demente 
ainssi se complaint bellement 
renart le fiert menuement 
et sor le nes et sor la face 
ysengrin ne set que il face 
que bien uoit qu il est en trape 
a ce mot le baston li eschape 
que renart tient en sa main 
cil qui n ot trop le cuer uilain 
se ueut lever mais ne puet estre 
qu il n a vertu fors de sa destre 
renart li fait de granz ennuiz 
de la poudre li giete es eulz 
ysengrin tient por nonpoissant 
au mains li uet lez ieus cerchant 
mais par sa grant mesauenture 
li auint si fort auenture 
son doit en la bouche dedens 
chiet et cil le prent as dens 
la char trenche iusqu as os 
ses mains lace detries son dos 
de l estraindre pas ne se faint 
qu en telle guise le destraint 
ou ueulle ou non l estuet descendre 
et sor li desoz li descendre 
or est renart en mal trepel 
s il a poor ne m en merueill 
ysengrin des genous le serre 
renart ne uit ne ciel ne terre 
iuré auoit faus seirement 
il y parra prochainement 
com fauce loi il a menee 
hui est uenuz a sa iornee 
merci quiert por lez sainz de ronme 
mais ne li uaut pas une ponme 
que ysengrin le fiert et maaille 
tantque renart iaint et baaille 
ysengrin le fiert en la chiere 
sa main ne tient pas seur li chiere 
renart n a pooir de desfandre 
tot li couuient soffrir et prendre 
or en eust l ennor aillors 
son cuer en est en grant dolors 
deuenuz plus froit que glace 
ainz ueut morir ce dit en place 
que por li recreant se claint 
a ce mot a geté zz plaint 
semblant fait d ome qui soit mort 
car en lui n a mes point d effort 
ysengrin zz petit le lache 
mont le demort et mont le sache 
renart ne muet ne pie ne main 
bien fait semblant ne soit pas sain 
ysengrin l a debatu fort 
enz ou champ l a lessié por mort 
li baron l ont de li departi 
atant la cort se departi 
onques mains n orent telle ioie 
quant receurent helaine a troie 
com brun li ours et ysengrin 
et chantecler et tiecelin 
et dame pinte et roouneaus 
por renart qui ert desloiaux 
li parent renart ont grant honte 
noble n en veut oir nul conte 
ainz conmande que len le pende 
tibert li chaz les yeus li bende 
et roouneaus lez poins li lie 
bien ont renart mis a la lie 
de paumoison fu reuenuz 
bien le ior por fol tenuz 
se de lor mains peust partir 
iamais n iroit home aatir 
tote la cort oissiez bruire 
mont se hastent por li destruire 
renart por sa uie tencer 
prie c on le lessat confesser 
qu a regehir li couuient 
toz lez pechiez dont il se crient 
il li ont fait uenir belin 
o li amaine chanteclin 
renart se fet a li confez 
et cil li encherge ia son fez 
selonc lez pechiez qu il a fet 
de quoi il a vers dieu meffet 
si com on confessoit renart 
atant es uous frere bernart 
qui de grant mont iert repairiez 
trouua grimbert qui fu irez 
enquis li a et demandé 
conme li rois l a conmandé 
que renar fust mont tost panduz 
por nulli ne fust desfenduz 
quant li freres ot la parole 
mont li poise se len l afole 
il iert de grant saintete plainz 
il n estoit ne fous ne uilains 
en son cuer a aperceu 
por le grant duel qu il a eu 
que maine grimbert li tessons 
et epinars li hericons 
la ou uit noble bonement 
l a salué mont doucement 
li rois se dresce en son estant 
ne set frere qu il aint tant 
ioste li le fet asseoir 
li freres li queut a proier 
que por dieu otroit s i li plet 
que renart sain et sauf li let 
ainsic le racheta le frere 
' seigneurs por dieu le deuez faire 
ne puet aler a dieu le grant 
qui ne pardone maltalent 
itel conseill te weill doner 
que tu lesses renart aler " 
mont depria l empereor 
que renart li doint par amor 
' pour ce " fait il ' sui ie uenuz 
par vous weill ne soit penduz 
aincoiz lessiez renart aler 
deus le uous puisse guerredonner 
donnez le nous a dieu seruir 
qui se lessa por nous morir 
par amor dieu se l nous donez 
renart de toi set affichiez 
ie l cuit faire moine ordener 
en tot le monde n ara son per " 
li frere dit a l empereor 
' dieux ne veut mort de pecheor 
mais soit confes et se gart biens 
donc seras saus li crestiens 
s il e retret de guerpillage 
il est au mains el repentage " 
nobles entent que bien a dit 
ne l uodroit auoir escondit 
de rien qu i li demendast 
ne qu a faire le conmendast 
renart li rendi bonement 
sanz nul autre arrestement 
renart a gité de prison 
frere en a fait en sa maison 
poissons li donnent por amordre 
bien le dotrinerent de l ordre 
de draps a moine l ont vestu 
le fill a pintain le testu 
ainz la quinzaine fu gariz 
cil qui fust tant forment mariz 
tost fu gariz et respassez 
par maint mauuais pas est passez 
bien retient ce qu en li enseigne 
ne fait pas semblant qu il se faigne 
lez signes fait de moniage 
mont le tiennent le moine a sage 
chier est tenuz et mont amez 
or est renart frere clamez 
mont est renart de bel seruise 
volentiers uait a sainte eglise 
souuent li membre des gelines 
dont sot rungier lez eschines 
a poine tient estacions 
car souuent a entencions 
bien li sieent si uestement 
mont se deduit honnestement 
si met s entente en l ordre prendre 
qu il n i a que xxx 
zz ior fu la messe chantee 
renart de cuer l ot escoutee 
tout derrains ist hors du moustier 
en sa main tenoit zz sautier 
yy chapons bien seuranez 
leur auoit vn barons donez 
qui auoit tibout li riches 
vers eulz n estoit n auer ne chiches 
renart lez a aperceuz 
or sera il bien deceuz 
se il n en fait ses guarnons bruire 
bellement se cuide deduire 
' par dieu " fait il ' ne m apartient 
cil qui de char mangier se tient 
n ai pas fait veu de mangier char 
mont le tendrai a grant eschar 
qui ce ueu faire me feroit 
ie sai bien qu estre ne porroit 
de char ne me porroie tenir 
se ie puiz en lieu uenir 
ie mousterrai que ie sai faire 
quiqu an doie parler ne taire " 
le ior trepasse et la nuit uient 
renart qui des chapons souuient 
ne l puet mettre en oubliance 
tot trespasse obedience 
vient as chapons si lez delesche 
zz en menia au cuer l en toche 
lez autres yy a mis a terre 
qu a l endemain lez uendra querre 
couuert lez a bien de terrier 
arrieres est uenuz cochier 
ne sot nul mot de son agait 
ne de son larcin qu ot fait 
si li chei par auenture 
mont retret bien a sa nature 
l endemain apres matines 
renart qui tant aime gelines 
d un des chapons se rest dinez 
puiz en l encloistre est retornez 
le tierz menia nulz n en sot mot 
au yy mengier ilec passot 
zz freres qui bien l apercoit 
que renart le rous le decoit 
quant raconté fu el couuent 
mont en ot renart blasme grant 
renart leur en ueut droit offrir 
frere bernart ne l vot souffrir 
ia rauoit mengié zz corbel 
qu il auoient en leur prael 
tant de larrecins lor auoit fait 
bien uoit ce qu il a meffet 
a renart ont tolu lez dras 
congie li donent toz fu gras 
ne demandoit autre lorains 
mais que fors feust de lor mains 
a merueilles liez s en fesoit 
tornez s en est tot le chemin 
encor nuiera ysengrin 
li moine l ont mis a la uoie 
tot seul s en ua nul ne l conuoie 
mont menaca ses anemiz 
par cui il fu en poine miz 
sa teste iure couronee 
que ia s ire n iert pardonnee 
a ysengrin ne a tibert 
par cui il a tant mal sofert 
roouneaus yert en une uoie 
de loings le uoit forment s esmaie 
si escrie ' ueez le rendu 
que deuion auoir pendu 
cil n a talent de ramposner 
forment s aqueut a trestorner 
tantqu il uint en sa tesniere 
ou il trouua sa fame chiere 
quant elle le uit grant ioie en a 
en son cuer mont se ellesca 
car mont auoit grant duel eu 
de ysengrin qui l auoit vaincu 
si fill en ont ioie mont grant 
quant lor pere uoient deuant 
quant sain le uoient repairier 
nulz n elz porroit mais corrocier 
mont fu bien acesmez li estres 
renart qui fu res conme prestres 
ot mont grant talent de mengier 
l eue conmenca a huchier 
et en li a tot aportee 
si fill ont la table posee 
a grant plantes ont uiandes 
ras et souris et piaus d irangnes 
la damez ataint lez boteriaus 
renart lor croist forment lor piaus 
reines u ot a chisehart 
qu orent prisez les fieus renart 
et bons pastez orent d anguiles 
sauez conment il furent prises 
zz hairon uenoit de riuiere 
qui s assit deseur leur tesniere 
l anguille du cul li chei 
et hermeline la saisi 
si l escorcha s en fist pastez 
dant renart l en a mont loez 
au derrain mais orent limas 
qui furent mengez au sabras 
renart menia auez sa fame 
quant ot mengié si li dit ' dame 
mont ai lonc temps reclus esté 
en l abaie coroné 
guerpi l ai del tot en tot 
dyable y soit quant en i fot 
le foutre m est ou corps ranclé 
a paine en serai mais sané 
dame il couuient que ie vous foute 
moines aient la male goute 
lors l a prise par les trumel 
des cous li done sor l anel 
bien li dona a cele chaude 
du uit et de la coulle baude 
lez illers li fist escumer 
aussi com geule de sanglier 
quant ot foutu si descendi 
que il huimais ne l corbast 
par derriere la pel alast 
s il ne uouloit boiure souuent 
del cul li issoit mont for uent 
quant il auoit estroit corbee 
tote l eschine l a deslochee 
' si ferai dame " dist renart 
' si en buura chascuns sa part 
