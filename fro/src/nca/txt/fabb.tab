
ma poine metrai et ma cure 
de raconter une auanture 
de seignor costant del hamel 
or en escoutez lo fablel 
et de dame yssabel sa fame 
qui molt estoit cortoise dame 
et bele et gente et auenant 
el pais n auoit paisant 
plus a deceuoir 
li prestres mist tot son pooir 
a li requerre de s amor 
ensenble o li parla un ior 
molt la requiert de druerie 
de li s el deuenoit s amie 
jl li donroit de biaus ioiaus 
ceintures fermaus et aniaus 
et deniers assez a despandre 
mais la dame n en uolt nul prandre 
ainz dit que ia par couoitise 
ne fera au preste seruise 
por ce qu ele en doie estre pire 
puis dist " sire i ai oi dire 
se uostre songnant deuenoie 
l amor de deu en gerpiroie 
je sui cele qui uos en faut " 
li prestes souant la rasaut 
et prie molt bel si li ofre 
yy liures qui sont en son cofre 
mais il la troue si bien iointe 
gaitant et escoutant et cointe 
et felonesse a entamer 
et il n i puet rien conquester 
molt est dolanz qant il s an part 
malemant l a blecié zz dart 
qui l a parmi les iauz nauré 
si l a si fort el cors hurté 
que d amor tresue et iaint 
a quelque poine a l ostel uient 
po li a ualue sa guile 
oez del preuost de la uile 
qui la terre ot en baillie 
jcil ra la dame assaillie 
si li fait un cenbel nouel 
por ce qu ele ce portoit bel 
que il la uit iante et cortoise 
" dame " fait il " molt me poise 
que tel uilain uos a en garde 
mal feus et male flame l arde 
se ie ere ausin comme uos 
se ie ne lo faisoie cop 
et est plus enuieus que ronce 
miauz uaut de mon solaz xxx 
que del suen ne feroit yy liures 
car ie sui plaisanz et deliures 
mais il est grestes et malotruz 
jl n est souant res ne tonduz 
ainz est hideux et deslauez 
mais se uos croire me uolez 
vos feroiz ami plus deliure 
je uos donrai del mien yy liures 
por consantir ma uolante " 
la dame l auoit esgardé 
si dist " sire ce ne puet estre 
je uoldroie miauz estre a nestre 
que i ausse fait si fol saut 
vostre couant po uos i uaut 
s auez deniers si les gardez 
mes sires en aura assez 
qui m a molt docemant norie 
je feroie grant uilenie 
se por son bien mal li randoie " 
atant lo gerpist en la uoie 
et cil remaint trestoz irez 
molt fu dolanz et trespansez 
que cil ne la puet conuertir 
et si l an fait resouenir 
q ele a gent cors et biau sanblant 
lo uis traitiz et auenant 
les iauz uert et boche petite 
ne porroit pas estre descrite 
par lo preuost sa grant biautez 
" je sui " dist " il musarz prouez 
voil la ie donc amer a force 
et ie n en puis percier l escorce 
malemant auroie son cuer 
or me trop geter puer 
enmerai la qan el ne m aime " 
ensinc a li son cuer reclaime 
li preuoz qant il mialz ne puet 
grant chose i a en faire l estuet 
la dame est a l ostel uenue 
au matinet se rest meue 
s an est alee a sainte eglise 
qant ele a oi lo seruise 
ver son ostel est retornee 
li forestiers l a encontree 
qui gardoit lo bois au seignor 
molt ert cointes et de bel ator 
et bien armez d arc et d espee 
jl a la dame saluee 
ele li rant autresi bel 
jl trait de son doi un anel 
de fin or bien ualoit zz marc 
" dame ne uos doing pas mon arc " 
fait il " mais l anel uos doing ie 
por solemant auoir congie 
de baisier cele bele boiche 
qui tant par est uermoille et doce " 
cele respont comme cortoise 
" sire " fait ele " pas ne me poise 
se uostre anel uos remaint 
que nul besoing ne m an destraint 
por quoi uos m aiez si tost prise 
je ne uos ferai or seruise 
par uilenie que ie sache 
ja por peor de uostre hache 
ne por lo don de uostre anel 
ne uos ferai don uos soit bel 
porec qu a mon seignor en plaise 
alez uos en tot a uostre aise 
et je irai a mon ostel 
je ne pris pas un don de sel 
home qui si est garconiers 
vostre fame se plaint l autrier 
qu el n auoit par uos se mal non 
vos en auroiz lo guerredon 
qanque ce soit o tost o tart " 
a cest mot de li se depart 
et il remaint plus chaus que brese 
qui li aust la teste rese 
sanz eue a un cotel d acier 
o fait les grenons arachier 
si l an fust il assez plus bel 
mes sires costans de hamel 
ne sauoit mot de tot ce plait 
or oiez que la dame a fait 
a son ostel s an uint errant 
si fist mangier son paisant 
puis l enuoia en son labor 
o il siaut aler chascun ior 
zz ior auint ce dit mes maistres 
que li forestiers et li prestes 
et li preuoz si con moi senble 
alerent boiure tuit ensanble 
qant il orent beu assez 
et il furent bien eschaufez 
" sire " dist li preuoz au preste 
" don ne feroit il mon bon estre 
a la fame dan costanz 
en an deuroit uiure yy anz 
en pain o en eue o en sel 
por auoir une sole nuit ioie 
ci n a fors nos yy qui nos oie " 
ce respondi li forestiers 
" qui uoldroit sa bouche baisier 
an deuroit sofrir la mort " 
dist li prestes " uos auez tort 
tant ieuner et tant recoiure 
por une tel fame decoiure 
n est mie saine chose a faire 
autre chose en couandroit faire 
celui qui la uoldroit amer 
ele n en uialt nul escoter 
qui de li se uialt entremetre 
de son chastel l estuet ius metre 
tantque besoing pouerte ou fain 
la face uenir au reclain 
ensinc doit en seruir uilaine 
fous est qui autremant s an poine " 
or oiez quel consoil do preste 
por lo uin qui lo fist fol estre 
et dist a ses yy compeignons 
" or escoutez que nos ferons 
ne somes nos ades puisant 
por amaigroier dan costant 
poile deca poile dela 
mau dahaz ait qui s an faindra 
ce respont chascuns endroit soi 
" or soion compeignon tuit troi 
bien poons partir ce marchie " 
a cest mot ce sont atachié 
si se departent de l escot 
mes sires costans n en sot mot 
que lan li ait cest plait basti 
zz diemanche auint ensin 
qant li preuoires sarmonna 
contreual son mostier garda 
si uit dant costan deuant soi 
jl ne li dist pas en recoi 
mais si haut que tuit l antandirent 
" tuit cil qui sainte eglise enpirent 
sont trestuit de deu deseuré 
seignor dames or escoutez 
vez la dan costant del hamel 
qui est paranz dame ysabel 
jl a esposé sa conmere 
si est bien droiz qu il lo compere 
sire costant issiez uos ent 
de cest mostier d antre la gent 
je uos desuee sainte eglise 
jl n i aura chanté seruise 
tant con ceianz seiorneroiz " 
or est costans formant destroiz 
qant li prestes li dist tel honte 
tant fu esboiz por la honte 
qu il ne set que il doie dire 
pales descolorez plains d ire 
s an est fors del mostier issuz 
a l ostel au preste est uenuz 
et qant la messe fu chantee 
et la gent s an fu tote alee 
lj prestes uint a son ostel 
dan costans qui n atandoit el 
est a l uis contre lui uenuz 
" fui de ci uilains malotruz " 
fait li prestes " ne te ualt rien 
je serai por toi toz reiens 
que i ai sofert ton auoutire 
por deu " fait il " merci biau sire " 
dist dan costans " doner del mien 
a l arceuesque et au daien 
por faire moi quite clamer 
et que uoldroies tu doner 
sire yy liures uos otri 
a qant paier a mescredi 
or te haste de l aquiter 
se tu puez par tant eschaper 
donc t aura donee sa chape " 
atant sire costans eschape 
si est a son ostel uenu 
et qant sa fame l a ueu 
bien sot que il fu deshaitiez 
ses braz li a au col ploiez 
" q auez " dist ele " biaus amis 
dame " dist il " mau sui bailliz 
a yy liures m a mis li prestes 
se nos uolons plus ensanble estre 
moi et uos car il ont enuie 
si seroiz de moi degerpie 
qel consoil en porrons nos prandre 
ne sai qui li a fait entandre 
que uos estoiez ma conmere 
ne uos chaut " fait ele " biaus frere 
ja mar en soiez en esmai 
j es ai toz prez s es paierai 
ne plus que por yy eues de caille 
plus auons nos deniers que paille 
s an donrons yy o yy 
bien sai don ceste chose auint 
ne uos en chaut a corecier 
mais uenez lieemant mangier " 
atant s asistrent auramant 
n orent pas mangié longuemant 
qan reuint li mes au preuost 
" leuez sus dan costan molt tost " 
fait il " si uenez a la cort 
n aura il lesir qu il s atort " 
fait la dame " ce que puet estre 
par foi dame " fait il " mes mestre 
l a molt tost de uenir hasté " 
atant s an est costanz tornez 
si uint au preuost si lo bee 
onques n i ot raison contee 
forsque costans lo salua 
et li preuoz lo reoilla 
si l a tantost el cep asis 
" dan uilains encor auroiz pis 
que uos seroiz mis au gibet " 
puis dist a lui molt soauet 
" va me tost querre mon seignor 
di li que i ai lo traitor 
qui li a son fromant osté 
jl en a plus d un mui osté 
et par nuit sa granche brisiee " 
or a costans molt grant achiee 
qant larecin s oit mestre sore 
" he " fait il " se deus me secore 
sire preuoz ie n i ai corpes 
sire uilains se sont estopes 
don uos me uolez estoper 
ausint bien uos uendroit hurter 
au moston de uostre bercil 
ne ui ie c an uostre cortil 
fu del ble la place suie 
sire preuoz c est par enuie 
que lan m a mis sore cest oure 
mais encoisque plus en descoure 
prenez del mien por pais auoir 
je n ai soz ciel si chier auoir 
q ainz ne uolsisse auoir doné 
que lan m aust ici troué 
en ce cep a tel desenor 
que donras tu a ton seignor 
se ie te faz estre deliures 
par foi ie uos donrai yy liures 
or t an reua en ta maison 
et ie serai ton chanpion " 
adonc l a ors del cep osté 
et dan costans s an est torné 
tres parmi l d une costure 
estes uos corant a droiture 
contre lui son uaslet robert 
" q est ce " dist " c as tu robert 
qui te chace conmant uas tu 
sire mal nos est auenu 
li forestiers uoz bues emmoine 
si dit q an la tierce cemoine 
qui uos coutera teres bienes 
et mescredi a soir zz autre xxx 
deus " dit costans " ce que puet estre 
tant ai hui trait male iornee " 
lors a sa chape desfublee 
si cort apres lo forestier 
en haut commanca a huchier 
" dan forestiers atandez moi 
e dan uilains de pute foi 
tant auez ce crepon pesant 
se uos uenez zz po auant 
ce n ert mi trop grant domages 
se or porteisiez zz fromage 
ou en uostre giron yy oes 
bien cuidisiez auoir uoz bues 
par deu tot autremant ira 
vostre pechiez uos enconbra 
qant nostre bois nos essartates 
et a mienuit l anportates " 
or fu costanz molt poorous 
tant fu dolanz et engoisseus 
qu il dist " sire uos i mantez 
se ie fusse ausi bien armez 
comme uos estes par igal 
desor uos en tornast lo mal 
o ce i ausse mon hauel 
je l uos donasse el haterel 
ne lo laissase por uostre arc 
vos eussiez chaucié trop tart 
voz yy bocles en uoz piez " 
or fu li forestiers iriez 
s es regarda molt longuemant 
" vilains don uient tel hardemant 
que tu te uiauz a moi combatre 
por les iauz de uiaus me tu batre 
ja ton hauel n ert toi garant " 
lors li torne lo glaiue atant 
or fu costans en grant esfroi 
qant il lo uit torner uer soi 
" sire " fait il " por deu merci 
atandez uos ie uos en pri 
ne me deuez tenir si cort 
se uos me menez a la cort 
n i auroiz mie grant profit 
je ai mucié dedanz mon lit 
yy sous de deniers a uostre eues 
maisque raie en pais mes bues 
qu acordez soie par itant " 
cil qui n aloit ele demandant 
forsqu il aust uers lui l auoir 
et dit " qant les porra auoir " 
jl li respont " dedanz lundi 
fai m an seur ie l uos afi 
et ie l an prain conmantqu il aille " 
or en repuet mener l aumaille 
danz costanz a l ostel repaire 
molt fu dolanz s ot laide chiere 
jl n a manbre qui ne li doille 
es chans a laissiee s amaille 
en maison est uenuz braiant 
onques n i dist sonet ne chant 
en un lit s est alez uerser 
sa fame li ua demander 
" sire que auez uos troué 
dame onques puisque ie fui né 
n oi autre mal mal ne dolor 
si ai au hui en cest ior " 
lors li conte lo destorbier 
del preuost et dou forestier 
con il est issuz de prison 
par yy liures de reancon 
apres li conte lo meschief 
del forestier de chief en chief 
a cui il doit yy sous paier 
" dame molt doit enuier 
que ie n en sai denier ou prandre 
or me couient mes uaches uandre 
et lo ble que ie doi mangier 
sire ne uos chaut d esmaier " 
fait la dame qui molt ert sage 
" ja n en metrai mantel en gage 
ne n an uandroiz ble ne auaine 
bien uos metrai ors de la paine 
bien uos metrai fors de la frape 
et il remandront en la frape 
don uos seroiz autretant liez 
comm il uos ont fait corecié " 
tant se paine de conforter 
que il asistrent au soper 
qant costanz ot assez mangié 
si l a dam isabel couchié 
la dame n ert pas esperdue 
l andemaint uait a la charue 
puis apele sa chanberiere 
vne gorlee pautoniere 
molt sot de fart et de tritrot 
la meschine ot nom galotrot 
la dame l apela o soi 
" galotrot or entan a moi 
damedeus uos otroit gaaing 
cor tost si m aparoille zz baing " 
cele ce haste ne pot plus 
tost a mis la peele sus 
et l eue chaude en la cuue 
et drax desus por faire estuue 
puis reuint a sa dame errant 
" dame or ai fait uostre commant 
galetrot " fait el " bele amie 
je te commant desor ta uie 
que tu soies preuz et isnele 
et si saches de la fauele 
tantque nostre prouoire aion 
si i gaaigne zz pelicon 
di lo preste que tu m as prise 
tantc or sui preste a son seruise 
se il me taint ma couenance 
di qu il m aport sanz demorance 
les yy liures et les ioiaux " 
et cele escorce ses trumiaux 
qui grox furent uer les talons 
onques uache qui sant taons 
ne ui plus galoper par saut 
que galetroit hordoille et saut 
molt se paine de tost aler 
li prestes ert uenuz de chanter 
qant galetrot entra en l us 
jl se leua contre li sus 
ele lo trait a une part 
" sire " fait ele " se deus me gart 
je cuit ma poine auoir perdue 
tant me sui por uos combatue 
que i ai ma dame conuertie 
tant ai fait que c est uostre amie 
se ne fussiez large et cortois 
vos n i auenissiez des mois 
se ie ne m an fusse entremise 
ci n afiert pas longue deuise 
aportez li tost sa promesse 
et ie n ai point de ginple enpese " 
li prestres l acole si rit 
" galotrot ne te soit petit 
tien yy sous a un pelicon 
est or li uilains en maison 
nenil li las il n i est mie 
sire i ai ma dame traie 
se uos n estes trop debonaires " 
cele qui bien sot son preu faire 
bota les deniers en son sain 
si se depart del chapelain 
et cil est coruz as deniers 
tant en a pris yy et milliers 
c une grant borse en a farcie 
et les ioiaux n oblia mie 
ainz a tot boté el sachet 
puis a afublé un mantel 
nuef d escarlate taint en graine 
si con fortune lo demoine 
de son ostel se part atant 
molt se uait seuant sofaschant 
que li sachez li pant aual 
oez conmant li auint mal 
enmi sa uoie a encontree 
vne geline piolee 
qui pasturoit en la charriere 
don s en uolt retorner ariere 
por ce que il i entandoit sort 
a ses piez troue zz baston cort 
a la geline lait aler 
et ele s an prant a uoler 
et en gelinois lo maudit 
honte li ueigne et il si fist 
qui donc ueist lo preste aler 
et lui baissier et esgarder 
tantque entrez est el hamel 
contre lui saut dam isabel 
qui molt li fait blonte chiere 
puis apela sa chanberriere 
" cor tost lo seignor deschaucier 
je uoil que il se uoist baingnier 
et ie enterai ia apres 
si nos solacerons hui mais 
si m abelira plus ses estres 
par foi dame " ce dit li prestes 
" je ne uos osai pas mantir " 
jl li comance a descourir 
lo sachet qui n ert pas petiz 
el lo gita desor un lit 
onques au conter n i mist poine 
la dame qui n ert pas uilaine 
le sot tant de ses diz lober 
q ele lo fist el baing entrer 
puis prist la robe et les deniers 
ainz n i remest ne les deniers 
tot a en sa chanbre aportee 
puis a galetrot apelee 
" fai moi tost uenir lo preuost 
di li que il m aport tantost 
ce que il met en couenant " 
et cele cort tot maintenant 
si que fait uoler les esclaz 
s ele puet tenir en ses laz 
lo preuost il li randra conte 
de parler a li n a pas honte 
q ainz lo salue baudemant 
" j ai en uos " fait el " mau parant 
danz preuoz par uostre richoise 
mais ie l ai fait comme cortoise 
que ne me uoil desnaturer 
qui me deust yy sous doner 
ne me fusse plus entremise 
nuit et ior de uostre seruise 
tant ai ma dame coru sore 
que ele est orandroit en l ore 
mais hastez uos de tost uenir 
et si ne deuez pas laissier 
ce que uos deistes l autrier 
ma dame a molt d argent mestier 
et si en a molt a faire 
ele est tant franche debonare 
q ele le uos saura bien randre 
mais ele a or mestier de prandre " 
qant li preuoz ot et entant 
que la chose est a son talant 
" galetrot " dist " il bele amie 
je ne te doi oblier mie 
tu m as seruie et bien et bel 
tien yy sous a un mantel " 
lors li gete el giron deuant 
et cele s an torna corant 
sachiez qu ele n est pas iriee 
la dame fu bien afaitiee 
que lo preste destria tant 
estes uos a la porte errant 
lo preuost o il apele 
" lasse ci a male nouele " 
dit la dame " i oi mon seignor 
dame por deu lo criator " 
fait li prestes " que porrai faire 
vostre sire est si de mal aire 
je serai ia toz desmiez 
car il est uers moi molt irez " 
fait la dame " n aiez peor 
je uos mestrai en tel destor 
q an ne uos troueroit ouan 
en cel tonel desoz cel uan 
jl n i a rien fors plume mole " 
li prestes ot bien sa parole 
el tonel saut de plain eslais 
bien lo troue del uan apres 
ez uos lo preuost a itant 
la dame li fist biau sanblant 
jl la uait maintenant baisier 
" sire " dist ele " n a mestier 
que sauez uos qui nos esgarde 
honte me fait uer uos coarde 
mais amors m i fera hardie 
qant uos seroiz de moi saisie 
dame " fait il " c est ueritez 
mais ie uos ai ci aportez 
ne sai qanz deniers que i auoie " 
lors li descoure la corroie 
qui molt estoit plaine et farsie 
et ele ne l refusa mie 
ainz l a en sa chanbre portee 
ne uoil ci faire demoree 
a conter chascune parole 
la dame qui n est mie fole 
li dist tantqu il entra el baing 
or li est doble son gaaing 
car la robe a en sauf portee 
puis ra geletrot apelee 
en bas li prist a conseillier 
" va moi querre lo forestier 
di li des miauz que tu sauras 
se nos poons metre ses dras 
o les autres il m ert molt bel 
di li que il m aport l anel 
qu il me uolt l autre ior doner " 
qui lors ueist cele troter 
parmi la uile au mialz qu el puet 
or sachiez que uenir l estuet 
lo forestier c ele l atient 
qant el lo uoit pas ne se faint 
de bien desteler sa parole 
" je sui " dist ele " musarde et fole 
c ai ie de cest musarst a faire 
ce il ne fust si debonaire 
je n alasse por lui plain pas " 
puis li dit soaueit en bas 
" venez a ma dame parler 
qui ne fina puis de panser 
qu el uos gita l autrier si puer 
mais ie l ai pointe iusq au cuer 
souant et menu et tantee 
tantc or est de uos eschaufee 
vostre anel d or li aportez 
el uos donra do suen assez " 
li forestiers de ioie saut 
" he galetrot se deus me saut 
buer lo deis se ie puis uiure 
se ie la tenoie a deliure 
la dame qui tant par est cointe 
tien or yy sous a une ginple " 
cele les a pris come sage 
a celi en laissa tel gage 
qu il ne raura de la semoine 
tant a coru a longe alaine 
q ele uint en maison corant 
sa dame troue deschaucent 
que molt la haste li preuoz 
ez uos lo forestier tantost 
c a la porte uient si apele 
" lasse ci a male nouele " 
fait la dame " mes sires uient 
li preuoz l ot formant lo crient 
por ce qu i l auoit corecié 
" dame molt m auez corecié 
se ne prenez de moi conroi 
sire ne soiez en esfroi " 
fait la dame " muciez uos ca 
que mes sires s en ira ia " 
atant lo tonel descouri 
et cil ioinz piez dedanz sailli 
a po qu il n a tué lo preste 
" ha las " fait il " ce que puet estre 
or sont deiable descendu " 
qant li prestes lo ra santu 
a po qu il n est del san mariz 
" a las " fait il " or sui traiz 
traiz por les engoisses be 
qui es tu qui m as escouté 
ce sui ie uoir " ce dit li prestes 
" mais tu qui es di moi ton estre 
li las et li malaurous 
molt sui destroiz et engoisseus 
et tu qui es di lo moi tost 
je sui li chaistis li preuous 
li preuoz " dit " don n ai ie mal " 
ensinc s acointent par igal 
li uns a l autre s auanture 
li forestiers ne s asegure 
ainz uint a l ostel roide et cointe 
la dame s est pres de lui iointe 
tantqu el fu de l anel saisie 
tant lo blandist et tant lo lie 
qu ele lou fait el baing entrer 
et molt bien lou sot alomer 
chascun dit et chascuns afaire 
molt bien en sout la dame traire 
l anel et ce que pot auoir 
a son seignor a fait sauoir 
qu il s am ueigne que ele a besoing 
la charue n ert gaires loing 
ez lo uos bruiant a la porte 
" deus " fait la dame " or sui ge morte 
mes sire uient ueez lo la 
bien sai que il s an ira ia 
jl n est pas tans d oure laissier 
dame " ce dit li forestiers 
" vostre sires me het de mort 
se ne prenez de moi confort " 
la dame l ot panse nouel 
" muciez uos ca en cel tonel " 
atant lo tonel descouri 
et il ioinz piez dedanz sailli 
lo preste ataint en la poitrine 
a preuost fait plaier l eschine 
mais nus d aus n en ossa grocier 
" ha las " ce dit li forestiers 
" je sui folemant enbatuz 
q est ce mau soiez uos uenuz " 
fait li preuos " traiez uos la 
je cuit que ie creuerai ca 
se nos somes ci longuemant " 
et dit li prestes " las dolans 
ci a dolante penitance 
je cuit que i ai brisiee la hanche " 
fait li preuoz " a mien cuidier 
par foi " ce dit li forestrier 
" a po que li oil ne me saillent 
la uie qui tant me trauaille 
soit honie hui en cest ior 
que nos uiuons a grant dolor " 
estes uos dan costant bruiant 
vne grant hache paumoiant 
dame isabel l a asené 
tot belemant li a conté 
conmant les a mis el tonel 
" sire or en ouvrez molt bel 
jl uoloient a moi gesir 
je ferai lor fames uenir 
si feroiz samblant et tout outre 
la premiere uos couient foutre 
et puis les deus ce vos poez 
si seront honi et maté 
et si seront a droit paiez 
je uoil que einsinc lou faciez 
mais tenez toutiorz vostre hache 
que ele uaut vne menace 
donez lor em se nus s esmuet 
dame " fait il " faire l estuet 
galetrout " fait ele " pute asnesse 
cor moi molt tost por la proumesse 
di li que ueigne a moi baingnier 
et uos alez apareillier 
et si uos metez en repos 
et g irai molt corant lo cors 
la ou ie doi par ci aler 
que ie n ai soin de demorer 
o uos seez sor cele met 
si soiez totiorz en agait 
dame uostre plaisir ferai " 
gualetrout cort parmi les tai 
tant a la prestesse hatee 
que a l ostel l a amenee 
la deme la fait deschaucier 
et de touz ses drax despoillier 
qant despoillié l ot 
tot autresin con el pot 
fors soulemant de la chemise 
li uilains a la face bise 
qui resamblait espouantail 
saut de la chanbre atout son mail 
molt est hideus a desmesure 
nule si laide criature 
ne fu ueue n encontree 
et si auoit la teste lee 
que il n auoit estez lauez 
tant auoit esté adolez 
les danz roces con moiaus d uef 
et si uos di que a nul fuer 
ne deust iesir nule fame 
tant auoit la chiere grifaine 
et uint au bain toz esfraez 
ausinc con se il fust desuez 
" q est ce " fait il " qui est or ceste 
je ne quier ia trouer plus preste 
couchiez uos tost si uos foutrai " 
cele lo uit hideus et lai 
grant peor ot ice uos di 
que onques mais nul tel n en uit 
" lasse " fait ele " que ferai 
se ge cri ice bien sai 
les genz i uanront a un cor 
lors sera la honte graignor 
q ele n aura deuant esté 
biaus sire deus de maieste 
o porrai aler ne uenir 
car ie ne sai ou foir " 
jl la ueit as iambes saisir 
si l a cochiee tote enuerse 
ne la prist pas a la trauerse 
et ele se commance a detordre 
et li uilains formant s esforce 
si li bote o con lo uit 
si que sa fame bien lo uit 
lors li lieue les iames en haut 
si li a fait zz menu saut 
puis li prist a lancier tot 
et ele li deliura tot 
ne li uee ianbe ne cuisse 
mais li prestres qu el onques puisse 
ne s am plaindra de la semoine 
que el tonelet a grant poine 
que il en fist lo uer voler 
li prestes prant a esgarder 
si uit lo uit enbrooillier 
au prestre monstra sa moillier 
" prestes qu est ce que ie uoi la 
or esgardez que ce sera 
puet ce or estre la prestese 
conoistras la tu a fesse 
et as naches qui sont entor " 
en la demoine a grant dolor 
li prestes fu si tres plains d ire 
qu il ne set que il doie dire 
de duel que il a et de honte 
mais ne uoil esloignier lo conte 
qant danz costanz l out tant corbee 
hors de sa maison l a botee 
et ele s en ua molt coreciee 
galotrot fu ia enuoiee 
por faire uenir la preuoste 
danz coustanz d une part s acoste 
jusque cele fu reuenue 
et qant ele fu desuestue 
et el cuida el bain entrer 
a sa fame ua demander 
" que requiert ceste dame ci 
auoi dan costan biaus amis 
je sui uenue mainte foiz 
par foi dame donc est bien droiz 
que uos i soiez or foutue " 
et cele c est molt irascue 
si se porofri a desfandre 
et il la uait as iames prandre 
por ce qu ele se desfandoit 
l a il corbee si estroit 
q an n i poist giter yy dez 
se li prestes fu eschaufez 
li preuos fu autant o plus 
qant il la uit par lo pertuis 
demener si uilainemant 
li forestiers s an rit formant 
et li prestes qant il la uoit 
or n a mie si grant destroit 
" preuos conois tu cele la 
je cuit qu ele tumbera ia " 
li preuoz fu tristes plain d ire 
que il ne set qu il doie dire 
por ce qu il ne se pot uangier 
qui li donast tot monpellier 
n esist il un mot de sa gole 
et costans souant la refole 
del faisset qu il auoit molt grox 
li cus estoit plus noirs que frox 
qui molt estoient pres a pres 
cil les esgardent tot ades 
qui el tonel erent mucié 
q onques de ce ne prist congie 
quant danz coustans l out bien corbee 
fors de sa maison l a botee 
ele s an uait molt coreciee 
galoutrot riert ja enuoiee 
por amener la forestiere 
ele i uint a po de proiere 
et qant ele fu enz uenue 
et ele se fu desuestue 
or li estuet auoir sa paie 
danz coustans saut qui molt s esmaie 
qui molt ert d annieus couine 
et plus veluz c une esclauine 
et la piau rosse et uelimose 
molt par ot chiere felonnose 
et si auoit il molt put uit 
ainz si noir nus hom mais ne uit 
ce fu maruoille a esgarder 
que il sanbloit zz uil maufe 
por ce qu il la uit esbaie 
" ceste " fait il " cera m amie 
je la foutrai ici chaut pas 
auoi dan costant est ce gas 
gas uos le uerroiz molt par tans " 
a po qu ele n issi del sans 
et il li uint de tel rauine 
qu il la fist uoler sor l eschine 
si l a si duremant corbee 
que lan en puet ueoir l antree 
de bien loing qui s en preist garde 
" esgarde forestiers esgarde " 
fait li preuoz " ce que puet estre 
par les sainz deu " ce dit li prestes 
" cist miroirs est assez orbes 
ele a lo cul plus noir que torbe " 
li forestiers fu si plains d ire 
que il ne set qu il doie dire 
mais ce l an fait reconforter 
que l uns n en puet l autre gaber 
qant dan costanz l o bien corbee 
et retornee et estubee 
a l uis li enseigne la uoie 
tant soef la dame conuoie 
qu i la fist uoler ou putel 
sanz pelicon et sanz mantel 
et sa cote remaint en gages 
molt par fu dame yssabel sage 
totiorz tint sa hanche en sa main 
or escotez de son uilain 
au tonel uient se l descouri 
" por lo cuer be que est ce ci 
qui a se tonel enplumé 
o deuoie mestre mon ble 
par les iauz de ie l ardre ia 
don prant lo feu si l i bota 
et il commanca a bruler 
lo tonel font ius reoler 
tot estoient de plume enclox 
jl n i paroit uantre ne dox 
teste ne iame ne coste 
qui tuit n i fusent enplumé 
as chans fuient par une rue 
et costanz prant une macue 
si s an torne apres aux tornant 
toz iorz lor uint ses chiens huiant 
" hou hou chanbert mansel 
par l ame de martin hanel 
mon pere qui bien me norri 
puis l ore que m an genoi 
n oi mais parler de teus bestes 
se i an poisse auoir les testes 
je les porterai mon seignor 
or a chascuns d aus grant peor 
si se painent de tost foir 
et chiens commancent a uenir 
balofarz li chiens au preuost 
lo saisist as manches tantost 
qu il en porta plaine sa gole 
li prestes iert en male fole 
que esmeraude sa leuriere 
lo prant as coillons par darriere 
qui molt est granz et merueilleuse 
por noiant i meist uantose 
q esmeraude fu si bien prise 
por trestot l or qui est en frise 
ne s an partist il sanz mahainz 
li prestes fu las et estainz 
si s est laissiez uerser a terre 
et costans l est alez requerre 
otot la macue griesche 
tele li done a la trauerse 
qui lo fist yy tors roeller 
voille o non lo couint uerser 
qant il li ot les chiens ostez 
apres les yy s est aroutez 
li preuoz auoit un leurier 
adonc consuit lo forestier 
des cuisses li trait yy braons 
estes uos plus de yy gaignons 
qui uers lo preuost se hericent 
souant lo mordent et pelicent 
costanz i est uenuz poignant 
et une cuillier paumoiant 
qui bien tenist zz miniau d orge 
lo preuost asene en la gorge 
car li chien l orent adanté 
qui ia l aussient estranglé 
mais il fuient por lo baston 
qant il li orent lo crepon 
en plus de yy leus desciré 
lo forestier ont adanté 
et il crie " costant aie 
por deu lo fil sainte marie 
ne me laissier as chiens mangier 
jamais ne te demant denier " 
dan costanz les gaignons li oste 
qui l orent darrier et encoste 
en plus de yy leus plaié 
et cil se tint a bien paié 
qant li chien li furent osté 
formant li seignent li coste 
ez uos les genz qui les engrese 
tote la genz de la paroise 
la acorent de totes parz 
et par boisons et par essarz 
plus de lor uoisin ne s en murent 
deuant ce que il se nommerent 
lor maisniee les enporterent 
atot la dolor qu i sofrirent 
mais ie ne sai se il garirent 
mais i oi dire en la contree 
que la dame s estoit prouee 
comme prode fame et uerraie 
que molt tost ot conté sa paie 

qvi pres de moi se uoudroit trere 
tel fablel m orroit retrere 
dont ie me sui si entremis 
q autresi l ai en rime mis 
com il auint trestot a ligne 
enz en la uille de conpigne 
en la uille auoit zz boriois 
qui molt ert sages et cortois 
riches hom de grant afere 
ententis ert a anor fere 
ausi au poure com au riche 
li boriois n ert auers ne chiches 
cil boriois auoit bel fil 
qui maint denier mist a essil 
tant com il fu en sa iuenece 
de sa ualor de sa proece 
parloit en iusqu en biauuoisin 
jl auoit poure uoisin 
qui une fille auoit molt cointe 
et li uasles de li s acointe 
si la pria molt longuement 
cele li dit apertement 
que miaus li uendroit reposer 
s il ne la uoloit esposer 
mes ce lui plaisoit qu il l eust 
a feme si com il deust 
de ce auroit ele au cuer ioie 
" bele " fet il " se dieus me uoie 
jceste chose molt me plest " 
atant de li proier se test 
si s en repaire en sa meson 
la nuit met son pere a raison 
si li a son afere dit 
et ses peres li contredit 
qui molt l en blasme et molt l en chose 
et dit " biaus fiz de ceste chose 
te deuroies tu molt bien tere 
ele n est pas de ton afere 
ne digne de toi deschaucier 
je te uoudre molt sozhaucier 
que que il me doie coster 
car ie te uoudrai asanbler 
as mellors genz de cest pais 
de ta folie m esbahis 
qui tel garce uiaus esposer 
certes len te deuroit larder 
quant tu de tel chose parroles " 
li uasles uit que ses parroles 
li met ses peres a noient 
et li tout son espousement 
yy iorz apres issi auint 
qu en la uille morir conuint 
la feme a un autre boriois 
mes ancois que passast li mois 
par le consel de ses amis 
a li boriois a raison mis 
lo pere a icele pucele 
qui tant estoit ientis et bele 
et dit que il l esposera 
et li peres li otroia 
et molt li plest et atalente 
or a bien perdue sa sente 
li uaslez qui en a grant honte 
et li boriois dont ie uos conte 
a tant sa besoigne auanciee 
que la pucele a fianciee 
et puis apres si l espousa 
mes au uaslet molt en pesa 
car il i pensoit ior et nuit 
ne uoit rien qui ne li anuit 
molt het lou solaz de la gent 
molt het son or et son argent 
et la grant richece qu il a 
et dit bien que trop s auilla 
de ce qu il onques crut son pere 
sa grant richece trop compere 
longuement fu en tel penser 
qu il ne se sauoit apenser 
comment il eust nul confort 
jl ot robe d un estanfort 
tainte en grainne et de uert partie 
si ot fet chascunne partie 
a longues coes coer cil 
li sorcoz fu toz a porfil 
forrez de menuz escuiriaus 
molt siaut cil estre ianz et biaus 
qui or a lo uis taint et pale 
zz ior de sa meson auale 
son chief afuble d un mantel 
desduisant uet par lo chastel 
tant qu il uint deuant la meson 
s amie et fu en la saison 
que il fet chalt com en aost 
que qu il li griet que qu il li cost 
engin uialt querre et demander 
q a s amie puisse parler 
molt i entent molt i esgarde 
a tant une meson esgarde 
a une uielle costuriere 
maintenant passe la charriere 
si s est asis lez la fenestre 
cele li enquiert de son estre 
qui del barat assez sauoit 
si li demande qu il auoit 
qui si soloit estre enuoisiez 
et des autres li plus prisiez 
la uielle auoit non auberee 
ja si ne fust feme enserree 
q a sa corde ne la traissist 
et li uaslez lez li s asist 
si li conte tot mot a mot 
comment cele borioise amot 
qui si estoit pres sa uoisine 
et s el l en puet fere saisine 
yy liures li donra 
cele dit " ia ne la saura 
li uilains si tres bien garder 
qu il ne la puisse regarder 
par tens entre toi et la terre 
or alez tost les deniers querre 
et ie penserai de ceste oeure " 
cil s en ua et une huche oeure 
ou il auoit deniers assez 
que ses pere auoit amassez 
les deniers prent et si s en torne 
chies dame auberee retorne 
si li nombra yy liures 
mes il n est mie toz deliures 
qu encor i metra son escot 
" or me bailliez uostre sorcot " 
fet la uielle deliurement 
et cil qui son commandement 
viaut fere sanz nul contredit 
fet ce que la uielle li dit 
bien l a amors en son destroit 
et cele plie bien estroit 
lou sorcot et met soz s aiselle 
et se lieue d en son sa selle 
si afubla zz mantel cort 
adonques la uielle s en cort 
et fu a zz ior de marchie 
que la uielle ot bien encerchié 
que li sires n ert pas laienz 
" et dieus " fet ele " soit caienz 
dieus soit o uos ma douce dame 
et il ait hui merci de l ame 
a l autre dame qui est morte 
dont mes cuers molt se desconforte 
maint ior m a caienz anoree 
bien uaigniez uos dame auberee " 
fet la dame " uenez seoir 
ma dame ie uos uieng ueoir 
car de uos acointier me uoil 
je ne passe mais puis lo soil 
que l autre dame morte fu 
qui ne me fist onques refu 
de rien que ie li demandasse 
certes se ie li commandasse 
a fere une chose molt grief 
si la feist el par mon chief 
deus ait s ame molt me fist biens 
dame auberee faut uos riens 
se riens uos faut dites lo nos 
dame " fet el " ie uieng a uos 
c une gote a ma fill es flanc 
si uoloit de uostre uin blanc 
et zz seul de uos pains faitiz 
mes que ce soit li plus petiz 
dieus merci i en sui trop hontose 
mes si m en angoisse la tose 
qu il lo me couient demander 
je ne soi onques truander 
ainz ne m en soi aidier par m ame 
et uos en auroiz " fet la dame 
qui ert a priuee maisnie 
cele qui ert bien ensaignie 
delez la borioise s asiet 
" certes " fait ele " mout me siet 
que i oi de uos si grant bien dire 
comment se contient or tes sire 
fet uos il or point bele chiere 
ha com il tenoit l autre chiere 
tant ele auoit de son delit 
volentiers uerroie or ton lit 
si uerroie certainnement 
se tu gis ausi richement 
com faisoit sa premiere feme " 
maintenant se lieue la dame 
dame aubree uet apres 
la chanbre estoit ilueques pres 
anbedeus ensanble i entrerent 
et de plusors choses parlerent 
mes la uielle la sert de lobes 
la dame li mostre ses robes 
apres li mostre une grant coche 
" jci " fet la dame " se coche 
mes sire et ie lez son flanc " 
li liz fu hauz de fuerre blanc 
ou il ot grant coute de plume 
por ce que len ne s i enplume 
ot desus une coute pointe 
la uielle ot une aguille pointe 
et zz deel en ce sorcot 
que desoz s aisselle portot 
molt lou tint pres de son coste 
la dame a toz iorz acosté 
qui mostroit sa besoigne tote 
et la uielle maintenant bote 
lou sorcot desoz la coute 
" certes " fet ele " des pentecoste 
ne ui ge mes si riche lit 
plus as assez de ton delit 
que n ot ainc l autre bien m en menbre 
a tant s en issent de la chanbre 
et la uielle toz iorz sermone 
maintenant la dame li done 
plain pot de uin et une miche 
et une grant piece de fliche 
et de pois une grant potee 
bien est la borioise asotee 
por la uielle mes ne l set pas 
dame auberee eneslopas 
vers son ostel droit s en reuient 
del boriois dire me couient 
qui seus de la uille repaire 
si s en reuient a son repaire 
et dit que dormir se uoloit 
por ce que li cuers li doloit 
en la chanbre ua si se couche 
tantost com il fu sor la coche 
si sent lou sorcot bocoier 
si lou commence a poucoier 
quant ne set que c est qui li grieue 
maintenant la coute sozlieue 
si en a tret lou sorcot fors 
adonc qui li boutast ou cors 
zz coutel par delez lou flanc 
n en issist il goute de sanc 
tant fu durement esbahiz 
" ha las " fait il " tant sui traiz 
par cele qui ainz ne m ama " 
lors uint a l uis si lo ferma 
maintenant a lou sorcot pris 
car ialousie l auoit pris 
qui pires est de mal de danz 
defors lou regarde et dedanz 
qu il sanble c acheter lo uoille 
n il n a menbre qui ne se duelle 
tant est plains de corroz et d ire 
" he las " fet il " que porre dire 
de cest sorcot bien sai par m ame 
qu il est au lecheor ma feme 
qui son solaz ainz consenti 
qu ele eust mon coste senti " 
jl lou prist et si l estuia 
apres sor son lit s apuia 
et pense que il porra fere 
et quant plus pense a cel afaire 
et plus li doble ses anuiz 
jssi fu tant que uint la nuiz 
qu il uit les huis clos par la rue 
lors prent sa feme si la rue 
parmi l uis hors de la maison 
cele qui ne set l achoison 
a pou de duel n est acoree 
a tant ez uos dame auberee 
qui ert de li en grant esgart 
" ma belle fille dieus uos gart " 
fet la uielle " que fez tu ci 
ha dame auberee merci 
mes sires est meslez a moi 
et si ne sai dire por coi 
ne sai que len li a conté 
or me faites tant de bonte 
qu auec moi ueigniez chies mon pere 
auoi " fet ele " par saint pere 
je ne l uoudroit por grant chose 
viaus tu que tes peres te chose 
qui quideroit q aucun meffet 
eusses a ton saignor fet 
o uilenie de ton cors 
por qu il t eust botee fors 
et qu il t eust prise prouee 
et o ton lecheor trouee 
or est espoir li uilains iures 
si en sera demain deliures 
mes ie te lou en bone foi 
que tu t en uiegnes auec moi 
car de genz sont ces rues vuides 
miaz enploias que tu ne quides 
lo pain et lo uin et les pois 
jo te uoil rendre tot a pois 
lou gueredon et lou seruise 
car il iert tot a ta deuise 
quanque tu sauras demander 
il ne te faut que commander 
que tu seras molt bien celee 
en une chanbre recelee 
o ia home ne te uerra 
jusqu a tant que tes sire aura 
trespassee tote s iurece " 
maintenant la uielle s adrece 
qui la borioise auec li mainne 
" bele " fet ele " une semainne 
porrez ci auec moi estre 
que ia nus ne sauroit ton estre " 
lors l a semonse de mengier 
et la borioise en fet dongier 
et dit que ia dieu ne pleust 
qu el meniast deuant que seust 
por qu el a ceste honte eue 
dame auberee s est teue 
a cest mot de li preechier 
lors l auoit menee cochier 
en une chanbre iloc deioste 
en blans dras et en blanche coute 
molt l a la uielle bien couerte 
ne laissa pas la chanbre ouerte 
ainz ferma bien l uis a la clef 
de son ostel s en ist soef 
et s en uet plus tost que lou pas 
droit au uaslet qui ne dort pas 
ainz torne et retorne en son lit 
molt crient que la uielle n oblit 
de ce que li ot en couent 
del cuer en sospire souent 
et s asiet en son lit toz nuz 
puis se uest si s en est issuz 
et si se uet hors apoier 
et la uielle qui son loier 
vialt de chief en chief deservir 
et lou uaslet a gre seruir 
ne guenchist destre ne senestre 
lou uaslet trueue a la fenestre 
qui li demande queus nouelles 
" j es te dirai " fait ele " beles 
car ie ai t amie en tes laz 
que faire en porras tes solaz 
jusq a demain a iceste ore " 
et li uaslez plus n i demore 
cui la uielle ot serui en gre 
soef auale lo degre 
si s en reuont andui ensanble 
n auoit gaires si com moi sanble 
que la borioise ert endormie 
et cil qui desirre s amie 
se deschauce et si se despoille 
" dame " fet il " s ele s orgoille 
et el crie que ferai gie 
ourer uoil par uostre congie 
car bien m auez rendu mon droit 
je te consellerai a droit " 
fet la uielle " et si te couche 
et se ele est uers toi farouche 
et ele crie et tu yy tanz 
lieue la robe et te met enz 
et si tost com te sentira 
la besoingne autrement ira 
maintenant la uerras taisir 
s en porras fere ton plaisir " 
li uaslez est au lit alez 
lez la borioise s est colez 
et molt soef a li adoise 
atant s esuelle la borioise 
et est molt forment esmarrie 
a bien pou qu ele n est saillie 
fors do lit et cil l enbraca 
et dit " dame traiez uos ca 
car ie sui uostre douz amis 
que uos auez en dolor mis 
mes tant ai fet la dieu merci 
que tote seule uos tien ci 
dedenz ceste chanbre enserree 
molt uos auoie desirree 
par foi " fet ele " rien ne ualt 
car ie crierai ia si halt 
que tost sera ci acourue 
tote la gent de ceste rue 
par foi " fet il " rien ne uos monte 
ci ne uoi ge fors uostre honte 
quant la grant gent et la menue 
vos uerront lez moi tote nue 
qu il est ia pres de mienuit 
n i aura zz seul qui ne cuit 
que i aie fet a grant plente 
de uostre cors ma uolente 
molt uaut or mials qve soit enblee 
a caus defors nostre asanblee 
que nus fors que nos yy lo sache " 
la borioise ne set que face 
miaus li uient il estre a repos 
qu el porroit acoillir tel los 
par les uoisins et tel renon 
qu el n i auroit se honte non 
ja est tornee en autre foil 
la borioise et tot son orgoil 
molt s asoage et molt se plese 
li damoisiaus souef la bese 
li uns de l autre pres se tret 
cele li fet molt bel atret 
si se ieuent et si i font 
ce por coi asanblé i sont 
au matinet qvant l aube crieue 
dame auberee tost se lieue 
