se chil qui les romans ont fait 
des outrages et des mesfais 
eusent lor sens apresté 
a dire de divinite 
moult eusent esploitié mieus 
tout autresi come li mieus 
est dous vers le fiel qui tant fors 
si est plus dignes li depors 
c on dit qu i reconforte l arme 
et plus plaist dex et nostre dame 
et as bons sains qui sunt en gloire 
bien doit on tenir en memoire 
lor vie et por as gens aprendre 
por chou k essample i puisent prendre 
si iert leur nons plus tenus chier 
un miracle veul comenchier 
que xm nous raconte 
bien doit on raconter cest conte 
si com nous raconte renaus 
moult en est li miracles biaus 
il fu jadis uns mout haut rois 
c ainc n ama guerres ne desrois 
mais pais et droiture et raison 
cil rois avoit en sa maison 
un capelain de sainte vie 
en son cuer avoit grant envie 
des yy besans multeploier 
si les voloit si emploier 
qu il les peust al doble rendre 
a chou devroit chascons entendre 
selonc ce que on a savoir 
ke droit conte peust avoir 
s il en a cinc ou dis ou un 
car li don ne sunt pas conmun 
dex les a livrés a mesure 
rendre les convient a usure 
quant covendra au demander 
sauf chou que dex veut conmander 
a cascon en doit il servir 
que qui chou ne veut aconplir 
certes mau rechut les besans 
or orés comme li bon jehans 
ki puis ot a non bouce d or 
multeplia le dieu tresor 
que diex li ot mis entre les mains 
on reconte chou est del mains 
c on ne poroit conter le dime 
con il cremoit le roi hautime 
ja ne finast de verseiller 
ne de juner ne de veiller 
a bien faire iert tous ses acors 
dame iert li ame et sers li cors 
moult est honestes ses usages 
et tant estoit cortois et sages 
ke ja hom n aperceust s uevre 
envers le pule bien se cuevre 
car quant entre le gent venoit 
feste et leeche demenoit 
estre savoit a cascon fuer 
mais il avoit dedans son cuer 
plante siqu il vivoit sans gile 
selonc les dis de l euvangile 
on quidoit qu il amast le monde 
le cuer avoit et net et monde 
trop par estoit de nete vie 
diables en ot grant envie 
por la sainte que il menoit 
nuit et jor entor lui aloit 
qu il le cuidoit faire pechier 
en grant se met de l trebuchier 
en mainte maniere l assaut 
mes ses asaus riens ne li vaut 
fois et creance est ses escus 
qu il ne pooit estre vencus 
diables en ot grant engaingne 
tot autresi conme l araingne 
devant le moske met le roi 
l empira et mist mal au roi 
par une trop fause querele 
li rois ot une fille bele 
qui tos li pulles loe et prise 
moult iert cortoise et bien aprise 
ses eures sot et son sautier 
volentiers aloit au mostier 
sovant au capelain parloit 
qui maint bel mot li enseingnoit 
n i entendoit nule folie 
diables l a si asaillie 
et pointe d un agu quarrel 
amer li fist un damoisel 
et chil ama la damoisele 
endeus aus esprist l estincele 
li dansiaus tant s i acointa 
tant vint a li qu il l enpreingna 
car diables a porcachié 
le fruit qu en lui a semencié 
ne l pot pas covrir lonc termine 
moult se desmente la mescine 
car bien savoit qu ele iert dechute 
quant diables l a perchute 
aproismiés s est joste s oreille 
de felonie le conseille 
' damoisele que vaut vo plainte 
tout entresait estes enchainte 
quant li rois le sara vos pere 
et la roine vostre mere 
lues en serés mis a gesine 
or soies tant cortoise et fine 
que vostre ami en desconbres 
mius est que autrui enconbres 
que vos drus kiece en mortel main 
xxx 
dites qu aveis esté sa drue 
que vos en serés bien creue 
un oef n en puet mie vos estre 
se vos faites ocire un prestre " 
tant l a diables encantee 
que moult en est entalentee 
del prestre metre a danmpnement 
ne demora pas longuement 
qu aperchute s est la roinne 
au contenement le mescine 
et au mangier qu ele faisoit 
en tel guise se demenoit 
chascon jor sanble que devie 
sa mere conut bien teil vie 
si come feme d autre fait 
entresait seit qu ele a mesfait 
cele a la face pale et tainte 
la mere l a de tant atainte 
k ele seut la mesaventure 
au roi conta la contenure 
qui moult grant dolor en demaine 
en une canbre o soi l en maine 
n i ot fors la roine et lui 
' fille fait nos as grant anui 
et lait reprovier et hontage 
qui enchainte ies par xxx 
chertes moult par en ai grant honte 
or me di tost et si me conte 
de qui tu ies ensi honie 
jehis le hors ne l coille mie 
dites le moi sans demorance 
moult en iert pris crueus venjance 
de celui qui t a enpreingnie " 
diables qui l a enseingnie 
s est a cel conseil enbatus 
par qui mains hom est abatus 
et mis a honte et a desroi 
en plorant regarda le roi 
qu a la terre sa face moille 
as pies son peire s agenoille 
puis si le baise faintement 
puis li a dit moult piteument 
' merchi " fait ele ' beaus dous sire 
ne vaut noient il t estuet dire 
le non de celui qui st mesfais 
de qui tu as rechut les fais 
qui si par est hors et vilains 
sire jehans vos capelains 
c on quide de tel netee 
m a tolue ma castee 
a premiers le bien m enseigna 
et au darain m enpreigna 
de mal faire est bien enseingniés " 
quant li rois l ot si s est siengniés 
' jehans " dist il ' dis tu a chertes 
oil beaus tres dous sire chertes " 
li rois la roine regarde 
' et qui se donast de ce garde 
de si saint home conme jehan 
il en ara honte et ahan 
par la corone que je port 
arivés est a moult mal port 
trop par est ore cis blasmes lais " 
li rois manda en son palais 
ses plus haus barons a droiture 
si lor dist la mesaventure 
ainc ne se volt plus atargier 
a ses homes a fait jugier 
le chapelain qui ne l savoit 
et coupes et pecie n avoit 
mais diables qui het sa vie 
li a tot ce fait par envie 
et quant le virent li baron 
escrié l ont come un larron 
qui est repris a ses desrois 
' jehan jehan " ce dist li rois 
' ta chastee est redoissie 
por quoi as ma fille engroissie 
ta falsete est perrilleuse 
l aighe coie est plus resoigneuse 
que n est la rade et plus dechoit 
car cil s en garde qui le voit 
li privés lerres est li plus maus 
sauf te cuidoie et tu es faus 
tu m as doné venin por basme " 
quant jehans ot le vilain blasme 
il se seigne ne set que dire 
poi prisast on son escondire 
tote la cours sor lui resone 
li rois en jurre sa corone 
qu il ert demain menés en l ille 
ou li mers bat et li vens hille 
' de ta deserte aras le droit " 
or vos dirai quels l ille estoit 
uns rochiers ert de mer enclos 
de bos estoit tos plains li clos 
trop avoit en la desertine 
ours et lions et sauvechine 
guivres dragons serpens volans 
quant ert repris alcuns dolans 
c on devoit a mort traveillier 
la ert menés por esillier 
et les bestes le devoroient 
a grant dolor qui la estoient 
en tel afaire en tel ahan 
dut li rois esillier johan 
par le dit a la damoisele 
li sains hom cort a la capele 
si a tot maintenant aers 
parcemin et taillié quaiers 
et de son enke plain cornet 
ses pennes et son kenivet 
tot portera o lui li sire 
car alcun bien voldra escrire 
en l ille desor le rivage 
car ne doute beste salvage 
ne il n a paor ne doutance 
conment qu il ait sa sostenance 
car en nostre segnor se fie 
qui ses sergans pas ne defie 
mais tos jors est pres de l deffendre 
li rois le conmanda a prendre 
a ses sergans pour devorer 
car il ne velt plus demorer 
et cil i vont isnelepas 
si l amainenent plus que le pas 
celui qui n iert mie mesfais 
la fille al roi ert el palais 
si li dist quant le vit venir 
' ice vos doit bien avenir 
dans fals prestres malvais lechiere " 
li sains hom a levé sa chiere 
quant entendu a la parole 
lors a regardee la fole 
' qu est che male feme qu as dit 
certes malement as mesdit 
dex set moult bien que n i ai coupes 
en cel mesfait dont tu m encoupes 
moult comparras chier ton desroi 
car je depri al soverain roi 
qu il te rende ta false plainte 
sique del fruit dont es enchainte 
a nul jor delivre ne soies 
de si adont que me revoies " 
li sergant le mainent atant 
de totes pars le vont batant 
n aresterent jusqu a la rive 
de laidengier cascuns estrive 
aprestee trova la nef 
docement i entre et soef 
li capelains dont li oil larment 
et li sergant qui moult bien s arment 
por les lions et por les ors 
l aighe trespassent a grant cors 
jusqu en l ille que vont requerre 
le saint home metent a terre 
puis si se sunt ariere enpaint 
et li capelains qui remaint 
s est a la terre agenoilliés 
de lermes a ses ex moilliés 
une sainte orison commence 
' he vrais dex qui al diemence 
de tes manoevres reposas 
en paradis adan posas 
dont puis fu mis hors con mendis 
por le fruit que li desfendis 
las por coi aerst il la pome 
que conperé ont tot li home 
que nature ot formés et fais 
il meismes en ot tel fais 
qu en travail fu tant con fu vis 
et puis ens en infer ravis 
en tenebres en oscurte 
por le fruit de maleurte 
honte en ot li ame et li cors 
he vrais peres misericors 
duel ustes de vo creature 
qui estoit en la vil closure 
u tot aloient fol et sage 
en terre envoias ton mesage 
a celui fu dit li salus 
qui est voie vie et salus 
cele parole car devint 
al noel a naiscance vint 
li angle as pastors le noncierent 
qui forment s en esleecierent 
l estoile fu des rois veue 
cascuns le vit en sa venue 
cascuns mut seus de son enpire 
et vos les asanblastes sire 
l estoile a vos les amena 
cascuns offrande vos dona 
cascons solonc ce que li sanble 
vos les presistes tos ensanble 
al saint temple fustes offers 
li justes simions vos sers 
vos rechut de joie aemplis 
lors fu ses desirs aconplis 
lonc la parole qu il savoit 
que sains espirs dit li avoit 
ains que la mort paor te face 
verras tu ton deu en la face 
il le voit voir a son talent 
si com jo croi tot veraiement 
qu ensi avint icis recors 
si salvés vos m ame et mon cors 
et envoiés sustance et vie 
dyables m a fait par envie 
cest duel qui st de mal ensegniés " 
il lieve sus si s est segniés 
l orison fu en latin dite 
por ce l ai en romans escrite 
que li lai le puissent aprendre 
fermer en lor cuer et entendre 
ki le dira de bon corage 
miex l en ert a tot son aage 
li sains hom qu iert a tort menés 
ert de tos biens enluminés 
envers le ciel regarde en haut 
hardiement s en entre el gaut 
ainc les bestes ne resoigna 
ore oiés con dex li dona 
grant honor en la desertine 
li dragon et la serpentine 
li lion et les autres bestes 
dont il i ot moult de rubestes 
encontre le saint home aloient 
aorerent et inclinoient 
humblement com fuissent oeilles 
les vertus deu et ses merveilles 
ne porroit bouche d ome dire 
tant ala par le bois li sire 
qu il vit un arbre en un destor 
dont li erbe estoit drue entor 
de rain de fueille est bien vestus 
la est li preudom arestus 
et si li plot a remanoir 
la voldra faire son manoir 
des rains et de la foille aporte 
cloisure i fait entree et porte 
quant ce ot fait li deu amis 
si se segna dedens s est mis 
la voldra alcun bien escrivre 
mais il ne set de coi puist vivre 
ne de quel part socors li viegne 
a deu se lui plaist en soviegne 
par sa grace par sa pitie 
la nuit quant il fu anuitié 
li sains hom ne s oblia pas 
a genols vait isnellepas 
dist conplie dedens sa cele 
le jor de la virge pucele 
et apres vigile des mors 
li bons us ou il ert amors 
voldra se il puet maintenir 
la droite voie veut tenir 
se bien a ore dusc a ore 
s il puet miex le fera encore 
dedans sa novele maison 
fu tote nuit a orison 
s il dormi ce fu a genols 
piecha qu il n ot les ex saols 
matines dist a l ajornee 
quant clere fu la matinee 
a deu moult saintement rendi 
et prime et tierce et miedi 
en son cuer fait veu et promese 
s armes eust il cantast mese 
epistle et evangile dist 
apres un des quaiers eslist 
si apresta son escritoire 
comenchier veut un saint estoire 
el non del poissant roi celestre 
il ne voldra mie useus estre 
qui en huiseuse s amolie 
penser li fait mainte folie 
son parcemin et penne taille 
d entrer en la haute bataille 
dont dyables a grant envie 
qu il comence si sainte vie 
ou ot mainte bele aventure 
forment li plaisoit l escripture 
son fain oblie pour la joie 
mais al diable mult anoie 
bien sot se la vie est escrite 
ou il ore tant se delite 
que soventes fois le lira 
apres cestui altre escrira 
' jo le quidai avoir vencu 
mais il a pris le haut escu 
dont bien s est envers moi covers " 
son cornet a li fel aers 
tot l encre en a espandu fors 
li sains hom volsist estre mors 
quant il vit son enke espandu 
' he las ore ai jo tot perdu 
puisque mes enques gist par terre 
he las qui m a fait ceste guerre 
male cose a en cest contor " 
li sains hom garda tot entor 
l anemi vit devant lui 
qui grant joie ot de son anui 
il en rist et fait lie chiere 
' hai " fait il ' malvais leciere 
par toi est abatu mes enkes 
quides tu donc que tu me venkes 
oie voir abatus seras 
or me di coment escriras 
tot ton enke as perdu al mains 
or seront huiseuses tes mains 
qui si se penoient d ovrer 
or n aras enke ou recovrer 
tu as perdu veu et promesse 
ne jamais ne canteras messe 
et de quel cose vivras tu 
en tel dessert t ai enbatu 
ou il a pain ne ferine 
mais ors et autres salvagine 
dont tes cors est en grant peril 
tot tes cors est mis en exil 
car trop cointes estre soloies 
se mon conseil croire voloies 
jo te racorderoie al roi " 
quant li sains hom ot le desroi 
lieva sa main sor li fist signe 
de la crois que tant par est digne 
c anemis aprochier ne l ose 
le satenas laidist et cose 
que moult l a fait el cuer dolant 
pus li a dit par maltalent 
' jo te conmant fel anemis 
par celui qui en la crois fu mis 
qui recut mort et pasion 
por geter l ame de prison 
qui en enfer estoit en cartre 
que mais ne te puisses enbatre 
en cest ille tant con g i ere 
fui t en de ci malvais leciere 
trop m as porsui longement " 
cil s en fui isnelement 
li sains hom est dedens sa cele 
le fil a la virge pucele 
proie moult que socors li face 
envers terre cline sa face 
sor sa main a mise sa kene 
en sa bouche boute sa pene 
si le tornie et maine et tire 
et en apres de cuer sospire 
en grant torment estoit ses cors 
de sa bouce a retrait fors 
la penne ki ert atempree 
de color d or bien destempree 
a veu tot le tuel plain 
devant ses ex a trait sa main 
longement l esgarda li prestre 
' he dex quel color puet ce estre 
en porroit on escrire letre " 
par assai le comence a metre 
apres l autre letre qu est noire 
mais cele resplent qui est ore 
tote l autre letre enlumine 
' hai sainte vertus devine 
se de tel enke plus eusse 
con bieaus escris faire peusse 
dex con m en fust grace donee " 
quant il ot dite sa pensee 
en sa bouche le tuel boute 
le tuel vit plain de tel goute 
si bele con d itel color 
son fain oblie e sa dolor 
oblie dex le sostenoit 
en sa bouche l enke prenoit 
sa salive devenoit ors 
et quant escopir voloit hors 
sa colors muoit a droiture 
si con ancois fu par nature 
et a l escrire estoit ors fins 
ainsque venue fust sa fins 
vit on l escrit que tant fu gens 
moult en loerent deu les gens 
tant con vesqui et ot duree 
ot puis a non bouce doree 
et drois fu pour la grant merveille 
jehans nuit et jor se traveille 
de deu servir et sa puissance 
moult est povre sa sostenance 
d erbes vivoit et de racines 
mais les doucors qui erent fines 
ne li mannes bien en sui cers 
qui peut le pulle ens es dessers 
ne lor plot miex quant les mangoient 
que les herbes jehan fesoient 
car dex le saveur i metoit 
qui son ami pas n oblioit 
sovent le faisoit visiter 
or le lairai de lui ester 
si dirai de la fille al roi 
qui sus li mist par son desroi 
qui par lui ot cel enconbrier 
trois ans passerent tot entier 
qu ele onkes ne pot agesir 
de sante ot moult grant desir 
a grant dolor use sa vie 
la mesestance ot deservie 
c al saint home sus mis avoit 
xxx 
xxx 
et nuit et jor ses poins detort 
tel duel a a poi ne s afole 
' lasse dolante con fui fole 
quant j encopai l ome saintime 
qui si bien ert del roi hautisme 
car ore apert sor ma semence 
ore en voi jo bien la provence 
de la parole qu il descrist 
envers le saint cors jesu christ 
quant il issi de cest palais 
oians trestos et clers et lais 
proia que grose remansise 
de ci a tant que l reveise 
bien a dex fait sa volente 
quatre ans ai ja encainte esté 
lonc tans ert mes cors enconbrés 
car il est piecha devorez 
je l porchacai lasse caitive 
moult sui dolante que sui vive " 
si grosse estoit a poi ne crieve 
tot dis gisoit onques ne lieve 
li rois en tel despit l avoit 
k il ne l ooit ne le veoit 
en une chambre estoit repuse 
enserree conme recluse 
ades gist en un lit enverse 
une seule feme i converse 
que li aporte sa vitaille 
ensi languist ensi travaille 
tant a mal nus ne l porroit dire 
la mort sor tote rien desire 
el demora en tel maniere 
dex acompli bien la proiere 
de son ami con droituriers 
set ans fu grosse tos entiers 
li lasse qui est en tempeste 
a un jor d une haute feste 
vint en sa cambre la roine 
si araisone la mescine 
' fille con pesme vie avés 
car me distes se vous savés 
se enchaintes estes ou emflee 
del roi en ai esté ciflee 
sovent quant il de vos m enpeske 
dame vo fille porte un veske 
quant il ert nés bien le gardés 
a l apostoile le rendés 
si me rampone e contralie 
dame certes par ma folie 
ai le mal quant ie porchacai 
c est a bon droit se honte en ai 
le col ai durement chargié 
de mon mesfait de mon pechie 
c a tort le mis sor le saint home 
il n i ot copes c est la some 
d un danzel fu que jo amoie 
por mon pere que jou cremoie 
que ne l fesist livrer a mort 
johan en encopai a tort 
grant honte en ot e sans mesfaire 
une proiere li oi faire 
a deu qui bien est averee 
qu je ne fuisse delivree 
desiqu il revenist arriere 
ja del fruit bele mere chiere 
n iere delivre c est mes sors 
si arai veu cel saint cors " 
la roine oi le meschief 
pour le mesfait sengna son chief 
quant ot le pechie desloial 
' fille por coi fesis tel mal 
corecié as deu e ses sains 
moult ert preudom li chapelains 
ki a tort fu deshonorés 
piecha est mors e devorés 
jamais nul jor ne le verras 
or di coment deliverras 
quant sans lui ne pues desloier 
dame qui porroit envoier 
sergans en l ille fiers et os 
il i troveroient des os 
de ceaus qui iluec sont ocis 
car assez en i a on mis 
tot coillissent e mals et bons 
se trovés estoit uns des suens 
on les feroit laver ensamble 
si en bevroie ce me samble 
de l aighe u seroit atouciés 
un de ses os de fi sachiés 
delivre estroie sans doutance 
tes est ma fois e ma creance 
dame ore aies merci de moi 
fille soffres g irai al roi 
cest oevre raconter e dire " 
la dame qui li cuers sospire 
est en plorant al roi venue 
et si li est as pies cheue 
devant trestous les pies li baise 
ne quidiés mie c al roi plaise 
' levés " fait il ' sus bele amie 
sire jo n en leverai mie 
s arai un don que jo demant 
dame je ferai vo conmant 
bien porrés vostre plaisir dire 
sui en certaine beaus dous sire 
oil dame coiqu il me grieve " 
la roine a cest mot se lieve 
aproismie s est les s oreille 
le fait sa fille li conseille 
son forfait e sa felonie 
ensi con ele l ot gehie 
la verite a descoverte 
dont cele a encor sa deserte 
por celui qui moult deu cremoit 
e de fin cuer loial l amoit 
a tort noma le capelain 
li rois a levee sa main 
si s est plus de cent fois segniés 
' las " fait il ' con sui engigniés 
bien sai que dex me requerra 
son sergant e demandera 
a tort li fis tolir la vie 
la fole a le mort deservie 
que li porchaca sans pardons 
avoi sire ce est mes dons 
de le lase dont parol ci 
que vos aiés de li merci 
se deu plaist ne vous desdirés 
dame " fait il ' et vous l arés 
certes de ce sui moult dolans " 
ele li prie des sergans 
qui por les os en l ile iront 
et a lui les aporteront 
' qu en ferez vous amie chiere " 
ele li conte la proiere 
que li capelains fist par ire 
bien l en oi dex nostre sire 
que jamais ne deliverra 
de ci adont k il revenra 
c est la creance a la dolente 
qui soffert a mainte tourmente 
s on pooit rien de lui trover 
pour la caitive delivrer 
ou alcun os qui de lui soit 
tout maintenant deliverroit 
se dex veut bien peut avenir 
li rois a fait sergans venir 
si lor dist son comandement 
cil sont armé isnelement 
de bones pour desfendre 
alé en sont sans plus atendre 
jusc as nes qui sunt a la rive 
de bien faire cascuns estrive 
encontre les bestes salvages 
dont tout estoit plain li bosages 
moult les redoutent li sergant 
envers l ille s en vont nagant 
por secorre la damoisele 
jehans estoit devant sa cele 
si lavoit herbes et racines 
cex voit venir par aatines 
d elmes d aubers apareilliés 
moult s est li sains hom merveilliés 
quide que le viegnent destruire 
envers le ciel ses deus mains puire 
puis dist ' dex oiés ma proiere 
ci voi venir une gent fiere 
metre me volent a martire 
se vostre plaisir i est sire 
que mais n i ait de mon tempoire 
recevés l ame en vostre gloire 
ja me porront trover tot prest 
puisque li vos plaisirs i est 
que plus n i ait de mon eage " 
li capelains vint al rivage 
encontre cex qui arrivoient 
moult s esmerveillent quant le voient 
ne seivent con puist avenir 
jehans dist ' bien puissiés venir 
plaist vous ci herbergier o nos 
sire " font il ' qui estes vos 
qui entre ces bestes manés 
segnor " fait il ' ci fui menés 
set ans a par fause acoison 
johans li capelains ai non 
johans vivés vos donc biaus mestre 
oil merci al roi celestre 
qui m a doné vie et peuture " 
cil li conterent l aventure 
que por ses os furent venu 
' segnor bien vous est avenu 
tot ensamble me renmenrés 
soffrés un poi ja me rarés " 
il est corus ses livres prendre 
puis en revint sans plus atendre 
en lor nacele recut l ont 
et a grant joie s en revont 
tant ont de nagier estrivé 
qu il sunt en lor terre arrivé 
moult desirent que li reis sache 
le gaing qu il ont fait en lor cache 
onques en bos n en terre nueve 
ne fu faite si bele trueve 
deus messages au roi envoient 
qui bien et bel parler savoient 
conté li ont coment amainent 
le saint home et dont joie mainent 
sain et sauf et plain de vertu 
quant li rois ot de grant vertu 
bati son pis en repentance 
crient que dex n en prange vengance 
del sort que al saint ome fist 
trestote la cite fremist 
quant il oirent la novele 
tot blasmerent la damoisele 
par qui fu meus li desrois 
encontre va a pie li rois 
et la roine a grant pite 
a l entree de la cite 
encontrerent le capelain 
li bons hom a levé sa main 
s es a beneis et segniés 
li rois li est cheus as pies 
et la roine s agenoille 
la face et li mentons li moille 
car elle plore tenrement 
merci li proie doucement 
des mals que fait li ont a tort 
jehans qui de deu a confort 
lor respont a moult simple face 
' je l vous pardoins et deus si face 
ce porchaca la pecherece 
ki de moi ert si menterese 
encor dure cis blasmes lais " 
conduit l en ont dusc al palais 
li rois a trestot son empire 
la damoisele l oi dire 
moult grant desir a de l veoir 
par lui quide merci avoir 
de la dolor qui tant est male 
aporter se fait en la sale 
devant le roi ki est ses pere 
pitie en a eu sa mere 
de honte et d angoisse noirci 
' bele fille criés merci 
au saint home que il vous vaille " 
ses mains joint cele qui travaille 
plains gete dolerous et haus 
' he capelains nes et loiax 
a grant tort vous mis sus la rage 
oiant mon pere et son barnage 
je di que coupes n i eustes 
et que mon pechie ne seustes 
sire merci de ceste lasse 
ki a tel duel sa vie passe 
c est drois que conper ma folor " 
quant li sains hom ot la dolor 
pitie ot de sa mesestance 
' as tu dont vraie repentance 
oil se jesus me secore " 
la roine de pitie plore 
a genols vait forment li grieve 
li capelains amont l en lieve 
si li dist moult piteusement 
qu ele laist son doulousement 
' certes ne puis dolor me donte 
mon enfant voi morir a honte 
se deu plaist s iert reconfortee " 
en une cambre l a menee 
la lasse qui grant duel demaine 
li sains hom la roine en maine 
l uis serra apres lui li prestre 
ne laissa fors que la dame estre 
qui moult ert plaine de tristor 
' dame or prions al creator 
qu il nos confort et joie 
et ma proiere essauce et oie 
de ce que jo li voil requerre " 
les deus genols a mis a terre 
s a conmencié s orison 
ki moult fu de sainte raison 
' biaus sire dex puisque jonas 
el ventre del poisson gardas 
et moi as gardé vers les bestes 
qui tant par estoient rubestes 
si voir con ceste honor m as faite 
qui moult bien doit estre retraite 
or te proi de ceste esgaree 
que jusques ore as enserree 
delivre le par ta poissance 
rent moi le fruit de tel samblance 
con il aferist al termine " 
il a segnié la mescine 
qui en dolor a mes maint jor 
onques n i ot plus de sojor 
mais maintenant tot a delivre 
d un enfant malle se delivre 
si formé come de set anz 
de tes paroles con d enfans 
ot le cors et sage 
onques nul jor de son eage 
ne vit plus bele creature 
delivre est de sa porteure 
saine se lieve isnelement 
la danzele nul mal ne sent 
le saint home aert par les pies 
qui a terre ert agenoilliés 
' saine sui et point ne me grieve " 
jehans li capelains se lieve 
et voit l enfancon qui parole 
si l aplanie si l acole 
tantost li requist cil baptesme 
et le saint oile et le saint cresme 
tantost l enfant baptisa on 
et del capelain ot le nom 
deu loent tot de cel miracle 
que dex a fait de cest segnacle 
li rois l onore et si princier 
et li autres pules l a chier 
ses livres mis a la capele 
quant seue fu la novele 
ses livres tot d or escrist 
et qu en sa bouche destempré prist 
par miracle deu en loerent 
et puis bouce d or l apelerent 
por sa sainte conversion 
sains jehan bouce d or a non 
sa vie fu nete et saintisme 
puis plot a deu le roi hautisme 
k il fu veske de la cite 
de sa vie vos ai conté 
et quant finé fu li bon mestre 
orison fist al roi celestre 
que femes qui enfans portoient 
s a lor besoing le reclamoient 
que l enfes mort ne receust 
devant qu en fons baptisiés fust 
et la mere a honor vesquist 
dex li dona ce qu il requist 
tenir l en doit on en memoire 
por renaut qui a fait l estoire 
en romans si cortoisement 
deprions deu omnipotent 
le segnor dont tos biens est fais 
que il nos pardoinst nos mesfais 
et otroit droite penitance 
si con cil qu est de tel poissance 
et quiconques escrite l ait 
foi et plente de tos biens ait 
et si ait permanable vie 
cascuns en die 
