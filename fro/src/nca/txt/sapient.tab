ce dist salomons : li comencemenz de sauoir , ce est la cremors de deu . 
esgardons dont , sanior , ke soit la cremors de deu et coment om doit deu cremir . 
om doit cremir lo pechiet a faire , por la iustise de deu , ki asprement lo frat compareir es tormenz d infer . 
mais or sont li alcant , ki lo pechiet dotent a faire por la poine k il en atenderoient , et ke deus lor feroit compareir , et ce est alcune chose ; 
mais a ce k il se puist salueir , li estuet il altre chose auoir . 
car ki nul pechiet ne fait , por ce k il dotet deu , ne nul bien ne uuet faire por l amor de deu , il ne se saluet mie . 
dont nos couient auoir ensemble la cremor de deu et l amor . 
la cremor par cui nos dotons lo mal a faire , et l amor ki nos atraiet al desier de bien oureir . 
car ki deu crient , ne ameir ne l uuet , il at la constume al deable , ki deu crient por la posteit k il at sor lui , mais il ne l ameroit en nule fin ; 
car il ne uuet bien oureir , et souentes foiz dist li sages hom : icil me crient ki m aimet . 
cremons dont et amons celui ki est de si grant bealteit , de si grant suauiteit , ke li angele ki set tanz sont cleir plus del soleilh , ne se puent asaisier de lui a esgardeir . 
mais ki est cil ki si est beaz , cui om doit seruir et cremir et ameir ? 
ce est li tot poissanz deus ki maint en trois persones , et est uns deus . 
et coment puet om entendre trois persones en un deu ? 
bien les i puet om entendre , se creance ne nos falt . 
esgardeiz lo soleilh ki en lui at trois choses , lo fou et la splendor et la chalor , et cez trois choses sont si ensemble iointes , ke s om uoloit la chalor partir des altres , li soloz faroit , u s om la splendor uoloit osteir , n auroit li soloz point de clarteit . 
esgardeiz dont , li fous et la chalors et la splendors sont el soleilh . 
par cez trois choses si puet om entendre les trois persones . 
car en la substance del fou doit om entendre la persone del pere , en la splendor la persone del filh ; 
car ensike la splendors del soleilh enluminet lo munde , ensi faitement li filz del pere , ihesus criz nostre sire , est lumiere et saluemenz de tot lo munde , et nuz ne puet senz s aie auoir saluement ne uraie lumiere . 
dont il dist en l ewangele : ce est : nuz ne uient al pere , se par moi non . 
dont doit om entendre en la splendor la persone del filh , en la chalor la persone del saint espir . 
car ensi faitierement ke la chalors rechalfet les refroidies choses par la ialeie del iuer tens , alsi faitierement rechalfet li sainz espirs les refroidiez cuers ki sont refroidiét par la negligence de bones oeures . 
ensi auons lo pere , et lo filh , et lo saint espir en un deu . 
ensi com lo fou , et la splendor , et la chalor enz el soleilh . 
icele sainte triniteiz , icele granz diuiniteiz , u at ele habitacion ? 
voirement ia soit ce ke la posteiz de deu soit en toz les lius , si est sa maisons enz el sourain ciel . 
ce dist sainz augustins , ke troi ciel sont : li uns est corporeiz , si ke nos ueoir le poons . 
li altres est spiritueiz , enz el queil li angele habitent . 
li tiers est li sourains ciez , enz el queil iceste sainte triniteit , iceste grant diuiniteit face a face esgardent li bieneureit . 
et ia soit ce ke la l esgardent face a face li bieneureit , se est il trestoz ensemble en toz les lius . 
et cant il est en un liu , ne falt il mie por ce en un altre . 
car sa posteiz est si granz en un liu , com en un altre . 
et alsi grant posteit ke il at en ciel , si at il en infer , et en terre ; 
et toz ensemble est il totens ; 
car en cele mimes hore ke sa posteiz oeuret en orient , en cele mimes hore puet ele oureir en occident . 
et cant sa posteiz est si espandue ke ele est par tot lo secle , seit il dont bien totes les choses ? 
vraiement , si a certes seit il totes les choses , ke trestot ce ke passeit est , et ke or est a present , et ke a uenir est , soit deuant ses oelz , et anzoisk il creast lo munde , sout il expressement de totes les choses , et des angeles et des hommes , les nons et les constumes , les uolenteiz et les faiz , les diz et les penseies , alsi com s eles fuissent maintenant . 
et coment parolet deus az hommes et az angeles az angeles ? 
parolet il par la diuine inspiration et par sa grasce , et az hommes parolet il parmi les angeles , et par les hommes mimes parolet il souentes foiz az hommes . 
car quantes foiz li ministres deu uos anuncet la parole deu , ce est li sainz espirs ki a uos parolet . 
dont nos trouons en l ewangele : ce est : ce n estes uos mie ki parleiz , mais li sainz espirs de uostre pere , ki en uos parolet . 
deus , com fait a gardeir , com fait a honoreir li messages ki deu aportet ! 
voirement deu aportet il , car se c est li espirs del uostre pere , ki en lui parolet , dont est ce deus ki en lui parolet . 
et dauid dist de ce meismes : ce est ; 
ge orai ke parlerat en moi li sires deus . 
honorons dont lo sanior , ki el message deu parolet , ce est li sainz espirs . 
honorons lo message por l amor del sanior , et souent dist li sages : icil ki aimet lo message , ne heit mie lo seniorage . 
dont poeiz entendre en ceste parole , se uos ameiz deu , dont ameiz uos son message , ce est ses ministres , ce est uostre prestre , par cui conselh uos deueiz l amor de uostre sanior conquerre , et se uos l aueiz perdue , ki uos i doit racordeir . 
altres messages i at encor , car li spiritueil poure ki mestier ont des bienfaiz et des almones , et ki por l amor deu les uos demandent , icil sont uoirment message deu , mais non mie si haltement com li altre . 
car alsi com li riches hom at ses messages , k il enuoiet par les terres a ses negosces , ensi at nostre sires ses messages . 
li riches hom ki ses messages at , il enuoiet les uns al piet solz , come curliers ; 
les altres enuoiet il teil hore est a grant barnage et a grant saniorie , et charge grant cheualchie et or et argent a bandon ; 
et cant il ont fait lor message , si lor donet om por l amor de lor sanior mult granz dons , solunc ce k il est uenuz a plus grant saniorie ke uns curliers . 
or esgardeiz les poures , ki de l un uis a l altre uos uont cascun ior somonant , ke uos lor faites bien , por ke uos aiez deu , et s esgardeiz lor petiz dons ke uos lor doneiz . 
et esgardeiz alsi les ministres de sainte glise , ki del patrimone ihesu crist sont plus riche d auoir , ce est des almones , c om done por ihesu crist . 
et s esgardeiz ke li don ke uos lor doneiz por l amor deu , k il sont plus grant ke les petites almones des poures , si poreiz conoistre cez dous manieres des messagiers . 
et ia soit ce ke li uns soit plus halz de l altre , si comande nostre sires a honoreir et l un et l altre . 
honoreiz dont les messagiers de sainte glise , honoreiz dont les poures damredeu , k il puissent a lor sanior de uos porteir teil message , dont uos puissiez auoir fiement la grasce et l amor de deu et k il uos uuelhet doneir la ioie celeste , icil ki uit et regnet senz fin . 
ce dist li sainz espirs par la boche dauid lo prophete : veneiz , fait il , filh , oiez moi , ge uos aprendrai la cremor deu . 
voirement par la boche de dauid lo dist li sainz espirs , car ia dauid n osast prometre lo cremor de deu a aprendre , se li sainz espirs ne fuist en sa boche . 
et bien poons dire ke li sainz espirs dist : veneiz , filh , oiez moi , ge uos aprenderai lo cremor de deu ; 
car il est aprenderes et ensengieres de toz les biens . 
en ceste parole nos fait il entendre , ke nos sumes filh de deu , car il nos somont alsi com li bons peres fait son enfant , cant il l aprent et ensenge a faire sa uolenteit . 
alsi dist li sainz espirs : veneiz , ge uos aprenderai la cremor de deu . 
alsi com il diroit : veneiz , filh , oiez moi ge uos aprenderai a faire la uolenteit uostre pere . 
et cant nos sumes filh de deu apeleit , dont est il droiz ke nos les oeures et les faiz aprendons de nostre pere . 
aprendons les en tant , ke nostre floiue conscience en puet comprendre . 
ensiuons ses faiz en tant , ke nostre fragiliteiz en puet soffrir . 
mais es oeures nostre pere at teiz oeures , en cui nos ne l poons ensiure , car si sont haltes , ke nuz ne poroit si haltes oureir . 
si com de la creation del munde , car cant nule chose n eret , si creat il al comencement lo ciel et la terre , et deuisat les quatre elemenz . 
mais treske deus eret , anzoiske li monz fuist creeiz , donne eret il mult soltains , cant nule chose n astoit s il non ? 
non il uraiement , car sainz iohans dist enz el comencement de sue euuangile : ce est : ice ke fait est , astoit uie en lui . 
ce est ke tote la creature ki faite est astoit ensemble lui , en la disposition del secle . 
visible astoit tote la creature en la disposition del secle , alsi com il la ueist , et ensike il disposat tote creature deuant la creation , tot ensi apparut ele , cant ele fut creeie . 
et ensik il le uoloit faire , ensi le desposeuet il en sa pense . 
ensi com li bons engeingieres ki uuet faire une riche maison , promiers trait ses lignes et ses compas , et mesuret coment il cascunes choses deuiserat , et cant il l at edifiie et elleueie , si la uoit , et conoist tote ensi com il l auoit en son cuer porpenseie . 
et auoit deus mestier k il creast lo monde ? 
vraiement non il . 
mais ysidorus nos dist : ce est : ce fut la bonteiz de deu , k il creat lo munde , par ke alcun fuissent , cui il poist repartir de sa grasce . 
coment fut faiz li mundes ? 
dauid dist , li psalmistes : ce est : il lo dist , se furent faites , il lo comandat se furent creeies totes les choses . 
dist l ilh par parole ? 
ce dist augustins : ce est : li dires de deu est par parole , ce est creeir totes choses enz el filh . 
si com dist dauid : ce est : tu as faites totes choses en sauoir , ce est enz el filh ; 
car li filz est apeleiz sapience del pere . 
mist long tens nostre sires el munde formeir ? 
non ilh , car ce dist ysidorus : ce est : en tant com om puet un oelh clore u ourir . 
tot ensemble creat deus lo munde , et non par parties . 
et totes les choses deuisat par parties en sis iors , il deuisat les elemenz et les choses ki sont desoz les elemenz . 
et conoissent deu totes les creatures , k il at creeies ? 
oilh uoirement , car teiz choses sont a nos mortes solunc nostre sens , ki uiuent a deu , et totes les choses conoissent lor creator . 
li ciez lo sent , car par son comandement ne finet il onkes de mouoir par assedueies reuolutions . 
dont dauid dist : ce est : ki fist les ciez en entendement , ce est , ki teiz fist les ciez k il l entendent ; 
li soloz et la lune et les estoiles le conoissent ; 
car eles gardent bien lo liu de lor cuers , et si parfont senz mesprisure lor comandeit mestier , ce est de rendre lumiere al munde . 
la terre conoist son creator , car ele rent a son droit terme ses fruiz . 
li fluiue le conoissent , car il repairent par son comandement al liu dont uinent . 
la meirs et li uent lo conoissent , car il aquoisent lor tempesteiz par son comandement . 
li mort lo sentent , car il relieuent par son comandement . 
li enfiers lo conut , car ceaz k il tenoit en tenebres et en umbre de mort , rendit il par son comant , cant il combrisat les portes d infer empres sa passion , et il en gettat les siens amis ki l atendoient . 
totes les mues bestes conoissent lor creator , car teile loi ki lor est doneie , gardent eles fortement . 
mais li hom , a ues cui deus at faites totes les choses , et ki est la plus digne creature de totes les creatures ke deus at creeies , conoist floiblement lo sien creator , et com il deust totes choses radrecier a la conissance de lur creator , solunc ce k il est plus sachanz de totes les altres choses , si auroit il mult souentes foiz mestier d ensengement , ki lo fesist reuenir et fer esteir en la sue loi . 
en sa loi di ge , car sue ele est et deu . 
sue ele est , en ce k il l at a gardeir , par lo comandement de son creator , et deu est ele , car il li at doneie et enioint por son seruise a faire . 
mais kantes foiz uoit om l omme aleir fors de la loi deu ? 
kantes foiz il forsot ses comandemenz , et kantes foiz il fait chose ke deus heit . 
ei , deus ! 
cant est ce dont , ke li hom maint en la loi damredeu ? 
ia n i maint il onkes nes une sole hore el ior . 
esgardeiz uos mimes , se uos ueeiz onkes nului estre u senz orguelh , ki est racine de toz malz , u senz auarisce , u senz enuie , u senz iuretonge , u senz alcune chose ke deus heit ! 
et por coi ne l fait deus a l homme maintenant compareir lo trespassement de son comant ? 
por ce ke dous choses sont en deu , car il est merciz et iustise , et par sa mercit respeit il la iustise a prendre del pecheor par k il uolroit k il soi repentist , solunc l escriture ki dist de lui mimes : ce est : ce dist nostre sires : uiue ge , ge ne uuilh mie la mort del pecheor , mais pluisemes soi conuertisset et si uiuet . 
car maint homme sont pecheor , se la iustise del pechiet eret maintenant prise , k il seroient dampneit , et par la grasce et par la mercit deu , ki lor respitet la paine del pechiet , s en mealdrent puis , et si sont salueit . 
or retornons a nostre mateire , dont nos sumes eissut , car n est mie sages , ki tant eslonget sa uoie k il ne seit repairier . 
nos auons dit ke totes choses ke deus at faites conoissent son creator , chascune solunc teile loi et solunc teil mestier k il li est comandeiz . 
et teiles les creat nostre sires , k ele lo seuent conoistre . 
mais nostre sires si com tozpoissanz rois primes fist a son ues un roial palais , c om apelet regne del ciel . 
apres fist une chartre , ce est cest munde . 
voirement chartre est ciz mondes , car tant com li hom est en cest monde , comentk il onkes uiuet , il n est onkes senz paines et senz tormenz , dont est ciz mondes a droit apeleiz chartre . 
et en cest monde mimes fist nostre sires une morteil fosse , ce est infer . 
a icel roial palais determinat et deuisat nostre sires un cert conte d esliz cheualiers . 
icel numbre determinat il en dis : en nuef ordenes d angeles et lo dime d ommes . 
en nuef ordenes d angeles , por la triniteit , car trois foiz trois , ce sont nuef . 
lo dime d ommes fist il por l uniteit , por ke li uniteiz en la triniteit fuist loee et aoreie par les angeles et par les hommes . 
por coi ne fist il trestot lo numbre des elliz d angeles ? 
deus fist dous principalz creatures , l une spirtueil et l altre charneil , et uolt nostre sires et de l un et de l altre estre loeiz . 
de la spiritueil uolt il estre loeiz par les angeles , de la corporeil u de la charneil uolt il estre loeiz par les hommes . 
coment furent fait li angele ? 
cant nostre sire dist : ce est : soit faite la lumiere . 
k est li angelicalz nature ? 
ce est spiritueiz fous , si c om troeuet en escrit : ce est : ki fait les angeles de la flamme del fou . 
ont li angele nons en ciel ? 
non il , car il sont si sage , k il n ont mestier de nons . 
gabriel , michael , raphael , donne sont ce nons d angeles ? 
ne sont mie propre non d angeles , mais li homme lor ont par auenture doneiz teiz nons . 
ensike li promiers angeles ot nom sathael , sathael signefiet altretant ke contraires a deu . 
voirement contraires fut il a deu , car cant il soi uit si bel et si glorious , k il sormonteuet par sa bealteit et par sa glore toz les ordenes des angeles , si comenzat a despitier les altres , et dist k il uoloit estre engueiz , mais encores plus halz de son creator . 
ce est k il uolt estre mieldres ke deus ne l eust fait , senz lo greit de son creator , et uolt estre sires et comanderes des toz altres . 
mais il ne l soffrit mie , li tres posteiz rois , anzois l abatit ius de son palais , et si lo mist en sa chartre , ce est en infer . 
et ensi com il eret beaz deuant a merueilhes , si fut il apres la plus laide creature ke deus onkes fesist , et alsi cleirs com il auoit deuant esteit , si fut il apres tres noirs et tres tenebrous . 
et com longement estiut il el ciel ? 
il n i estiut pas une hore planierement , il n i estiut mie en ueriteit , car maintenantk il fut creeiz chait il . 
et ke mesfisent li altre ki auec lui chairent ? 
asseiz pecharent , car il lo consentirent , ce est : ses orguez lor plot , et penserent s il pooit estre plus halz del creator , il seroient desor les altres . 
il en orent ensemble lui lor guerredon , car lor prince furent abatu en la morteil fosse , ce est en infer , li altre en cest tenebrous air , enz el queil il ardent alsi com en infer . 
et por coi ne furent il tuit en infer abatut ? 
por ke li bon soient par eaz esproueit , et k il soient plus haltement coroneit par lor temptation ke il sostinent , et li maluais soient par eaz sorduit et engingniét , et a derrains ensemble eaz dampneit el fou parmanable . 
gardeiz uos dont , sanior , des laz al deable , car il ne uos finet d agaitier , et si uos uuelt soduire , car il ne uuet mie ke uos deserueiz par oeures d umiliteit l iretage k il at perdut par son orguelh . 
ne il ne porent onkes repairier ; 
car ensik il chairent senz nule destrenzon , ensi ne diurent il mie par nule aie estre releueit . 
et altre chose encor lor nuisoit al repairier ; 
car por ce k il eslierent de lor greit lo mal , si lor fut a droit tolue tote uolenteiz de bien a faire . 
et por ce ne uuelent il , et por ce k il ne uuelent , ne poront il . 
por coi n es rachetat nostre sires , si com il fist les hommes ? 
por ce ke li angele furent tot ensemble creeit , et nient d un sol angele , si com li homme sont tuit d un soul homme neit ; 
et por ce se deus presist nature d angele en lui , si com il fist d omme , il ne poist morir ; 
car li angele n erent mie morteil , et deus ne uolt por l enmiedrance del pechiet se la mort non . 
et li angele ne sont mie morteil , por ce se ne porent estre rachateit . 
por coi n es fist deus teiz k il ne poissent pechier , cant il ne poroient estre recoureit , s il pechieuent ? 
por ke deus lor rendist par droit alcun merite por alcune deserte , ce est k il eussent de lor greit lo bien elliut . 
car s il fuissent ensi creeit k il ne poissent pechier , il fuissent alsi com loiét , et si n eussent nul merite de ce k il fesissent lo bien alsi com a force . 
or lor donat deus liureteit , ke il de lor greit et uolsissent et poissent lo bien ellire , et s il l eslisoient de lor greit , deus lor en donroit teil guerredon k il ne poroient iamais pechier . 
mais cant deus sauoit k il seroient si fait , por coi les creat il , cant lor creations lor tornat a dampnation ? 
por sue oeure aorneir et aordineir , les creat nostre sires . 
car alsi faitierement ke li bons poinderes assiet la noire color desoz la blanke , u desoz la uermeilhe , por k ele soit plus preciouse , alsi par l aiostement des maluais sont li bon plus iustifiiét . 
et cil ki dampneit furent seuent il totes les choses ? 
non il ne seuent mie totes les choses , mais de par l angelical nature ont il grande science , et tant com lor nature est plus subtiz de la nature des hommes , en tant sont il en toz les arz plus sage ke nulz hom . 
et cant deus amat tant l omme , k il lo deniat formeir a sa semblance , por coi at il dont encontre lui mis si postiu anemis por lui a greueir ? 
por ce ke nostre sires uuet ke li hom racurret ades a s aie , et k il sachet ke senz l aie de son creator ne puet mie contresteir a si granz arz , et tant kom del deable . 
ei deus ! 
com granz amors at dont li creatres enuers sa creature , ke por ce k il uolt l omme auoir auoc lui l at tel creeit , ke li hom at ades mestier de s aie ! 
car il sembloit al creator ke se li hom pooit a son anemis contresteir senz s aie , il ne recurroit mie si tost a son creator , ne si souent . 
et deus ! 
com il en at el secle , s il pooient senz le conseilh deu et eussent asseiz de la substance del secle , dont il acomplissent largemenz les fuianz deleiz del secle , ki si l oblieroient , ke mult resement lo requerroient ne por aie ne por conseilh . 
ie di ke por ce ke damredeus uolt ke li hom repairaist souent a lui , et a lui ades s atendist , si fist il l omme plus floible de son anemis , ce est del deable ; 
et cant li hom est teiz , k il requiert uiuement aie a son creator por son anemis uencre , adont est il plus forz de son anemis , car plus sont fort li homme et deus , ke ne soit li deables . 
et coment aiuet nostre sires son homme ki s aie li demandet ? 
esgardeiz lo riche homme , u roi , u prince de terre , cant il doit une batailhe encontre un sien morteil anemis , cui il a certes uuet destruire , et fait un sien , homme cui il mult aimet encontre lui combatre , il lo fait armeir de ses armes demaines por ce k eles li semblent meilhors ke nules altres , et il uat entor , si le somont , et ensenget ses colz a geteir , et si le confortet par lui et par ses barons . 
tot ensi faitierement fait li tres pies aidieres de cel homme ki aie li requiert , por soi defendre del deable . 
car il l adobet et garnist de ses plus chieres armes , et des plus forz , por k il ne uuet mie k il le puist greueir . 
iceles chieres armes dont il adobet son champion , uraiement ce est foiz et creance , humiliteiz et patience , casteiz et abstinence , cariteiz , obedience , et les altres uertuz . 
et ki de cez armes est armeiz , segurement puet contresteir a son morteil anemis . 
ne ne li puet greueir compange de diables , ia tant en i ait , par nul engien ne par nule science k il onkes aient . 
mais cant il sont si scientous et si engenious , seuent il ce k a uenir est ? 
il ne seuent nule chose de ce k a auenir est , se ce non k il puent conoistre parmi les choses ki sont trespasseies , et tant com deus lor en consent a sauoir ; 
car les penses et les uolenteiz ne seit nuz se deus non , et cil a cui il les uuet manifesteir . 
puent il faire tot ce k il uuelent ? 
non il , car lo bien ne il le puent faire , ne il en nule maniere , mais mal sont mult faisant et isnel , et n en font mie encor tant com il uolroient , mais tant com li bon angele lor en soffrent a faire . 
or auons dit asseiz des maluais angeles . 
mais or sachons , ke fut des bons ki ne pecharent mie . 
maintenantke li mal furent chaut , si furent li bon si confermeit , ke d enki en auant ne il porent chaoir , ne il porent pechier . 
il ne porent pechier , por ce k il ne uolrent . 
et por coi ne furent cil confermeit en bien ki dampneit furent ? 
por k il n atendirent mie si longement com li bon fisent , car maintenantk il furent creeit si pecharent il . 
et ce ke li mal chairent , ne fut mie okisons de lur confirmation , mais li merites k il ne uolrent pechier . 
queil figure et queil forme ont li angele ? 
il ont figure en part alsi comme de deu . 
car alsi faitierement com li ymagene pert en la cire , cant ele est empresseie enz el sael , alsi faitierement est en eaz empresseie la semblance de deu . 
la semblance ont il uoirement de deu , car il sont lumiere , si com deus est lumiere ; 
il sont spiritueiz substance , si com il est ; 
il sont enbelit de tote bealteit , et ont si grant science , k en la nature de totes les choses n at rien ki lor puist estre celeie ; 
car il esgardent et conoissent de tot ce ke est , et si puent de tantk il uuelent faire senz nul trauailh . 
et de ce ke li mal chairent den apetitit lo numbre des bons ? 
non il . 
mais por ce ke li numbres des elliz fuist empliz , si fut creeiz li hom de spiritueil et de corporeil substance . 
la corporeiz substance si fut traite des quatre elemenz , car de la terre at il la char , si com dist en l escrit : ce est : li sires format l omme del limon de la terre . 
et croire et sauoir lo deueiz ke li hom est faiz de la terre . 
et tres ce ke uos saueiz ke cele chars , cui uos si laueiz et uesteiz et aisiez , k ele est de terre , por coi ne prendeiz uos garde des orguez , dont uos porpenseiz tant por uostre char enuoisier ? 
car cant li foz iouenceaz detrenchet et aligotet ses dras , s il les laissoit entiers , il seroient alsi chalt u plus com detrenchiét . 
et donne est ce granz deruerie de goleir pelices et manteaz , en teil maniere , ke une damme portet a son col , ki ne li fait ne chalt ne froit , la ranzon d un prodome , et dont cent poure ki muerent de fain et de soit , seroient assaziiét ; 
mais bien uos semblet , sanior et dammes , ke manteaz ne uos siet , s il n est aligoteiz , pelice n est pas chalde , s ele n est engoleie , ne seeiz fer en sele , s ele n est dioreie ; 
mais certes de la plus poure maniere , ke uos onkes poriez uostre char ne uestir ne aisier , ne seroit ele merite . 
car esgardeiz quantealk ele soit bele , en tant com li espirs ke deus i at mis la gobernet , com tost ele repairet a la nature de la terre , cant li espirs s en est partiz , et deuient terre en si laide maniere , ke ele se tornet en uermine si laide et si flairant , ke oelh uiuant ne la dengent esgardeir . 
et dont uient li corages a l homme , ke il mainet orguelh en si chaitiue substance , com en sa char , ki fut faite del limon de la terre , ensi com nos auons dit ? 
nos deuons dire , si uos en souient , ke des quatre elemenz , ce est de la terre , et de l aigue , et de l air , et del fou , fut faite la corporeiz substance de l homme . 
et s aueiz oit ke de la terre fut faite la chars , de l aigue apres uos disons nos prist il lo sanc , de l air prist il lo sofflement , ce est ke il puet aleneir , del fou trast il la chalor . 
or esgardeiz coment li hom est formeiz . 
il at lo chief assis enz en son plus halt liu , et si est ronz . 
li chies si signefie lo firmament ki est plus halz de totes les choses , et si est toz ronz . 
enz el chief si at dous lumieres , ce sont li dui oelh , alsi com il at dous lumieres el firmament , ce est la lune et le soloilh . 
li piz dont li sofflement et li tossement eissent signefiet l air , en cui li uent et les tonoires se commueuent . 
li uentres signefiet la meir , car ensike la meirs rezoit totes les aigues , ensi rezoit li uentres totes les liquors . 
li piet signefient la terre , car ensi ke la terre sostient totes les choses , ensi sostinent li piet tot lo fais de l homme . 
ge uos ai dit ke de la terre ot li hom la char , de l aigue lo sanc , de l air lo sofflement , et del fou trast il la chalor . 
et or sachiez dont furent fait li cinc sens de l homme . 
les cinc sens de l homme apelons nos la ueue , l oue , l odorement , lo gostement , et l atochement . 
del celeste fou trast li hom la ueue , del sourain air la oue , del desotrain air l odorement , ce est sentir odor , de l aigue trast lo gostement , ce est k il sot sentir , et de la terre prist il l atochement , ce est k il sot sentir . 
esgardeiz , sanior , com riche ourier , com riche oeure sor si poure matere ! 
com il amat l omme ki si dignement lo format ! 
de la terre lo format il , por k il uolt ke li hom soi ramenbraist de sa floibleteit , ne n osaist iamais auoir orguelh , mais tote at om ceste uolenteit de deu trespasseie . 
si dignement lo format il , por k il uolt ke li hom seust , et entendist parmi sa formation , ke il le uoloit ameir . 
nos uos auons dit , s il uos en souient , ke de dous substances creat deus l omme , de corporeil et de spiritueil , si uos auons dit , queiz est la substance corporeiz , et coment ele est prise des elemenz ; 
mais or uoions de la spiritueil substance . 
la spiritueiz substance ce est la sainte anrme , ke deus i at mise , icele est traite del spiritueil fou ; 
icele substance si at la semblance et li ymagene de deu , dont il est escrit : ce est : faisons l omme a l ymagene et a la semblance de nos . 
et coment at li anrme semblance auoc deu ? 
tote la diuiniteiz si est en triniteit , l imagene de la triniteit at li anrme , car ele at memore , por cui ele recordet les trespasseies choses , et les choses ki sont a uenir . 
ele at entendement par cui ele parzoit et entent les presenz choses , et celes c om ne puet ueoir . 
ele at alsi uolenteit par cui ele refuset lo mal et ellist lo bien . 
solunc ce ke ele at memore , et entendement , et uolenteit ce sont trois choses , at li anrme l imagene deu , ce est triniteit . 
et lo pares , totes les uertuz sont en deu . 
iceste semblance at li anrme , car ele puet comprendre totes les uertuz , ce est une altre semblance ke li anrme at auoc deu . 
iteiz est la substance spiritueiz , et de cez dous choses , si est li hom formeiz . 
format lo dont deus a ses mains ? 
non il , mais tant solement par son comandement . 
mais ke est ce a dire : il fist l omme del limon de la terre ? 
par icez paroles nos est signifiie la fragele nature de l homme , et por ce fist deus l omme de si uilhe matere , ke li deables en eust tant plus grant honte ke cil ki astoit de fragele et de uilhe matere faiz conquerroit la glore , de cui il ki si glorious astoit par son orguilh astoit chauz . 
et de ce at encor li hom semblance auoc deu , ke ensi ke deus est sor toz en ciel , ensi est li hom en terre sor totes les choses ki i sont . 
et por coi creat deus les bestes , cant li hom n en auoit mestier , s il ne pechast ? 
nostre sire sauoit bien , ke li hom pecheroit , et s auroit mestier de tot ce ke deus auroit fait . 
mais creat dont deus les mosches et les altres si faites choses , ki ne sont l omme s a nuisement non et a contraire ? 
par si grant diligensce et par si grant entente format nostre sires les mosches et les fromis , com il fist les angeles ; 
car totes les choses sont faites a la glore , et a la loenge de deu . 
car les mosches et les fromis et si faites choses si furent por l orguelh de l homme ke cant li uermissiaz point l omme , ke il se penset ke il est , ki si flouble chose et si lasse est , k il ne se puet defendre de cel uermissial , ke il ne l mordet . 
dont uos aueiz oit de pharaon , ke nostre sires ne li enuoiat ne urs ne leons , por lui a tormenteir , cant il ne uoloit son pople laissier , mais raines et chalues sorris . 
mais or esgardeiz la fromis et l aranhie ki entendant sont a oeure , com grant exemple nos i poons prendre de piu labor . 
trestot de cant ke deus at creeit , est toz granz deliz a celui ki bien i esgardet ; 
car il n i at nule senz raison , car es herbes puet om esgardeir les medicines , enz es fruiz puet om esgardeir nostre pasture , enz es oiseaz et es uermissiaz poons esgardeir grant signefiance . 
et ke nomeroie totes les choses ? 
de cantke deus at fait est trestot bon , et trestot est fait a ues l omme . 
v fut formeiz li hom ? 
en hebron , et si fut mis en paradis . 
ke est ce paradis , et u est paradis ? 
paradis ce est uns tres delitables lius en orient . 
enz sont li arbre mis de diuerse maniere encontre les diuers defailhemenz , car se li hom maniaist del fruit de l un arbre par couenable tens , ce est al tens ke mangier en deust , iamais n eust fain , et s il de l altre mainiaist par otroiét tens , mais n eust soit . 
et apres de l altre , iamais ne fuist lasseiz , a derrains mainiaist del fruit de uie , iamais n enuielhist , iamais n enfermaist , iamais ne morust . 
la femme u fut ele creeie ? 
en paradis , de la coste adam ki dormoit . 
por ce le format deus de la coste de l homme , ke ensi k il astoient d une char , ensi fuissent il auoc par dilection d une pense . 
et de ce ot adam encor semblance auoc nostre sanior , ke ensi ke par lui erent faites totes les choses , ensi furent neit tot li home d adam soul ; 
car eue fut de lui . 
por coi n es fist deus teiz k il ne poissent pechier ? 
por ce k il eussent plus grant merite , car s il ne fuissent asentit al conseilh lo deable ki les temptat , il fuissent maintenant si confermeit , ke ne il ne si our ne poissent mais pechier ; 
et por uolt deus k il ellisissent lo bien de lor greit , et ce presissent en guerredon , k il ne poroient iamais pechier . 
et coment engenrassent il , s il remasissent en paradis ? 
tot alsi faitierement com ploiet l une main en l altre senz conuoitise , et senz delectacion ; 
et la femme enfantaist senz tote dolor , et li enfes cant il fuist neiz , ne fuist pas si floibles com il or est ; 
mais maintenant com il fuist neiz , alaist il et parlaist deliurement , et usaist et des fruiz par deuiseit et astablit tens encontre les defailhemenz , et a derrains si com deus l auoit establit presist del fruit de uie . 
et tant diut li hom esteir en paradis , ke li numbres des angeles fuist empliz , ki erent chaut , et cil altres numbres des elliz ki astoit a complir , se li angele ne fuissent mie chaut . 
astoient il uestut , cant il dist : apres lo pechiet se regarderent nuz , alsi com il eussent deuant esteit uestut ? 
voirement il n erent pas uestit de nul corporeil uesture , ne nient altrement ne se hontieuent il en lor natures a regardeir , com nos ne hontoions de noz uiaires , ne de noz altres menbres ; 
mais maintenant apres lo pechiet se regarderent nuz , car il se comenzarent a conuoitier entr eaz , et en cel menbre dont li humaine lingie est eissue , uint confusions . 
et por ce en cel menbre uint pluisemes confusions ke enz es altres , ke trestuit li oir , ki de cel menbre naistroient , seussent k il astoient culpable d icel mimes pechiet . 
ei , deus ! 
queil dolor , queil tribulation ! 
de nostre morteil anemis lo deable lor uint cele seductions , par sa grant felonie et par sa grant enuie les trast il a perdition . 
car grant enuie ot , ke li hom deuoit paruenir a cel grant honor , ke il auoit perdue par son orguelh . 
mais li totpoissanz deus il soffrit l omme a tempteir , et si sauoit endont bien , ke il seroit uencuz , por k il sauoit bien lo tres grant bien ke il auoit a faire por lo pechiet de l homme . 
en traison assalhit li deables l omme , car il l assailhit parmi lo serpent , si k il parmi la boche del serpent parleuet a euain , ia fuist ce ke li serpenz ne seust parleir ; 
mais ensi ke il encor a la foiz parolet parmi la boche de l homme cui il est entreiz el cors , ensi parleuet il a euain , couerz el serpent . 
et deus ! 
com il fut lerres et traitres , et desiranz de sa perdition , cant il en teil maniere l assailhit ; 
et assi engeniousement , et alsi couertement nos assalt il cascun ior , car il nos ablandist par la dolzor des charneiz deseiers , cant il les nos met deuant , u enz la morz gist et li amertonde del pechiet enclose . 
ensi blandissoit il euain , cant il li disoit , ke s ele prendoit le defendut fruit , ele seroit semblanz al creator . 
et cant ele en ot pris , si fut entechie del pechiet d inobedience , car ele fut deciute par lo blandissement des paroles lo deable . 
et com longement furent il en paradis ? 
set hores tant solement , car a la tierce hore fut li hom creeiz , et donat nons a totes les bestes , et a la siste fut la femme creeie et formeie . 
et maintenant si prist le defendut fruit , et si en donat a l homme et li hom por amor de li en maniat , et maintenant a la seteime hore les gettat nostre sires de paradis . 
et cant adam fut geteiz de paradis , si s en alat en hebron , la u il fut creeiz , et la engenrat il dous filz , ce fut cain et abel ; 
mais cant cain ot ocis son frere abel por l enuie , si lo maldist nostre sires ; 
mais adam ki mult en fut dolanz empres la mort abel plorat cent ans , ne ne uoloit mais auoir compangie ensemble euain . 
mais por ce ke nostre sire ihesus criz ne uolt mie naistre de la maldite semence cain , si fut adam somons par l angele , ke il s acompaniaist a euain . 
adam n osat trespasseir lo mandement ke li angeles li auoit aporteit , si ot compangie a sa molhier , et por lo restor d abel engenrat il un filh , ki ot a non seth , de cui lingie criz fut neiz . 
et ce sachiez uos ke del tens adam deci k a noe ne plut il onkes , ne ne fist iuer , ne li homme ne mangieuent char , ne ne beuoient uin , mais tot li tens erent tempreit et plantiuous de toz les biens ; 
mais totes les choses sont puis mueies , por lo pechiet del pople . 
mais fut ce si granz pechiez k adam maniat cel pom ? 
en cel mangement ot il si grant pechiet ? 
voirement si grant pechiet ot en cele pome mangier , c om ne l poist mie rachateir de tot lo munde . 
car or esgardeiz , se ce est raisons , ke li hom obeisset a la uolenteit de son creator , et la uolenteiz de deu ele est plus grande ke toz li mundes . 
or entendeiz a cest tant de parole , coment la uolenteiz de deu est plus grande ke toz li mundes . 
se alcuns hom estisoit deuant deu , se li desist om : regarde derrier toi , et se tu n i regardes , toz li monz irat en perdicion , et deus desist : n i regardes mie , car ie ne l uuelh mie , se n i deuroit il mie esgardeir , por k il garesist lo trespassant munde , et si despitaist la uolenteit de deu , ki est creatres de totes les choses , et ki est la ioie des angeles . 
mais ce fist adam . 
il estiut deuant deu , et par laor lo deable regardat derrier lui , et si fist plus grant pechiet ke toz li mundes ne soit , car en cest sol pechiet acomplit il les set crimineiz . 
li promiers crimineiz pechiez ce fut orguez , cant il uolt estre peirs al creator , et por ce k il se uolt plus exalcier ke deus ne uolsist , si fut abaissiez . 
de ce troeuet om escrit : ce est : il n est mie nez deuant deu icil ki exalce son cuer et en l euuangele trouons nos ce est cil ki s ensalce il serat abaissiez ; 
et ki s abaisset de son greit , il serat essalciez . 
li secunz ce fut obedience k il embrisat , cant il trespassat lo comant , et por ce totes les choses li furent inobedienz , ki deuant li auoient porteit obedience . 
li tierz ce fut auarisce . 
auaricious fut il , cant il plus conuoitat , ke doneit li astoit , et por ce perdit il a droit tot ce ke doneit li astoit . 
de cest pechiet dist om : ce est : auarisce ce est li seruises des ydles , ce est des deables . 
li quarz crimineiz pechiez ce fut sacrileges , cant il enz el saint liu ce ke defendut li astoit rauit alsi com en larrecin , et por ce perdit il a droit lo saint liu de paradis . 
li ciemes pechiez ce fut spiritueiz fornications , car li anrme de lui fut a deu coniointe ; 
mais cant il ot deu despitiét , si se conioinst al deable , et alsi com a un estrange fist adultere et por ce perdit il a droit l amor del urai espous . 
dont om dist : ce est : les fornicators et les awoltres iugerat deus . 
deus , com dolenz ceaz sor cui li iugemenz damredeu cherat ! 
li sistes crimineiz pechiez ce fut homecides k il fist , cant il enbatit en la mort lui et tote l umaine lingie . 
dont om dist : ki occirat , il morrat de mort , de mort doit om entendre parmanable . 
dont il auint ke maintenant fut morz li deuentriens hom , ce est li anrme , et si fut sepeliz el sepulcre del cors . 
mais or dist alcuns : dene fist ce li deables , ki cel chaitif homme soduist , et engenhiat si malement ? 
oilh ce fist li deables . 
mais por ce ke li deables l engenhiat , ne fut il mie moins culpables . 
car or esgardeiz un homme ki at un serf , icil comandet a son serf a faire une oeure , et se li mostret une fosse por ke il enz ne chaiet ; 
car s il i chaoit , mais n en releueroit ; 
et cant li sires li at bien l oeure ensengie a faire , et la fosse mostreie , adont despitet son sanior , et de son greit chiet enz en la fosse , n est il mie culpables ? 
vraiement si est , car il fut culpables de ce k il despitat son sanior , et de ce ke li oeure remeist ki fut comandeie a faire . 
ensi fist adam . 
il despitat damredeu , et si deguerpit l oeure d obedience , et si chait en la fosse de mort . 
mais coment lo couint repairier de la fosse de mort ? 
il diut a deu rendre l onor k il li ot tolue , et si diut faire satisfaction del pechiet , k il ne pot faire . 
car mult granz droiz est , ki altrui tolt la sue chose , ke ce ke il li at tolut li rendet , et se li enmieldret lo torfait . 
mais uos ne saueiz ke li hom tolit a deu . 
li hom tolit a deu tot ce k il auoit proposeit a faire de sa generation . 
et coment li diut il rendre l onor k il li auoit tolue ? 
adam diut lo deable uencre , ensi ke li deables auoit lui uencut , et toz ceaz ki deuoient paruenir a la uie parmanable eust teiz refaiz ke il i fuissent , s il n eussent pechiét . 
et coment diut il lo pechiet enmiedreir ? 
por ce ke ses pechiez fut plus granz , ke ne fuist toz li monz , si diut il paier a deu une chose , ki fuist plus grande de tot le munde , et nule de cez dous choses ne pot adam faire , et por ce remeist il en la mort . 
mais por coi ne perit il toz adam ? 
ce ke deus ot astablit ne pot trespasseir , car nostre sires proposat , ke il de la lingie adam acompliroit lo numbre des elliz . 
mais por k il ne paiat a deu l onor k il li deuoit , si le prist il senz le greit d adam , cant il li enioinst les paines a soffrir ; 
car il sentit enz es tormenz si come rebelles sers deu estre son sanior , cui il despitat a auoir come dolz pere en la glore . 
mais cant deus est plains de pitiet et de mercit , et com adam uolist amendeir lo pechiet , ne ne poist , por coi ne li pardonat il , u il l eust teil com il eret en sa glore recoilhoit ? 
se deus li laissaist s onor por ce k il n en poist mie auoir , il semblaist k il ne fuist mie tozpoissanz , et s il lo pecheor homme eust en sa glore senz amendise recoilhoit , dont il auoit l angele por une cogitation trebuchiét , ce ne semblaist mie droiz ; 
et se li pechiez remasist a compareir , ce ne fuist mie li ordenes del regne del ciel ; 
car el regne del ciel ne remaint nule chose a amendeir , et por ce diut estre li pechiez compareiz . 
ki seroit ce ki une gemme troueroit enz el fimmier conchie de fiens et de terre , et si ne la forberoit anzoisk il la metist en son tresor ? 
nulz ne l deuroit faire . 
deus ! 
a queil fin diut dont uenir adam de son pechiet ? 
or entendeiz a ceste desireie parole ke nos dirons . 
por ce ke li fuitis sers a tot lo larrecin son sanior en astoit fuiz a un tres felon tyrant et un felon robeor , si fut enuoiez li filz demaines lo roi del palais son pere en la chartre apres lo fuitif serf , u il astoit en exilh , por k il lo robeor , u li sers en astoit fuiz , et lo fuitif serf ramenaist a la grasce del roi . 
oi deus ! 
a com bele fin uint adam de son pechiet li fuitis sers ki a tot lo larrecin son sanior s en fuit al felon tyrant , ce fut adam ki s en fuit al deable , cant il obeit a son comant plus k a deu . 
li filz le roi fut enuoiez apres lo fuitif serf del palais son pere en la chartre u li sers eret exiliez , cant ihesus criz nostre sires li filz del haltisme deu et totpoiant roi fut enuoiez en terre del ciel lassus , ce est del palais lo roi , et char prist en la uirgene marie , por k il poist estre ueuz par terriens oez , et por k il poist lo fuitif serf raconduire a la grasce lo roi . 
dont il auint ke de la uirgene nasquit ihesus criz , li filz de deu , ki por nos paiat al posteis roi tot ce k adam ne pot rendre ; 
car il uenkit lo deable , ensi com li diables auoit adam uencut , cant il fut es desers , et il li dist : ce est : se tu es filz de deu , di ke cez pieres soient faites pains et s en maniu . 
et nostre sire li respondit : ce est : li hom ne uit mie tan solement en pain , mais en tote la parole ki eist de la boche damredeu . 
et lo pares li dist li deables , cant il li mostrat totes les diuisces del monde : ce est : totes cez choses te donrai ie , se tu uiens auant , et si m aore . 
adont li respondit nostre sires : ce est : va t en sathanas , il est escrit : ton sanior aorras tu , et a celui soul seruiras . 
ensi uenkit nostre sires la temptation del diable , par cui il auoit adam uencut . 
or auons nos k ensi adam uencuz fut par lo diable , si fut en cest liu li deables uencuz par ihesum crist , et si ourit lo ciel a toz ceaz ki deuoient paruenir a la uie parmanable , et si les fist engueiz az angeles . 
ice ne pot nuz faire se deus solz non , car ce il en la nature de deu . 
en la nature ke il fut hom por le tort k adam fist plus de tot lo munde , paiat il plus grant chose , ke toz li monz ne fuist , cant il la mort receut , k il n auoit mie deseruie . 
la mort di ge si dolerouse , k onkes plus dolerouse morz ne pot estre , car il meismes la tesmonget sa mort , cant il dist en sa passion : ce est : o uos ki trespasseiz par la uoie , attendeiz et si uoiez se nule dolors est semblanz a ma dolor . 
li filz de deu , li filz de la uirgene , il reciut la mort k adam auoit deseruie , por k il uolt ce k il auoit creeit ne remasist en dampnation , tempteiz fut del deable , parseuz fut , traiz fut par iudam , batuz fut et coliiez , et a mort por nos iugiez ; 
et nient por lui mis fut en la croiz si angoissousement , k il en ot parmi perciez les piez et les mains , la corone de spines ot el chief , plaiét ot lo costeit a glaiue , et cant il dist : si s en alat li espirs az enfers por ceaz deliureir , ki l atendoient es tenebres d infer . 
puis apparut en maintes manieres a ses disciples , cant il fut al tierc ior releueiz de mort . 
al quaranteime ior remontat a son pere en ciel , si siet a sa dextre . 
de la uenrat il iugier les morz et les uis . 

