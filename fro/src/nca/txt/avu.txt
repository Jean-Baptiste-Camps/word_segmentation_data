une matere ci dirai 
d un fablel que vous conterai 
on tient le menestrel a sage 
qui met en trover son usage 
de fere biaus dis e biaus contes 
c on dit devant dus devant contes 
fablel sont bon a escouter 
maint duel maint mal font mesconter 
e maint anui e maint mesfet 
cortebarbe a cest fablel fet 
si croi bien qu encor l en soviegne 
il avint ja defors compiegne 
troi avugle un chemin aloient 
entr eus nis un garcon n avoient 
qui les menast ne conduisist 
ne le chemin lor apresist 
chascuns avoit son hanepel 
molt povre estoient lor drapel 
quar vestu furent povrement 
tout le chemin si fetement 
s en aloient devers senlis 
uns clers qui venoit de paris 
qui bien e mal assez savoit 
escuier e sommier avoit 
e bel palefroi chevauchant 
les avugles vint aprochant 
quar grant ambleure venoit 
si vit que nus ne les menoit 
si pensse que aucuns n en voie 
comment alaissent il la voie 
puis dist " el cors me fiere goute 
se je ne sai s il voient goute " 
li avugle venir l oirent 
erraument d une part se tirent 
si s escrient " fetes nous bien 
povre sommes sor toute rien 
cil est molt povres qui ne voit " 
li clers esraument se porvoit 
qui les veut aler falordant 
" véz ici " fet il " un besant 
que je vous done entre vous trois 
dieus le vous mire e sainte croiz " 
fet chascuns " ci n a pas don lait " 
chascuns cuide ses compains l ait 
li clers maintenant s en depart 
puis dist qu il veut vir lor depart 
esraument a pie descendi 
si escouta e entendi 
comment li avugle disoient 
e comment entr eus devisoient 
li plus mestres des trois a dit 
" ne nous a or mie escondit 
qui a nous cest besant dona 
en un besant molt biau don a 
savez " fet il " que nous ferons 
vers compiegne retornerons 
grant tens a ne fumes a aise 
or est bien droiz que chascuns s aise 
compiegne est de toz biens plentive 
com ci a parole soutive " 
chascuns des autres li respont 
" c or eussons passé le pont " 
vers compiegne sont retorné 
ainsi comme il sont atorné 
molt furent lie baut e joiant 
li clers les va ades sivant 
e dist que ades les siurra 
de si adont que il savra 
lor fin dedenz la vile entrerent 
si oirent e escouterent 
c on crioit parmi le chastel 
" ci a bon vin fres e novel 
ca d aucoirre ca de soissons 
pain e char e vin e poissons 
ceenz fet bon despendre argent 
ostel i a a toute gent 
ceenz fet molt bon herbregier " 
cele part vont tout sanz dangier 
si s en entrent en la meson 
le borgois ont mis a reson 
" entendez ca a nous " font il 
" ne nous tenez mie por vil 
se nous sommes si povrement 
estre volons priveement 
miex vous paierons que plus cointe " 
ce li ont dit e li acointe 
" quar nous volons assez avoir " 
l ostes pensse qu il dient voir 
si fete gent ont deniers granz 
d aus aaisier fu molt engranz 
en la haute loge les maine 
" seignor " fet il " une semaine 
porriez ci estre bien et bel 
en la vile n a bon morsel 
que vous n aiez se vous volez 
sire " font il " or tost alez 
si nous fetes assez venir 
or m en lessiez dont couvenir " 
fet li borgois puis si s en torne 
de cinc mes pleniers lor atorne 
pain e char pastez e chapons 
e vins mesque ce fu des bons 
puis si lor fist la sus trametre 
e fist du charbon el feu metre 
assis se sont a haute table 
li valles au clerc en l estable 
tret ses chevaus l ostel a pris 
li clers qui molt ert bien apris 
e bien vestuz e cointement 
avoec l oste molt hautement 
sist au mengier la matinee 
e puis au souper la vespree 
e li avugle du solier 
furent servi com chevalier 
chascuns grant paticle menoit 
l uns a l autre le vin donoit 
" tien je t en doing apres m en done 
cis crut sor une vingne bone " 
ne cuidiez pas qu il lor anuit 
ainsi jusqu a la mienuit 
furent en solaz sanz dangier 
li lit sont fet si vont couchier 
jusqu a demain qu il fu bele eure 
e li clers tout ades demeure 
porcequ il veut savoir lor fin 
e l ostes fu levez matin 
e son vallet puis si conterent 
combien char e poisson cousterent 
dist li valles " en verite 
li pains li vins e li paste 
ont bien cousté plus de dis saus 
tant ont il bien eu entre aus 
li clers en a cinc saus par lui 
de lui ne puis avoir anui 
va la sus si me fai paier " 
e li valles sanz delaier 
vint aus avugles si lor dist 
que chascuns errant se vestist 
ses sires veut estre paiez 
font il " or ne vous esmaiez 
quar molt tres bien li paierons 
savez " font il " que nous devons 
oil " dist il " dis saus devez 
bien le vaut " chascuns s est levez 
tuit troi sont aval descendu 
li clers a tout ce entendu 
qui se chaucoit devant son lit 
li troi avugle a l oste ont dit 
" sire nous avons un besant 
je croi qu il est molt bien pesant 
quar nous en rendez le sorplus 
aincoisque du vostre aions plus 
volentiers " li ostes respont 
fet li uns " quar li baille dont 
li quels l a be je n en ai mie 
dont l a robers barbeflorie 
non ai mes vous l avez bien sai 
par le cuer bieu mie n en ai 
li quels l a dont tu l as mes tu 
fetes ou vous serez batu " 
dist li ostes " seignor truant 
e mis en longaingne puant 
aincoisque vous partez de ci " 
il li crient " por dieu merci 
sire molt bien vous paierons " 
dont recommence lor tencons 
" robert " fet l uns " quar li donez 
le besant devant nous menez 
vous le recustes premerains 
mes vous qui venez daarrains 
li bailliez quar je n en ai point 
or sui je bien venuz a point " 
fet li ostes " quant on me truffe " 
l un va doner une grant buffe 
puis fet aporter deus lingnas 
li clers qui fu a biau harnas 
qui le conte forment amoit 
de ris en aise se pasmoit 
quant il vit le ledengement 
a l oste vint isnelement 
se li demande qu il avoit 
quel chose ces genz demandoit 
fet l ostes " du mien ont eu 
dis saus c ont mengié e beu 
si ne m en font fors escharnir 
mes de ce les vueil bien garnir 
chascuns avra de son cors honte 
aincois le metez sor mon conte " 
fet li clers " quinze saus vous doi 
mal fet povre gent fere anoi " 
l ostes respont " molt volentiers 
vaillanz clers estes e entiers " 
li avugle s en vont tout cuite 
or oiez com faite refuite 
li clers porpenssa maintenant 
on aloit la messe sonant 
a l oste vint si l aresone 
" ostes " fet il " vostre persone 
du moustier dont ne connissiez 
ces quinze saus bien li croiriez 
se por moi les vous voloit rendre 
de ce ne sui mie a aprendre " 
fet li borgois par saint silvestre 
que je croiroie nostre prestre 
s il voloit plus de trente livres 
dont dites j en soie delivres 
esraument com je revendrai 
au moustier paier vous ferai " 
l ostes le commande esraument 
e li clers ainsi fetement 
dist son garcon qu il atornast 
son palefroi e qu il troussast 
que tout soit prest quant il reviegne 
a l oste a dit que il s en viegne 
ambedui el moustier en vont 
dedenz le chancel entré sont 
li clers qui les quinze saus doit 
a pris son oste par le doit 
si l a fet delez lui assir 
puis dist " je n ai mie loisir 
de demorer dusqu apres messe 
avoir vous ferai vo promesse 
je l irai dire qu il vous pait 
quinze saus trestout entresait 
tantostque il avra chanté 
fetes en vostre volente " 
fet li borgois qui bien le croit 
li prestres revestuz estoit 
qui maintenant devoit chanter 
li clers vint devant lui ester 
qui bien sot dire sa reson 
bien sambloit estre gentiz hom 
n avoit pas la chiere reborse 
doze deniers tret de sa borse 
le prestre les met en la main 
" sire " fet il " por saint germain 
entendez ca un poi a mi 
tuit li clerc doivent estre ami 
por ce vieng je pres de l autel 
je giuc anuit a un ostel 
chies a un borgois qui molt vaut 
li douz jesucriz le consaut 
quar preudon est e sanz boisdie 
mes une cruel maladie 
li prist er soir dedenz sa teste 
entruesque nous demeniens feste 
siqu il fu trestoz marvoiez 
dieu merci or est ravoiez 
mes encore li deut li chiez 
si vous pri que vous li lisiez 
apres chanter une evangille 
desus son chief e par saint gille " 
fet li prestres " je li lirai " 
au borgois dist " je le ferai 
tantost com j avrai messe dite 
dont en claime je le clerc cuite " 
fet li borgois " miex ne demant 
sire prestre a dieu vous comant " 
fet li clers " a dieu biaus douz mestre " 
li prestres a l autel va estre 
hautement grant messe commence 
par un jor fu de diemenche 
au moustier vindrent molt de genz 
li clers qui fu e biaus e genz 
vint a son oste congie prendre 
e li borgois sanz plus atendre 
dusqu a son ostel le convoie 
li clers monte si va sa voie 
e li borgois tantost apres 
vint au moustier molt fu engres 
de ses quinze saus recevoir 
avoir les cuide tout por voir 
enz el chancel tant atendi 
que li prestres se devesti 
e que la messe fu chantee 
e li prestres sanz demoree 
a pris le livre e puis l estole 
si a huchié " sire nichole 
venez avant agenoilliez " 
de ces paroles n est pas liez 
li borgois ains li respondi 
" je ne ving mie por ceci 
mes mes quinze saus me paiez 
voirement est il marvoiez " 
dist li prestres " dame 
aidiez a cest preudomme a l ame 
je sai de voir qu il est dervez 
oez " dist li borgois " oez 
com cis prestres or m escharnist 
por poi que mes cuers du sens n ist 
quant son livre m a ci tramis 
je vous dirai biaus douz amis " 
fet li prestres " commentqu il praingne 
tout ades de dieu vous soviegne 
si ne poez avoir meschief " 
le livre li mist sor le chief 
l evangille li voloit lire 
e li borgois commence a dire 
" j ai en meson besoingne a fere 
je n ai cure de tel afere 
mes paiez moi tost ma monnoie " 
au prestre durement anoie 
toz ses paroschiens apele 
chascuns entor lui s atropele 
puis dist " cest homme me tenez 
bien sai de voir qu il est dervez 
non sui " fet il " par saint cornille 
ne par la foi que doi ma fille 
mes quinze saus me paierez 
ja ainsi ne me gaberez 
prenez le tost " le prestre a dit 
li paroschien sanz contredit 
le vont tantost molt fort prenant 
les mains li vont trestuit tenant 
chascuns molt bel le reconforte 
e li prestres le livre aporte 
se li a mis deseur son chief 
l evangille de chief en chief 
li lut l estole entor le col 
mes a tort le tenoit por fol 
puis l esproha d eve benoite 
e li borgois forment covoite 
qu a son ostel fust revenuz 
lessiez fu ne fu plus tenuz 
li prestres de sa main le saine 
puis dist " esté avez en paine " 
e li borgois s est toz cois teus 
corouciez est e molt honteus 
de ce qu il fu si atrapez 
liez fu quant il fu eschapez 
a son ostel en vint tout droit 
cortebarbe dist orendroit 
c on fet a tort maint homme honte 
atant definerai mon conte 
