seignours oez chancon dont li ver sunt bien fait 
c est des barons de france des miauz et des biaus lais 
d ugon lou barruier et d orson de biauvaiz 
hugues fu de berri dou chatiaul de caleais 
et tint quite beorges et virson et contais 
et ours fu nez de france clermont tient et bauvaiz 
seignors oez les vers d une bone chancon 
d ugon le barruier et dou bon duc ourson 
antre hugon et orson devindrent compaignon 
lor foiz s antredonnerent par tel devision 
que l uns ne faudroit l autre por nule rien dou mont 
voant mil chevaliers an la sale chalon 
li dus ours prit molier de molt jante facon 
aceline la jante ot la pucele a non 
niece fu giboin fille au conte huon 
lonc tans la tint li dus s an out un fil milon 
celui leva de fons hugues au cuer felon 
mout ama la duchece coemant a laron 
huimais orez la foi que il porta orson 
le franc duc debonare le nobile baron 
pour amour la duchece a la jante facon 
que plus amoit li faus que nule riens dou mont 
an trait puis cil hugues son leaul conpaignon 
et vandi pour avoir a grant destrucion 
ce fu ou mois de mai par une matinee 
que li dus ors isi de bauvaiz sa contree 
et hugez ces conperes qui foi li out juree 
ceant aus palefrois chacuns ceinte l espee 
premerains parla huges li traites li leres 
qui out a la duchece tote s amour donnee 
' mout avez bele fame " fait il ' sire conperes 
car pleut ore a dei que j ause autretele " 
et li dus li respont par mout bone pansee 
' conpans fane avroiz vos se puet estre trovee 
ains i metrai dou mien bien quarante livreez 
que vos n aiez tel fame qui sera honoree " 
et li glous li respont coemant a celee 
' jai n avrai fors la votre cui je ai tant amee 
jai ancois ne verrois la quinzaine passee 
que vous toura le chief au tranchant de l espee 
ne miles mes filaus n avra longe duree 
ja ne verra un an ne li fis ne li peres 
et prandrai la duchece que tant ai desiree 
kale marteil donrai tant d avoir a celee 
que je avrai la dame a moulier espousee 
si irai a bauvaiz con elle m iert dounee " 
huges et li dus ours sont an bauvaiz antré 
or escoutés d ugon lou traitor prové 
par con fate meniere anuers orson erré 
tantqu il out sa molier et tote s erete 
ours est de grant parage cil l avoit afolé 
u se soit que il seroit chieremant conparé 
or oez con il a esploitié et ouvré 
dedans la chambre orson a son cors esconsei 
par desus la cortine a son chief couvetei 
illec se tint li glous que il n a mot sounei 
et ors se va couchier quant il li vint an grei 
dejoste la contesse au gent cors honoré 
lez le duc s endormi la dame au cors malé 
et li dus ors villa que mout avoit pancei 
con il peust hugon son conpaig mariej 
li dus ors le voudroit si avoir asenei 
que hautemant l aust essaucié et montei 
ez vous hugon drecié coemant et soue 
si a sa rason dite et coemant parler 
' dors tu ors de bauvaiz ou tant ait de bontei 
notre sires te mante li rois de maiestei 
par moi qui sui ces angres lou m a dit et contei 
que tu preignes la croiz si t an va outremer 
que tur et sarrezin se sont mal revelei 
tuit ti pechie te soent de par deu pardonei 
ou toi manras hugon ton conpaignon frontei 
proudon est et leaus et de grant fiautei 
et il t an ramanra tot a ta volantei " 
quant huges ot ce dit ez le vos aconcei 
parmi une fenestre a son cors avalei 
et li dus a son chief au contrement lever 
que bien avoit tout ce oi et escoutei 
' angres " ce dit li dus ' qui as a moi parlei 
quant tu ies de par deu car me gite clarte " 
huges ne respont mot qu il s an fu jai alez 
et li dus ors remet qu est formant apansei 
quant huges li traites a sa rason finee 
de la chambre desvale coemant a celee 
par la corde qu il out a un piler nouee 
apres lui l a sachie s a fait la retornee 
et li dus ors saut sus s a sa molier boutee 
et la dame c esvole duremant effrahee 
' sire que volez vos " dit la dame honoree 
' dame j ai une voiz oie et escoutee 
qui dit que dez me mande sans nule demoree 
que je voise outremer an terre galilee 
la ou dex out sa char travalliee et penee 
ou moi manrai hugon qui m a sa foi juree 
et de ce ai mervolle que n ait clartei gitee 
sire ce fu fantomes " dit la dame honoree 
' se il fut de par dei clartei eut gitee 
par mon chief " dit li dus ' c est veritez provee 
je ne dormoe mie ains estre an pansee 
a hugon mon compere cui je ai foi portee 
or vos dirai commant je l avra esprovee 
se je n truis ceans an la chambre pavee 
dont fut ce angres dei san nulle demoree " 
li dus ors saut an pies si a prise s espee 
et vint a une lampe qui tote iere agoutee 
par un pou que la flamme n an iere jai alee 
une chandole prant ilec l a alumee 
li dus cerche la chambre qui tote estoit pavee 
n i a remez cortine que il n a remuee 
bor ne drap ne escrin ne grant huche fermee 
que li dus n ait la nuit hoverte et defermee 
quant ne trouve nelui s ait sa fane apelee 
' dame " ce dit li dus ' ce est choze provee 
or sai ce est voiz d angle qui me fu demostree 
or ne laroe pas por bauvaiz l alosee 
que ne voise outremer celle sainte contree 
ou dex de mort a vie fit la resuscitee " 
quant la dame l antant toute fu esgaree 
forment amoit orson qui l avoit espousee 
celle nuit c est la dame mout forment demantee 
por son seignour lou duc mante larme ploree 
car qui bon signor pert bien doit estre adolee 
celle nuit fu li dus duremant anchantez 
par hugon son compere qu est traitez provez 
' dame " ce dit li dus ' a bauuiauz remanrez 
et milon le mien fil que vos me norirez 
plus tot que je porrai serai je retornez " 
et la duchesse plore si a grant duel mené 
ains ne fina la dame tantqu il fu ajorné 
que li dus ors se lieve c est au motier alez 
et hugues ces comperes li traites prouvez 
il et hugues s an viegnent l uns a l autre ajosté 
or oez de quoi hugues l an a arasonné 
' comperez " dit li glous ' envers moi antandez 
si vos dirai mervolles jamais teles n orez 
ennuit dou premier somme quant li jors fut alez 
s an vint uns angles dei volant tos ampenez 
et me dit que j alasse le sepulcre aorer 
par la foi que vos doi si an sui an pansei 
marvolles oi " dit ors ' par dei de maitei 
autresi avint moi comme vos me contez 
mais je ne le consusse quant je me fu levez 
et si cerchai ma chambre anviron de toz lez 
cuidai aucuns s i fut muciés ou aconsez 
angles fu bien le sai quant il n i fu trovez 
mais de ce me mervoil que ne gita clartei 
compere " ce dit hugues ' ce fu sa volantez 
je irai ce de plait ne sai que vos ferez 
compens " dit li dus ors ' avec moi an vanrez 
sire " ce a dit hugues ' si com vos commandez 
bon mestier vous avrai au chemins demander " 
et ors manda ces home de par tot son regnei 
de par le bauvoisin les a tous asamblez 
' baron " ce dit li dus ' anvers moi antandez 
outremer m an irai lai ou dex fu penez 
la croix et les reliques baisier et aorer 
je vous commant ma terre et mon fil a garder 
et mes comperes hugues ce il viaut demorer 
soit sires de ma terre et vous bien le servez " 
quant l antant li traites trois mos an vait parlei 
' je irai avec vous se vous le conmantez 
car je i doi la voe si con vous le savez 
grant metier vous avrai ainsque vous retornez " 
et li dus li respont ' volantiers et de grez " 
ha dex que ne conut ces grandes faucetez 
n alait mie avec lui por l or de dis citez 
mais ne s an donne garde li frans dus honorez 
ce fu ou mois de mai que li biaus est restez 
que li dus est issus de biauvaix sa cite 
o lui an moigne hugon son compere fronté 
plorent i damoiselles et borjoses asez 
por amor au franc duc que tant les a amez 
et la franche duchesse a ces diauz demené 
venue est a hugon ces bras li a gité 
' por dei sire comperes de mon signour pansez 
a dei foi et la votre soit il hui commandez 
sire dus biaus comperes estes vous obliez 
ramenez mon signour et grant preu i avrez 
dame " dit li trichieres ' deis an seit mon pansei " 
puis dit antre ces dens ' jamais ne lou verrez 
si sera a mes pons honis et estranglez 
et vandus por avor a deniers menoez " 
et la dama ait orson son signor apelé 
son anel li douna qui fu d or naelez 
' sire " ce dit la dame ' cest annel porterez 
ce vous avez besoig ariers le trametez 
que se je voi l annel je le crorai asez 
dame " ce dit li dus ' si con vous commandez " 
li dus a pris l annel an son doi l a bouté 
congie prit a sa fane grant duel i ot mené 
sa molior et son fil a li dus acolé 
a duel et a tritour sont ilec desevrei 
jamais ne se verront si seront mout irei 
antre orson et hugon se sont achemené 
et passent a saint zust s ont mondidier orré 
noions soxons et rens et chalons la cite 
et pencent de l arrer chacun jor ajorné 
d ilec a balecei an sont tot droit alé 
que hugues li traites n a tant de leu trouvé 
qu ocix aust orson mout an a bon panse 
a rome sont venu s ont saint pere aoré 
et d ilec a balete an sont tot droit alé 
chief un riche borjois sont la nuit ostelé 
riches fut li mangiers sinez i out asez 
or escoutez d ugon con il a mal panse 
jai vandra son compere cui il fit fiaute 
il monte a un chevaul tant a esperoné 
qu il est venus au por un chalan a trové 
marcheans i trouva de la terre ysore 
le for roi de cunibres cele bone cite 
hugues s i acointa si fu de mal pansei 
' signor " ce dist li glous ' franc chevalier mambré 
je a un riche duc avec moi amené 
biauvez tint et clermont et amiens la cite 
il ocit un mien fil bien a un pacé 
je le vous vandrai jai se il vous vient an gre " 
et cil ont respondu ' mout avez bien parlé " 
son compere lor vant trente mars bien pesez 
a iceste parole est hugues retornez 
et vint a son compere si l a arasonné 
huges repare adonques ce l prit a apeler 
' sire dus biaus comperes ja ne vous quir celer 
une nef ai louee qui ira outremer 
an jerusalem droit demain ains l anjorner 
forment sont leaul home et si sevent de mer 
nous irons avec aus ce l volez creanter 
comperes " dit li dus ' a votre volantei 
vous iestes mes comperes an vous me doi fier 
mes cors et mes avors soit a vous commandez " 
donc font li marinier lor volez atorner 
et hugues li traites i fait orson mener 
son lit i fit de nuit por lou miaus anchanter 
et li dus s i coucha qui ne s i sout garder 
et hugues li traites le va reconforter 
' sire compains dormez ne vous conuiont douter 
je crien mal ne vous face la puor de la mer " 
et li dus s andormi qui fut aseurer 
et huges de biaucare ne s est aseurer 
venus est au marchans c es prant a apeler 
' faites moi mon avor balier et aprester 
vez le duc andormi que je vous doi livrer " 
et il ont respondu san plus de demorer 
par lou duc son compere ce prant a reparer 
son anel li trait fors de son doi maxeleir 
s ou portera an france deis li put mal donner 
et por ce voudra il la duchesse esposer 
et li glos ce repare qui n a soig d arester 
et li marenier nagent et pristrent a sigler 
cent leues ont erré quant vint a l anjorner 
li dus soingia un soigie qui mout fait a douter 
et li estoit avis que il fut outremer 
hugues s estoit a lui coreciés et irez 
a biauvaiz l ait asis grant jant i a mandé 
se li faisoit li faus son grant palais verser 
lors c esvolla li dus ou il n ot qu airer 
ou voit los mareniers prit lor a demander 
' ou est mes chiers comperes qui foi me doit porter " 
et cil ont respondu ' vassaus lasiés ester 
il est partis de vous con traites prouvez 
car i vous ai vandu aiz paiens d outremer " 
dient li marinier ' de folie parlez 
il est partis de vous dou tot et desevrez 
a nous vous a vandu trente mars d or pesez 
tres androit mienuit s an est de vous amblez 
jamais ne lou verrois an trestout vostre ae 
he lais " a dit li dus ' tant sui je plus irez 
je me fioe an lui vers moi c est parjurez 
ay hugues traites mon anel an portez 
bien sai se volez ma terre me torrez 
et ocierez mon fil et ma fame panrez " 
a iceste parole chei li dus pasmez 
quant li dus fu pasmez et il fu revenuz 
lors dit ' hugues compere faus traites parjurs 
mon anel an portez don je sui irascus 
ma fane me torrez et mon chier fil milon " 
et li maronnier nagent par la mer a bandon 
a cunibres parvindrent quant li jors fut parans 
li maronnier s arivent baut et lie et joant 
de la citei iserent sarresin et persant 
et li rois ysorez sor un destrier amblant 
a li vandent le duc corecié et dolant 
et ysorez l an moigne an son palais plus grant 
ces dex li fait montrer mahom et tervagant 
quant li dus n es viaut crore si lou va menasant 
an sa chartre l avale a son col un charchant 
or est il an martire de cel jor an avant 
ours ce gist an la chartre qu est parfonde et puans 
solaus ne luit leans ne lune n i flambie 
forment mandit hugon je ne m an mervoil mie 
et regrate bauvaiz et son fil et s amie 
or escoutez d ugon qui ne s areste mie 
li glous c est porpancez damedex le maudie 
tant donra charlemaine avor et menandie 
qu il li donra la dame e la grant signorie 
son filiaul ociera a l espee forbie 
unes paumes achate a zz xxm d ongrie 
rome passa arieres et cellerne et pavie 
bien sanble pellerin qui veigne de sulie 
d arremant et d azur avoit sa char nercie 
il a tant esploitié qu il passa lombardie 
antrez est an borgoigne cui il mout plus desire 
deci a chaalons n i ot regne tirie 
ce fut a une paques une feste joie 
charles martiaus tint cort a paris la garnie 
dou barnage de france i avoit grant partie 
atant ez vous hugon cui jesus maleie 
il desant ou palais s a la mule guerpie 
les novales en vont an la sale voutie 
hugues vient d outremer de terre de sulie 
ancontre lui aloit li rois et sa maniee 
et quant il vit hugon se li fit chiere liee 
plus de cent fois le base et l autre baronnie 
' hugues " ce dit li rois ' n on me celez vous mie 
ou est li dus remex ou tant a courtoisie 
a qui la vostre foi est juree et plevie " 
quant l antant li traites si ne seit que il die 
samblant fait que se pasme et talant n en a mie 
plore de iauz dou chief li glous et si larmie 
apres li respondi par mout tres grant fointie 
' sire mors est li dus en terre de sulie 
ou moutier du sepulcre l anfoi je meime 
devant le matre autel an piere sozterrine 
tant ce fia an moi et an ma compaignie 
qu il me lasait son fil et sa fame an balie 
et sa terre et ces fiez par mout grant druerie 
or la me dounez sire si ferez cortoisie 
hugues " ce dit li rois ' j ai grant mervelle oie 
encor n avez jus mis ne paumes n eclauine 
ne sejorné un mois puisque vous revenistez 
si demandez jai famme se vous vient de folie 
la dame de biauuiex ne poez avor mie 
ele est vostre commere bien l avons oi dire 
c estoiez ansamble ce seroit desverie 
car milon son anfant donnastes bapstitire 
foi que doi dei " dit hugues ' le mien pere meimes 
je sui 
feroe je 
mais por amor dou pere ou je ou compaignie 
fasoe je au fil amor et druerie 
et c elle m est par vous donnee et otroie 
je vous donrai d or fin une mule chargie " 
et quant charles l antant devers hugon se plie 
souvant l avez oi et par mainte foie 
que par grant avor est grans traisons batie 
tant li a donné hugues argent or de sulie 
que la dame li donne et bauuiauz li otrie 
par dei signor baron oi l avez conter 
que por avor fait lan traison demander 
et sa foi amantir et home parjurer 
se fit hugues li faus cui dex puit cravanter 
a orson de bauuiaz son compere son per 
que en jherusalem duit condure et mener 
por avor l a vandu au paiens d outremer 
repariés est an france au roi charlon parler 
tant li vaut de son or balier et presanter 
qu il li fera la dame maulgre li espouser 
et li donra bauvaiz et l annor a garder 
maintenant an alerent sus les chevaus monter 
antre ci a biauvaiz ne finerent d errer 
charles martiaus o lui por lou plait eschiver 
a bauvaiz an alerent les novales conter 
que hugues de baucare repare d outremer 
tuit cuiderent d orson qu il deust retorner 
et issent de bauvaiz por joe demener 
dou duc orson demandent que tant les siaut amer 
hugues ne lor doigna onques un mot sonner 
et la franche duchesse le prit a apeler 
' por dei sire comperes ne me devez celer 
ou est li dus mes sires que n ou voi retorner 
randez le moi compere car je le uos livrer 
et vos le me deustes a deu foi ramener 
dame " ce a dit hugues ' jamais ne lou verrez 
mors est li dus orsons cui tant devoe amer 
ou regne de sulie la le vi devier 
ou motier saint sepulcre le fi je anterrer 
lasait moi ceste terre et l annor a garder 
et son anfant milon ferai je adouber 
et vous maemmes dame a mollier esposer 
vos ci les antreseignes que je vos veul moutrer " 
l aniaul li a moutré a son doi neelé 
qu il toli son compere quant de lui diut sevrer 
quant le voit la duchesse si a pris a plorer 
' dame " ce a dit hugues ' anvers moi antandez 
mors est ors de biauvaiz don je sui airez 
jamais maudres de lui ne sera recouvrez 
droit an jerusalem ou dex fu desinez 
ilec l anfoi je antre les deus autez 
si vos mande li dus qu a mari me prenez 
je sui coins de berri menans et asazez 
bien maintarai la terre et les vos heritez 
a toz jors vos ferai toutes vos volentez 
vez vos ci les anceignes se vos ne m an creez " 
l anel orson li bale qu il li avoit amblé 
et respondi la dame ' ce connoi je asez 
je l balai mon seignour quant de moi fu sevrez 
et ala au sepulcre damedeu aorer 
or premet deu un don le roi de maiestei 
que ne panrai mari jamais an mon ae 
por amour mon seignour avrai le chief voilé 
et norrirai milon an ces grans orfantez 
et se li plais estoit ja ensinc amenez 
hugues ne vous panroe por quanque vous avez 
que vous estes an foi mes comperes jurez 
de mon enfant milon si con bien le savez 
ne doit l uns avoir l autre c est fine veritez 
dame " dit li traites ' anver moi antandez 
je jurerai sor sains se vos le commandez 
ou j an ferai juise voant tot le barne 
que miles ne recut par moi crestiente 
mais por amor d orson lou tieg je an chierte 
antandre fis au peuple que de fons l ou levé 
dame " ce dit li rois ' hugon crore devez 
hugues est mout prodom bien puet estre vertez 
et je le vos commant que vos hugon prenez 
sire " ce dit la dame ' jai mar an parlerez 
que je ne lou prandroe por quanque vos avez 
je vos di sire rois et si est veritez 
que il a mon signour murtri ou anerbé 
ou vandu por avoir a deniers menoez 
dame " ce dit li rois ' or ne vos demantez 
hugon vos convient panre si an avrez mal grez 
dame " ce dist li rois ' ice lasiés ester 
il vos convient hugon a mari esposer 
qui savra bien les terres et lou pais garder 
certes " ce dit la dame ' ce n iert ja a mon gre 
par de charles bau sire pichie faites morteil 
quant vous nous volez faire an un lit ajoster 
ne quier avor mari an trestot mon ae 
ne faites pas iteil plait por avoir andurer 
vous l avrez " dit li rois ' n on poez ranfuser 
et charles l a sasie san plus de demorer 
ne plus ne la lasait ou motier demorer 
ne vestier autres dras por li bien atorner 
si l anmoignent a force a hugon esposer 
donc veisiés borjoiz et borjoses plorer 
et li cris et la noxe commenca a lever 
por l amor a la damme c ansi voent mener 
atant ez vous milon lou janti bacheler 
reparant de bercer por son cors deporter 
et guinemantz ces matres cui jesus puit sauver 
quant il oi la nose et le brut demener 
demanda que ce est et lan li a contei 
' jai est vostre parens repariés d outremer 
et est mors vostre peres li iantis bachelers 
et meigne vostre mere malgre li esposer " 
cant li vales l antent color prit a muer 
dou grant que il ot commanca a plorer 
et con il ce redrece si commance a crier 
' he guinemant bau matre conment porai ovrer 
comment porai teil duel sofrir ne andurer 
que ie uoi mon parin ma mere esposer 
bien sai mon pere ait mort quant ne voi retorner 
mais par icel apotre que lan doit aorer 
je irai cest mariage chalongier et veer 
se hugues li traites ne l viaut lasier ester 
et jesu cris ce done que je soe adoubez 
je li cuit cest otrage mout bien guerredouner " 
cil cort a un palis que vit lez lui ester 
si an avoit un peil esrachié et osté 
corant s an vait as noces pance d esperonner 
par defors le motier s an vait droit a l antrer 
ci a oi sa mere son grant duel demener 
et son signor orson durement regrater 
et quant milons l antant le sanc cuide desver 
par mout fier mautalant se prit a escrier 
' par dei hugues parins ne deusiés panser 
le vostre comparage deusiés miauz garder 
a loi de traitor vous volez demener 
que volez vo commere a molier esposer 
c avez fait de mon pere faus traites prouvez 
por quoi ne l avez vous arieres ramené 
va glous " ce a dit hugues ' dex te puet mal douner 
tu n es pas mes filiaus bien le puis afier 
et mors est li tiens peres ou regne d outremer 
et se tu bien me viaus servir et honorer 
je te donrai tes armes et ferai esdouber 
et si te pourais bien dou tout en moi fier 
he glous " ce a dit miles ' con as or fol panser " 
miles hauce le peil mervillous et quarré 
que por le roi charlon ne vot lasier ester 
si cuida son parin ociere et cravanter 
hugues chosi le cop prit soi a trestorner 
la ou il voit le roi au pie li est alez 
que li face vanjance que mout li doit grever 
quant le voit charlemaines le sanc cuide desver 
il corut a milon au pons l avoit couvré 
et li jantil baron li alerent oster 
sor lor mantiaus le mucent por lui asegurer 
' signor " ce lor dit miles ' ne me lasiés tuer 
remambre vous d orson qui tant vous siaut amer 
ne lasiés son anfant honnir ne vergonder " 
quant li baron l oirent si fatemant parler 
por amor dou franc duc commancent a plorer 
l ampereor charlon commancent a blasmer 
' an non dei ampereres n ou deusiés panser 
ne a un teil anfant corecier n airer 
c il li poise d orson nus ne l an doit blasmer 
faites les noces fare laisiés milon ester 
ne devez ces parolles a nul mal atorner " 
lors se retrait li rois lasait milon ester 
et li anfas s an cort si commance a plorer 
' an non dei ampereres n on deusiez panser 
que ci me volez man mere san son grei marier 
et moi volez dou tout vivant desheriter 
vous faites grant pichie s an fates a blasmer 
et ja fu ors mes peres li jantis et li ber 
qui soloit vostre enceigne an bataille porter 
et si vous fit borgoigne et randre et delivrer 
dont ne fu contre vous hugues au contenter 
e forment se pena de vous desheriter 
se ne fut ors mes peres ja ne vous quier celer 
vous n ausiés ja france a nul jor a garder 
traitor ne felon ne deusiés amer 
il a motri mon pere je le di san faucer 
or ne sa se ma mere li feroiz esposer 
mais je le vous defan voant tot le barne 
ja an pais n i sera se puis armes porter 
certes je ne sui pas des nues avolez 
ancois sont quinze conte tuit de mon parantei 
quant il oront le tort que vous ci me menez 
ne l aquitereiz por quanque vous avez 
sire " a dit hugues ' avez vous escouté 
par mon chief ce il vit soiez asegurez 
ancor vous torra france et les vos heritez 
se vous m an volez crore vous le demambrerez " 
charlemaines l antant le sanc cuide desver 
' hugues " ce dit li rois ' or le lasiez aler 
jai por lui ne larois la dame a esposer 
guinemant " dit li rois ' faites les nous oster 
ou je li ferai jai toz les mambrez coper 
sire " dit guinemans ' bien le veul creanter 
ne li orois huimais un sol motet sonner 
mais je seroe prez orandroit de montrer 
que hugues a orson mon signor anerbei 
ou vandu por avor ou mort ou afolé 
voir " dit dos de clermont ' lan an devroit parler 
signor " dit l ampereres ' tot ce lasiés ester 
ors ama guinemant son damoiseil privé 
guinemans quant il puet doit milon conforter " 
et charles fait la dame au moutier amener 
ensqu elle fut venue trois fois l estut pasmer 
et quant vint au moustier si ne volt creanter 
ens commenca le duc orson a regrater 
ou elle veule ou non ilec li font jurer 
que vous diroe plus lai la font esposer 
et an apres l an font dou moustier ramener 
il ont demandé l aigue s acient au digner 
li arpeour i chantent et violent jugler 
miles n est pas as noces car il n i ose aler 
ains fu avec son matre cui il doit tant amer 
jusqu a la mienuit ne fina de plorer 
mais guinemans ces matres le va reconforter 
' damoisiaus dous amis ice laisiez ester 
ens mangiez c il vous plait que prez est li soupers 
sire " ce a dit miles ' tot ce lasiés ester 
teil duel ai de ma mere que ne puis reposer 
et de mon pere orson que hugue a ennerbei 
le matin m anfurai quant il iert ajorné 
ne puis ceste contree veoir ne esgarder 
miles " dit guinemanz ' tout ce lasiés ester 
encor pourez la honte se dex plaist amender " 
or larons de milon lou jantil bacheler 
cil qui furent au nosses sont assis au diner 
dou maingier a la dame ne conuint pas parler 
car elle ne maingait por les mambrez coper 
ains se fait an sa chambre tot an plorant porter 
en un lit se coucha prit soi a gaimenter 
et orson de bauvaiz son mari regrater 
sa matre chamberiere la prit a conforter 
et li dit ' belle dame tot ce lasiés ester 
jai avez vous oi par mainte fois conter 
c an ne gaainne rien a trop grant duel mener 
tais fole " dit la dame ' ne puis antroblier 
celui qui me soloit si grant honour porter 
commant pourai cestui sofrir ne andurer 
qui a vandu orson au paiens d outremer " 
lors dit la chamberiere ' jai ne lou redotez 
je vous donrai teil herbe bien le puis afier 
que j achetai l autrier d un marcheant d escler 
par art de nigromance la fis ci conjurer 
onques dex ne fit fame an cest sicle mortel 
s en avoit son mari touchié ne adesé 
que jamais la poust de son cors violer 
ne avec li gesir ne a li converser 
je meimes mes cors l ai bien faite esprover 
samprez vous an donrai quant devra avesprer 
quant hugues vous voudra basier et acoler 
ja puis n avra paor d anvers vous abiter 
tuit li faudront li mambre si lou verrois trambler 
et ce ice n et vors que je vous ai conté 
si me fates demain toz les mambres coper 
belle " dit la duchesse ' dex te puisse onorer 
s auci fors sont les herbes con je le t oi conter 
lou matin te ferai trois mars d argent livrer " 
celle ala a l escrin si l avoit defermé 
et a l erbe fors trate qui tant fait a louer 
et vint devant sa dame celle herbe presanter 
la cors se departi quant vint a l avesprer 
charles vint an la chambre hugon i fait mener 
puis usent de leans hugon font demorer 
lez la dame ce couche c onques n on pout amer 
li glos se trait vers li por son cors deporter 
et la dame tint l erbe si l an a adesé 
lors sambla a hugon quant la diut apresser 
que li cuers li fallit si commance a trambler 
et quant hugues co voit si cuide forcener 
par mout fier mautalant l an prit a apeler 
' piece a que me volez trair et anchanter 
ne puis a vostre cors jor ne nuit reposer 
je vous fera ardor n an poez eschaper " 
mout fu hugues iriez tout a le sanc mué 
quant il n a de la dame fate sa volante 
il l ait la nuit batue celle l ait ramponné 
' hugues " ce dit la dame ' mout avez fol pancei 
que requerez deduit je ne vous doi amer 
flebes estes et viaus et de mout grant ae " 
quant hugues l a oi le sanc cuide desver 
lors la fiert de son pong le dos li a torné 
et quant vint au matin que il fu ajorné 
que hugues ce leva et son cors a paré 
et la dame autreci qui le cuer ot iré 
il n ot age chaude ce est la veritez 
ne aniaul ne bouton ne garnemant douné 
un pelicon vesti derout et depané 
et par desous un chainse ne fu piece a lavez 
adoc se vait seoir par delez un pilei 
et dit li uns a l autre ' ci a mal marié " 
charles s an retorne si con il ot digné 
hugues le convoa qui ja ne voe dei 
ou lui cent barruiers qui mout ont mal panse 
d une part trait le roi a un consoil privé 
' sire " ce a dit hugues ' je sui mal adoubez 
miles li miens filatres m ait mout coli an he 
hugues " ce dit li rois ' onques mais n oi teil 
que teil anfant avez cremu et redoté 
de lui vous doig congie de fare vostre grei 
vostre avoir ai eu si iert gerredonez 
sire " dit li traites ' cinc cenz mercis de dei " 
charles a pris congie si s an est retornez 
huges se retorna s a convoié charlon 
ou lui les barruiers qui cuers de felon 
et jurerent sor sains au traitour hugon 
que il li ocieront son filatre milon 
uns gars de la cusine entandi lor raison 
puis vint a la duchesse se li dit a escons 
' dame mors est mile se concoil n an prandon 
il l ocieront demain creantei l ont hugon " 
la dame an apela guinemant le baron 
' matres " dit la duchesse ' jantis fis a baron 
je vous donrai cent mars si garisiez milon 
de mort l ont menacié li traitor felon 
dame " dit guinemans ' ce que vous plait ferons 
sampres a mienuit andui nous an irons 
an si sauvage terre que ne nous saveront " 
et la dame respont ' a dei beneison " 
guinemanz s adouba et avec lui milon 
andui ont les espees as senestres girons 
lors sont andui montei sor les destries gascons 
et issent de biauvaiz coement a larron 
chacuns l escu au col et lance et confenon 
se damedex n an pance qui sofri passion 
il seront ambedui gitié an la prison 
une espie le conte au traitor hugon 
' sire " ce dit l espie ' novales vous dirons 
ja s an vat guinemans si an moigne milon 
se ansi vous eschapent li traitor felon 
bien vous poront grever li traitor felon 
vostre terre metront a feu et a charbon " 
et quant hugues l antant si escrie a haut ton 
' or aus armes " fait il ' franc chevalier baron 
cel qui les poura prendre je li donrai grant don 
je li donrai mil mars et un destrier gascon " 
cil li ont respondu ' vostre plasir ferons " 
lors s an armerent tuit coemant a laron 
et hugues li traites qui a maleicon 
ains n i deigna vestir aubert ne auqueton 
or s arment an biauveiz li felon berruier 
mais hugues n i deigna onques armes balier 
toz premerains s an ist armés sor un destrir 
a son col a getié un escu de quartier 
une lance ampoignie qui estoit de pommier 
et barruier le siugent qui le voudrent aidier 
par devant toz les autres le trait a un archier 
i vint hugues pugnant parmi le sablonnier 
la lune luisoit clere et commence a raier 
hugues les a choisi a un tertre poier 
a l avaler d un vaul le pandant d un rochier 
il lor a escrié si commence a huchier 
' par mon chief n an irez fel cuvert losangier 
a biauvaiz vous pandrai demain a l aclarier 
si serez trainé comme laron forcié 
et la putain chative ferai je graalier 
et giter an un feu et les mambres tranchier " 
quant miles l antandi le sanc cuide changier 
guinemant an apele s ou commence a priier 
' car me lasiés torner contre cel avercier 
se ne le puis abatre metre jus dou destrier 
ne me lasiés jamais antor vous reparier " 
et guinemans respont ' pansez de l esplotier 
ne veez vous ces jans qui lo veignent aidier 
trop iestes ancor jones por tel fais ambracier 
or pansez de l errer et dou tot chevauchier 
car ce il nous prenoent n i avroit recovrier 
que hugues ne nous face tous les mambres tranchier " 
hugues ist de biauvaiz pance d esperonner 
et barruier le siuguent cui dex puit cravanter 
cant il voent milon prennent li a crier 
' fis a putain garcons n an poez eschaper 
encui vous ferai pandre et a forches lever 
et vostre putain mere ardoir et trainer 
onques dex ne fit home qui l an puisse torner " 
et quant miles l antant le san cude desver 
' guinemans " ce dit miles ' or m i lasiés aler 
assez sui parcreuz por hugon ancontrer 
s or ne lou m otreiez je puis bien afier 
je me larai cheoir et a terre verser 
alez " dist guinemans ' ne vous puis destorner " 
adonc fu miles lies quant il l out creantei 
il a brandi la lance si le vait ancontrer 
or oez de milon con il est preuz et bers 
par teil vertu le va ferir et acener 
que l escu de son col li a frait et quassé 
parmi le cors li fait la fort lance pacer 
ou il vosit ou non le fait jus cravanter 
' outre " dit il ' traites laisez le ramponner " 
lor a traite l espee qui flamboe et luit cler 
ja li tolit le chief sans plus de demorer 
quant berruier li corent qui sus l ont relevé 
et guinemans commande milon a retorner 
' or sai bien l avez fait ne vous an puis blasmer " 
a iceste parole l an veisiez torner 
hugues les anchauca cil pansent de l errer 
tant ont fait celle nuit les chevax randonner 
que il les ont perdu quant il vint a l ajorner 
et hugues li traites pance d esperonner 
plorent li barruier et pansent de l errer 
' hugues frans chevaliers pourois en eschaper 
signour " dit li traites ' forment sui adolez " 
a biauvaiz l an porterent san plus de demorer 
lie furent li borjois quant l oirent conter 
que hugues li traites est si mal atornez 
donc a li uns a l autre concillié et contei 
' preuz iert li damoisaus se il vit par ae " 
lors fit hugues les mires querir et demander 
tant lor dona dou sien qu ansois un mois passé 
l orent a maleur gari et repassé 
hugon ont repassé li traitor felon 
et ancois out passé un mois de la saison 
miles et guinemans chevauchent a bandon 
' mile " dit guinemans ' dites quel la ferons 
irons a tes parans de par ton pere orson 
ou irons a almenne au prou conte huon 
gybuin et antoigne avec lui troverons 
sire " ce a dit miles ' par mon los n i irons 
an vite nos tanroent se priier les alons 
alons an autres terres a dei nous commandons 
dex nous concillerai par son saintime non " 
a iceste parole tornerent vers baumont 
et d ilec a paris n i font aretison 
l andemain au matin passerent petit pont 
lou chemin atampois alerent a bandon 
or les codue dex par sa redemption 
an la cit de biauvaiz jamais ne ranteront 
ancois avront trouvei lou valant duc orson 
qui a connibre gist an la chartre an prison 
et souvant se gamente par grant destrucion 
regrate sa molier et son anfant milon 
or larai de milon qui s an vait an delor 
hugues li a tolu et sa terre et s enor 
dex l an face vanjance par la soe doucor 
et redirons d ugon le felon traitor 
qui quide retenir la duchesse a tos jors 
mais ancor an mora a loi de traitor 
hugues fait a la dame assez de deshonor 
dex l an face vanjance par la soe doucor 
et la dame tint l erbe qui tant ot de valor 
quant cuide a li gesir toute pert sa vigor 
ne pot a li jesir ne acointier s amor 
que li mambre li fallent si est an teil fricor 
li traites la bat et par nuit et par jor 
si la feri aus dens tant par fu plains d irour 
avaul la clere face li sans vermaus an cor 
teins est li orilleus de sanc et de suour 
elle reclamme dei le pere criator 
que li anvoit vanjance dou felon traitor 
mout sofri de grans poinnes por lou duc son signor 
hugues fu an la chambre li traites falis 
ne gist a la duchesse ne ne fait ces delis 
tant l a la nuit batue li cuvers maleis 
que tot li fit sanglant et la char et le vix 
' dame " dit li traites ' de cou sui ie tous fiz 
por milon me haez qui de moi est partis 
or mandez vostre fil s ou fates revenir 
charles l adoubera se damedex m ait 
se il viaut armes prendre sachiés n i puet falir 
mout bonnes li donrai dou tout a son plaisir 
et je serai ces hon c il me viaut recolir 
atout mil chevaliers que j ai a maintenir 
se li larai bauvaiz et trestout le pais 
et irons moi et vous ou regne de berri 
asez i a chatiaus et bors et plaseiz 
et parens et neveus et cosins et amis " 
et dit antre ces dens que il ne fut ois 
' damedex le confonde li rois de paradix 
il n iert ja chevaliers se je le puis tenir 
ens li ferai la teste et les mambres tolir 
sire " ce dit la dame ' n ai soig de vous servir 
je sai bien et antan vous le volez mortrir 
bien sai qu il s an ira au conte gibuin 
et a mon frere xm le conte palazin 
chevalier an feront s i lor vient an plasir 
ancore le verrois sor vous a ost venir 
copera vous la teste que n i poez falir 
cuidiez vous autrui terre a force retenir " 
quant hugues oi ce li sans li est fois 
' pute " dit li traites ' vous n i poez fallir 
sampres vous ferai pandre ardor ou anfoir " 
quant hugues oit la dame si fu maltalentis 
' pute " dit li traites ' con sui par vous trais 
ancharié m avez de sui je toz fiz 
ne de vous ne d autru ne puis estre servis 
sampres iert vostre cors trainez et honis 
sire " ce dit la dame ' por amor dei merci 
je n ai an ceste terre ne paran ne ami 
je fu nee d ermine cel estrainge pais 
fille au conte huon et niece gibuin 
qui me donnerent ors de biauvaiz a mari 
le franc duc debonnare qui souef me norri 
lasse trop mal eschange ai an cestui conquis 
or me coupez la teste por deu de paradix 
certes " dit li traites ' ne morois pas ansinc 
ancois vous ferai jai vergonder et honnir 
le nex et les orolles raonnier et tollir 
sire " dit la duchesse ' ou l a je deservi 
je n ai tué anfant ne mon mari mortri 
par foi " dit li traites ' ancor avez fait pix 
il a passé cinc ans et plus que je vous pris 
que puis lez vostre cors ne ju ne n endormi 
certes non ferois " la dame respondi 
' que mes comperes estes bien le savez de fi 
et levates milon des sains fons beneis " 
quant hugues ce oi por poi que ne l ocit 
il issi de la chambre coreciés et marris 
quatre cergens apele qui furent de berri 
' biaul signor " ce dit hugues ' or oez mon desir 
issiez fors de biauvaiz par devers le laris 
et faites une fosse de dis pies et demi 
s i ferai anfoir la putain xxx 
qui m a anchariié et si fort mal bailli 
que je ne puis avoir nule joe de li " 
et il firent la fosse li cer racheteis 
et hugues li traites fait la dame venir 
et gitier an la fosse jusqu a cent anfoir 
puis li fait giter aigue et escucin au vix 
or oez la vitalle qu il li livrait et mit 
an trois jors un pain d orge li donna ce m et vix 
et la duchesse plore qui la dolor santi 
reclame damedei qui onques ne manti 
que li anvoit vanjance dou traitor fali 
dex con dolant an sunt li home dou pais 
or a hugues la dame jusqu a ceint anfoie 
puis an pandi li glos par sa male escherie 
si commance chancons qui ancor ne faut mie 
de milon son chier fil de sa chevalerie 
con il trouva orson an la cit de conibre 
miles et guinemans ont lor voe acolie 
antre ci et orliens n i out regne sachie 
or s an va guinemans a coite d esperon 
et s an moigne avec son damoisiaul milon 
ains ne ce pritrent garde li nobile baron 
si vindrent an berri sans nulle aratison 
guinemans apela par son droit non milon 
' miles " ce dit li matres ' trop folemant alons 
nous sommes ci antré an la contree hugon 
se nous sommes parceu jai n en eschaperons 
biaus matres " ce dit miles ' ce dex plait ci ferons " 
il achatent eschaples et agusiez bordons 
bien samblent pelerins qui a saint jaque vont 
et ont tant chevauchié que a behorges sont 
il passent la citei et le matre dongon 
la nuit se habergerent chief un oste felon 
il avoit non baudri et fu parans hugon 
prevoz fu dou chateil antor et anviron 
damedex le confonde qui sofri passion 
que sanprez les fera giter an sa prison 
baudris out non li ostes qui fu faus et boisieres 
et fu prevoz hugon que si estoit lichieres 
et miles estoit biaus et de jante meniere 
et guinemans prodon si out ardie chiere 
vestu out an son dos un hermin de baviere 
miles sanble franc home si a hardie chiere 
baudris le regarda li traites lichieres 
si jure damedeu et le baron saint piere 
qu il n istront de prison en nesune meniere 
ains savra don il sunt et ou vont et que quierent 
lors firent il folie quant il s i harbergirent 
li dui baron arbergent a virson an berri 
chief un oste felon qui avoit non baudri 
cil fu prevoz hugon le traitor falli 
il regarda milon mout le voit eschevi 
vestu ot un ermin angolé a or fin 
bien sanble jantil home et fil a palazin 
li prevoz fu mout fel s ot ambrunchié le vix 
le nex pandant et lonc desqu a dens li avint 
si out noire la barbe et les grenons tratis 
bien samble traitor et home foimanti 
si apelle sa fame au gent cors signori 
' dame " dit li prevoz ' escoutez que je di 
veez vous cel valet que ci a cler le vix 
bien samble jantil home que de bon leu issi 
fil a conte ou a duc ou a un haut marchis 
onques icil villars qui l a amenei ci 
ne li apartint onques par foi le vous afi " 
et respont la preote ' par dei qui ne manti 
ja sont il palerin de rains ou de sanlis 
et si vont a saint jaque lor pechies peneir 
et qui bien lor sera bien lui sera meri 
harbergié les avez por dei de paradis 
si lor donnez huimais et pain et char et vin 
fole " dit li prevoz ' qu est ce que tu as dit 
si m ait dex de glore n an iront pas ensi " 
lors les a apelez li traites baudris 
' dites sire vilars gardez n i a menti 
qui estez de quel terre et de con fait pais 
sire " dit guinemans ' je fu nez de paris 
et sachiés cest vasaul ai je lonc tens norri 
se la mere n ant mant je l a angenui 
a l apotre saint jaque l a voé et promis 
si ferons le voage et revanrons par ci 
villars " dit li preoz ' vous i avez fali 
bien sai amblé l avez a reins ou a paris 
ou fu pris a biauuiaz ou a maance ausi 
or l an menez por vandre tot ce sa ge de fi 
sachiez de verite n an irez pas ansi 
ains savrai qui vous estes ou li vales fu pris " 
guinemans oit son oste forment fu esmaiez 
' sire prevoz " dit il ' tu nos as harbergiez 
se serommes ceans c il te plait sans congie 
si an irons demain quant jors iert esclarciés 
villars " dit li prevoz ' de folie pladiez 
ne m atordrois de ci de vertei le sachiez 
ains auera a orliens mesages envoié 
et anquis a hugon qui fors est et prisiés 
se puis savoir de fi que vous amblé l aiez 
vous an serez pandus ocis et detranchiez " 
lors se leva li glos ci est an pies dreciés 
guinemant volt sasir et giter a ces pies 
et guinemans li prie ' merci sire an aiez 
ancois le vous dirai que vous nous ampiriez 
je vous dirai le vor maisque sus vous traiez 
la verite dirai et an pais nous laisiés 
sire " dit guinemans ' or vous traez an sus 
pechie feriez grant se me plus 
con li felons judas vous iestes maintenus 
qui damedei vandi au felons mescreus 
veez ci cest valet qui ou moi est venus 
certes il est frans hon et de bon leu issus 
il a de son parage douze contes ou plus 
li dus ors fu ces peres de biauvaiz qui ja fu 
an la cort charlemaine fu forment irascus 
et desus toz barons dotez et quenauz 
et ala dei requerre bien a cinc ans ou plus 
avec lui an ala uns traites parjurs 
vandi le comme fel as paiens ou as turs 
puis out tant esploitié c a paris fu venus 
tant dona charlemaine or et argent fondu 
la dame ait espousee et de biauvaiz est dus 
cestu eut il mort se damedex ne fut 
mais je l an a foi et se li a tolu 
damedex le confonde qui ou ciel fait vertuz 
que ne fu tez traites en cest sicle parjurs 
por mon signour sui je fors dou pais issus 
or queromes signor ou soiens retenu " 
et li prevoz respont quant les a antandus 
' certes " fait il ' gloton mal vous est avenu 
je suis prevoz hugon que avez manteu 
por lui serois vous ja trainez et pandu " 
li prevoz de virson ci fut fel et melis 
il ert prevos hugon de de soit il maldis 
quant cil ot que il sunt si morteil enemi 
il escrie ces jans cleremant a haut cris 
' prenez moi ces glotons que vous veez ici " 
meimes li prevoz lor est premiers saliz 
et sasit guinemant par les chevouz le prit 
quant miles voit son matre si forment antrepris 
s or ne vat aidier jai anragerait vis 
il hauce le poig destre vers le prevoit c est mis 
teil cop li a donnei devant anmi le vis 
que tres parmi la bouche li est li sans salis 
qu il li cuevre devant et la bouche et le vix 
ans ou feu est chaoiz li traites baudris 
ces jans i ont corru si les ont bien sasis 
les pies lor ont liez et an granz beues mis 
et cil an jure dei et le cors saint denis 
que seront au forches demain pandu et mis 
au forches les an moignent quant il fu esclarci 
lors plore guinemans et miles li petis 
a deu mout doucement a regrater c est pris 
' ahi hugues traites de dei soez honis 
se je peuse vivre de ce fusiez toz fiz 
la teste vous coupasse acomplis 
car il n est hon fors dei qui t an peut garir 
ahi ors sire peres frans dus poosteis 
ne vous porrai aidier tant sui je plus marris 
or i morrez gloton " ce lor a dit baudris 
' vos chies trametra hugue de sui je toz fis " 
adonc out a virson mervillous duel et cri 
ploroent por milon ces pucelles de pris 
por ce que si est biaus et grans et eschevis 
et dit l une a l autre ' sire sains esperis 
quel mal e quel damage et quel pichie a ci 
se uns tez damoisiaus est panduz et honnis " 
mout par fu li prevoz fel et demuserez 
qui les out herbergiez et por deu ostelez 
or les an moigne aus forches li traites provez 
tot contrevaul virson an est li cris levez 
la prevote se con soent delivré 
et li prevoz an jure con hon desmesurez 
' par la foi que je doi toz mes amis porter 
jamais ne maingerai c es avrai afolez 
et panduz par les gorges e a honte livrez 
car hugues li miens sires est par aus vergondez 
moi meammes ont il vilainnemant mené 
quant plus les lairai vivre s aie je maldehe " 
droit as forches les moignent ci ont les iauz bandez 
adonc les eust mors honnis ou afolez 
quant uns frans vavacors qui iert de grant bonte 
qui avoit a virson bien trente ans demoré 
de la cort charlon fu partis et desevrez 
por un franc chevalier qui por lui fu tuez 
mais dus ors de biauuiaz l an avoit respité 
tant an pria charlon que il fut respitez 
et cil revit le fil que ci est ancombrez 
jai ne morra sans lui ce dit par verite 
ce que dus ors li fit li iert gerredonné 
baudri le traitor an avoit apelé 
' sire prevoz " dit il ' a moi en antandez 
se ne feroiz vous jai ce crore m an volez 
que vous san mon signor ices homes pandez 
car il vous an savroit mien esciant malgre 
ce mes sires est ores anvers cestu irez 
ancor poura bien estre l un a l autre acordé 
se vous m an volez crore un respit an prenez 
si anvoiiés vos bries a bauvaiz la citei 
a hugon mon signor le franc duc honoré 
qu il voudra de ces fare que an prison avez 
se vous les destrurois ou ce li trametrez 
lors an pourois oir toutes ces volantez 
et ne serois vers lui de neant ancombrez " 
et li prevoz l en a duremant mercié 
' par la foi que vous doi bon concoil me donnez 
ains sera il fait con l avez devisei 
arieres les metrai quant vous le me louez " 
e vous les deus barons arieres retornez 
si les ont desloiez et les iaus xxx 
puis les ont an grans bues et an aniaus fermez 
an un solier sor terre la les ont anterrez 
illec ne voent il lumiere ne clarte 
et baudris li prevoz an a forment juré 
que il ne goteront ne de pain ne de ble 
ains les auera hugon et baliez et livrez 
la prevote respont coemant et souef 
' par dieu traites faus trop an avez ovré 
que ceans les aviez por amor dei mené 
or les avez liez et an prison gité 
il avront a mangier si que jai n on savrez 
se je puis esplotier si an aiez malgre " 
mout estoit la preote franche dame jantis 
et ama deu forment le roi de paradix 
an sa chambre an antra coemant et seri 
la plainche par desus detraincha et malmit 
un partus i a fait de deus pies et demi 
ilec endroit estoent li presonnier marri 
miles plore de fain li damoisiaus jantis 
guinemans le conforte antre ces bras le prit 
' ne te sai que donner se damedex m ait " 
la prevote l oit cui grant pieties an prit 
balemant les apele la dame signoris 
' ne vous esmaiez mie franc chevalier jantil 
je vous ai herbergié por deu de paradis 
n i avrois mal san moi par foi le vous plevis 
jai cerois delivré se les cleis puis tenir 
dame " dit guinemans ' de dei cinc cens mercis 
a maingier vous donrai malgrei an ait baudris 
cil sires le confonde que an la crois fut mis " 
et la bone prevote cui jesus benei 
lor porta a mangier et pain et char et vin 
et cil ont bien maingié qui de faim sunt esquis 
oez de la preote cui dex puit beneir 
quant vint de premier some qui tot fu esteri 
li prevoz et sa gent c estoent andormi 
et la dame s an va a son lit ou il git 
les clez lui a ambleez de sous son chief les prit 
venue est au celier ou cil estoent pris 
et deferment les bues ou il estoent mis 
' or tot " ce dit la dame ' levez sus pelerin 
fuez vous tot de ci si veudiés le pais 
que ce tant atandiez que jors fu esclardis 
ne vous garoit toz l ors qui soit jusqu a paris 
que ne soiez andui decopé et ocis 
que li mes s an torna des ier androit midi 
qui l est alez noncier hugon le maleis 
ancor c est li prevoz durement repantis 
qu il ne vous a des ier afolez et malmis 
dame " dit guinemans ' de deu cinc cens mercis " 
il issent dou palais contrevaul ce sont mis 
et la bonne prevote n es a mis an obli 
ains lor fit anceller deus bons chevax de pris 
si les a commandei au roi de paradix 
' dame " dit guinemans ' dex qui le monde fit 
vous an doint le merite an son saint paradix " 
guinemans ce regarde si a un peil sasi 
roides fu et chauez et si fu planteis 
mais au passer pont illec lor meschei 
enqui ont ancontré une gaite baudri 
' qui estes chevalier gardez n i ait mainti 
nous sommes nei de france " guinemans respondi 
' et alons a saint jaque l apotre requerir 
an non dei " dit la gaiste ' vous i avez menti 
ainz estez traitor dan hugon de berri " 
il a levé la noise et a gité un cri 
' ai gentis prevoz con estes andormis 
li traitor hugon ja s an veulent foir 
se il ansinc s an vont vous estes mal balis " 
quant l antandi milon a deus pons le sasi 
par mout fier maltalant a terre l abati 
et li prevoz baudriz la nosse i antandi 
si salli sus an pies l autre gent estormi 
et corurent as armes si furent esbai 
et li prevoz monta sor un destrier forni 
et vesti un aubert par uoir le vous afi 
et par desus out ceint un branc d acier forbi 
devant trestous les autres le chemin porsiugui 
et li bons chatelains don vous avez oi 
vait corant a la cloche quant la noise antandi 
et si tranche la corde an deus troncons parmi 
que ne puisse soner ne la ville estormir 
tot por l amor d orson qui de mor le gari 
gerredonner li viaut ce que li dus li fit 
c il n on randi au pere or le randrai au fil 
car qui prodomme cert par verte le vous di 
il n ait pas son servise perdu n esvanui 
et guinemans et miles se sunt mis au chemin 
li prevoz les consiut contreval un chemin 
par de defors virson avoit un plaseis 
qui estoit plantez d antes et d oliviers floris 
ce fu au mois de mai que li gau sont flori 
que la rouse et li glais et li prei renverdit 
esbanoier ce vont pucelles et meschin 
et bourjoiz et borjoises li grant et li petit 
cil jugleor i font de chanter grant delit 
estez vous le prevot qui guinemant chosi 
li cuvers lor escrie ' n an irez pas ensi 
sachiés que nule riens ne vous puet garantir 
ma fame destrura se je la puis tenir 
qui garanti vous a et sa fors vous ait mis 
andui serois hugon anvoié et tramis 
par deu " dit guinemans ' vous i avez manti " 
hauce le peil de chane a deus mains le sasi 
le prevot va ferir qu il ne l esparnia mi 
parmi le chief desus si bien le consiugui 
que le cerveil li vole sans autre contredit 
et ambedui li eul li sont dou chief salli 
et li sans decorut qui a terre espandit 
li cors li chiet des arcons et l arme s an issi 
adonc i sont venu si home et si ami 
le prevoit treuvent mort si ont levé le cri 
lou cors an ont portei si l ont anceveli 
et li baron s an fuent contreval un chemin 
au departir d un trertre n es porront cil chosir 
n onque puis ne les virent arier sont resorti 
cel jour fut li prevoz ou montier anfois 
quant les novales oit coins hugues de berri 
sachiés de verite mervillous duel an fit 
que ces parans estoit et ces germains coisins 
mais desque cil s an vont fu il toz esbais 
quant il ne out le fil a la mere s an prit 
cel jor l avoit batue an la fosse ou el gist 
d aglentiers et d espines par tot le cors de li 
an plus de trente leus li clers sans an issi 
ne la laissa maingier de deus jors et demi 
et la duchesse plore et crie deu merci 
' ai ors de biauvaiz sire con mar vous vi 
quel duel et quel dommage quant je apres vous vif 
mais mout tres bien me vait quant mes fis s an vait vis 
et c il vit longement hugues bien soez fiz 
il vous toura la teste par le cors saint denis " 
lors out hugues teil duel por pou n anrage vis 
et guinemans e miles ont tant fait et guenchi 
et passent mons et vaus et bois et plaseis 
et trespassent ces plains ces tertres ces laris 
a pieregort s an vindrent tout droit a un lundi 
or s an va guinemans s a sa voe acolie 
quant il sont eschapé damede an mercient 
et passent pieregort celle cite garnie 
puis ont passé l estolle pampelune la riche 
roncevau et espine ci antrent an galice 
a saint jaque l apotre lor offerande ont mise 
d equi au por de mer ne s aresterent mie 
la treuvent chevaliers qui sont de normandie 
chevalier furent bon forques ot non li sires 
an sodees an vont an la terre de bile 
a un roi crestoien qui avoit non basile 
car grant gerre i avoit ysores de conibre 
qui orson de biauvaiz tenoit an sa balie 
la dedans sa citei an la chartre terrine 
chacun jor le destruit et si lou contralie 
li dus reclame deu le fil sainte marie 
et regrate milon et sa fame meimes 
que tint an teil dolor hugues cui dex maldie 
se li dus le saust ja n an portait la vie 
damedex le socore et li anvoit aie 
si fera il ce cuit si ne demorra mie 
tant erra guinemans li prouz et li hardis 
et avec lui milon li damoisiaus de pris 
de ci au port de mer ne font aresteis 
la troverent forcon dont vous avez oi 
ou lui cent chevaliers courageuz et hardis 
et ont haubers et haumes et escus d or voutis 
et espees tranchans et destriers arabis 
et sunt de gerroier espretei et garni 
guinemans les salue de deu qui ne menti 
et forques li demande ' don estez bauz amis 
et cil jones vales qui a ci cler le vix 
e dex con il resamble un jantil duc de pris 
qui avoit non orson nez fu de biauvoisin 
et si tenoit amiens normendois et pontis 
a lui fu d une gerre deus ans toz acomplis 
quant il avoit la gerre a floclart de salis 
soudoiers fu as armes et il si me detint 
et me donna asez palez et osterins 
ains ne trouvai home que si bien me feit 
sire " dit guinemans ' par mon chief c est ces fiz 
cestui anjandra ors de biauvaiz li jantis 
il ala deu requerre cinc ans a et demi 
ou lui mena hugon un traitor menti 
ces comperes estoit mais forment le trai 
il le vandi aus turs ce avons nous oi 
puis repara an france li traites mantis 
et vint a charlemaine le roi de saint denis 
tant li donna besans et or et argent fin 
que la fame orson li donna et plevi 
et tout le biauvois la terre et le pontis 
cest valet aust hugues afollé ou murtri 
cant je le pris ou moi si l an ai sai foi 
or querommes signour qui por deu nous ait 
e dex " ce a dit forques ' je vous an ran mercis 
damoisiaus debonnares ne soiez xxx 
je deveig ci vostre hon et ma foi vous pleviz 
que je ne vous faudrai tant con je soe vix 
je et cil chevalier que vous veez ici 
nous vous servirons tuit tot a vostre plaisir 
et serois chevalier se le volez sofrir 
ancor le comparra hugues li maleis 
sire " dit guinemans ' de deu cinc cens mercis " 
lors louent une nef et dedens ce sont mis 
et li maronnier ciglent les avirons ont pris 
au ciel et aus estoilles corurent quinze dis 
tantqu il sunt arivé a icelui pais 
tot droit au port de bile ou dex les tramis 
tout droit au port de bile sunt venu li normant 
il gaterent lor encre s arivent lor chalant 
si issirent des nez baut et lie et joiant 
as palefrois monterent si s an tornent atant 
onques de ci a bile ne font arestemant 
la cite ci est noble et li port sont seant 
et li borjois sont riche essazé et menant 
et li palais basile fut aut en estant 
grant sont les cheminees et li solir pandant 
par desus a une agle de fin or reluisant 
bien est riches li roi cui tes richece apant 
li chevalier chevauchent ne ce vont atarjant 
et costoent entr auz milon si noblement 
il estoit bien vestuz d une poupre d argent 
bien samble fil de prince de duc ou d amirant 
et li baron s an vont droit ou palais errant 
treuvent le roi basile sur un perron seant 
et tez deus cens barons devant lui en estant 
que n i avoit celui qui n ait perdu dou sanc 
ou qui ne soit navrez ou coste duremant 
li rois et repariez d un fort estor pesant 
desconfit l out li rois ysorez an un champ 
et a juré son deu mahon et tervagant 
que il asaura bile demain a l anjornant 
et se il prant basile le riche roi pousant 
il lou fera ardor jai n en avra garant 
metra le au bersaut s i traront li anfant 
basile se gamente et regrate forment 
' e dex " ce dit li rois ' biaus peres tozpoisans 
car me venissent or mil chevalier serjant 
qui de mon or eusent et me fusent xxx " 
atant ez vous normans qui le vont saluant 
forques parla premiers bel et cortoisement 
' cil damedex de glore qui fit le firmament 
et de la sainte virge nasqui an belean 
saut hui le roi basile et trestoute sa gent 
et dex vous beneie baron venez avant 
don iestez de quel terre ne m an alez neant 
sire " ce a dit forques ' ja sommes nous normant 
vez ci nostre signor j an ai ci bon garant 
il n est pas chevaliers ancor n an ot a talant 
fis fu au duc orson de biauvaiz le valant 
et s an ala li dus droit an jerusalem 
ou li mena hugon un cuvert soudoant 
la le vandi li faus a la cuverte gent 
si repara en france et donna charlon tant 
sa femme li donna s an fumes mout dolant 
or a de son pais hugues chacié l anfant 
la outre oimes dire que gerre auiez grant 
venu sommes a vous aus estoles najant 
se mes sires lou loue et vous nous donnez tant 
que nous aiens sodees qui soent avenans 
tres bien vous aiderons de vostre gerre grant " 
et li rois lor respont ' vous parlez avenant 
je vous donrai assez et or fin et argent 
et bons chevaus de pris tot a vostre commant 
sire " ce a dit miles ' nous sommes remenant 
de vostre fiere gerre vous aiderons forment 
se deis plait et ces nons an cui somes creant 
que jamais sarrazin ne vous feront dolant " 
ez les vous retenus bel et cortoisement 
miles prent son oteil chief un borjois morant 
an la citei n avoit si riche home menant 
et li rois an monta an son palais plus grant 
la roine apela et feri de son gan 
oriante sa fille vait aprez lui errant 
la plus bele pucelle de cest siecle vivant 
' dame " ce dit li rois ' or ne dout je neant 
ysore de cunibres le felon mescreant 
uns valez m est venus de france la vallant 
fiz fu au duc orson de biauuiaz le poisant 
hugues li siens parens le va desheritant 
venus est an soudeez a ma gerre pesant 
o lui cent chevalier bauvoisin et normant 
onques mais de mes yaux ne vi si bel anfant 
sire " dit la roine ' ce soit a deu commant " 
quant oriante antant que cist le vont prisant 
un sopir a gitié mervillous et pesant 
et dit antre ces dens souef et coemant 
' par mon chief sires mile de vous oi dire tant 
que mes amors vous doig de cest jor en avant " 
elle cort un escrin deffermer maintenant 
milon ait anvoié un pale esclariant 
des or porez oir bone chancon vallant 
comment trova son pere a conibres la grant 
an la chartre parfonde ou avoit esté tant 
normans ait retenu li riches rois basiles 
miles est harbergiez ou millor de la ville 
mout faisoit grans depans si tient riche manie 
la fille au roi li a donné sa druerie 
ne onques n i parla an trestote sa vie 
dit forsques li normans ' que fatez sire miles 
or prenez ici armes frans chevaliers nobiles 
jai vanra ysorez demain veoir basile 
avec lui amanra de paiens trente mile 
vous an istrez la fors atot vostre magnie 
deservir les soudeez que li rois vous delivre 
vous avez mout bien dit forques biaus trez dous sire 
se damedex ce donne li fis sainte marie 
que nul jor a biauvaiz ariere revenisse 
certes je vous randroe dou tot bone merite 
sire " ce a dit forques ' ne vous esmaiez mie 
desus toutes anceignes sera la nostre oie " 
a iceste parolle e vous le roi basile 
' ou estez vous alez damoisiaus sire miles 
je vous veul donner armes par mout grant signorie " 
il li fait aporter les armes angelie 
les chauces sunt a or et les males treslicez 
et li esperon sont de l euerre de galice 
la broigne an ert an or et li ourlez est richez 
et li haumez fu tez li cercles vaut cent livres 
jai li hon qui le porte n a paour c an l ocie 
l espee li a ceinte li riches rois basiles 
et guinemans ces matres lou destrier li delivre 
et forques li bailla une targe florie 
et normant li aportent une lance treslice 
oriante li a une anceigne anvoiee 
ensic con la quintaigne fut ileques drecie 
estez vous ysore atot sa conpaignie 
de la noise qu il font est la terre estormie 
ysorez c escria bien fut sa vois oie 
' basilez ou es tu mahommes t i maldie 
jamais n an partirai s avrai prise la ville 
et la tor abatue versee et especie 
ars seras et destruis et la toe magnie 
d oriante ta fille an ferai je m amie 
pui la ferai mener la ou iert a putie 
qui an voudra avoir si an avra malie " 
milon ont adoubé li chevalier baron 
atant ez vous venir ysore l esclavon 
et trente mil paiens qui tuit croent mahon 
et vignent a la porte et courent de randon 
lices copent et barrez antor et anviron 
' he dex " ce a dit miles ' par ta redemption 
donnez moi hui ociere cel ancrime felon 
que basiles li rois m an doigne garandon " 
il broche le chevaul a coite d esperon 
que il n i atandi ne per ne compaignon 
la porte fait ovrir san nulle arestison 
et miles s an issi armez sor l aragon 
et basiles escrie ' car vous armez baron " 
li soudoier de france issirent a bandon 
adonc monta basiles an son palais amont 
joute li la roine vestue d auqueton 
oriante sa fille a la clere facon 
et normant sont armé a la batalle an vont 
et tuit li autre apres qui an la citei sunt 
miles an est issus et dessant par le pont 
il escrie biauvez et berfeul et clermont 
quant le voit ysorez ne li fu mie bon 
' signor " dit ysorez ' je vous commant a toz 
que vous de ci n ixiés desque le commandrons 
je irai premerains joster a cest gloton 
qui tot devant s an vient contremont le sablon 
je ne sai don il est bien resamble baron 
veez lai oriente an cel palais amont 
piece ait que l ai amee ne vit onques mon don 
se le me voit ferir an guise de baron 
tot me donrai s amor si nous aquiterons " 
et paien li respondent ' con vous plara ferons " 
et li rois ysorez s an torne a esperon 
richement fu armez de l auberc fremilon 
an l escu de son col avoit point un lyon 
et ou naseil devant la fature mahon 
les pieres preciouses gitoent grant bandon 
et miles vint poignant destors son confenon 
fiert le roi ysore par teil devision 
que l escu de son col ne li vaut un bouton 
mout fu fors li haubers que male n an xxx 
par teil air le fiert miles sor le blason 
que dou corant destrier l abati ou sablon 
la teste contrevaul et les piez contremont 
' he dex " dit oriante la belle ' quel baron 
pere quel chevalier con a cuer de lyon 
car pleut or a deu qui incarnation 
prit an la sainte virge par angre annuncion 
qu il m aust a molier et je lui a baron " 
a iceste parolle est repariés milon 
il a traite l espee don a or est li pons 
ja li tolit la teste par desus le manton 
quant plus de mil paiens li vignent a bandon 
plus de trente le fierent su l escu a lyon 
milon ont abatu ou il vousist ou non 
et miles resaut sus et trait l espee ou poig 
a deus mains l anpongna si fiert con aclavons 
et jure damedei qui sofri passion 
qu il n i ait si hardi persant ne esclavon 
s ancontre lui ce met que n ait son guerandon 
' qu ancoisque je i meure antre ces jans mahon 
ferai je de paiens tele destrucion 
que toz an couverrai les prez et le sablon " 
ysorez remonta sor un destrir gascon 
venuz est a milon si l a mis a rason 
' vasaus don estez vous et de quel region " 
miles li respondi ' de france la millour 
et sonmez soudoier au roi baselion 
je fu nez a biauuiaz et fiz le duc orson 
qui ala outremer a la surrection 
ilai le vandi hugues aus turs par traison 
par mahon " dit li turs ' j en ai un an prison 
set ans l i a tenu an ceste region 
mais je ne te sai dire comment icil a non 
car te ran a moi pris et si croi an mahon 
por que prou te voi et as armes baron 
te donrai bile an fie quant conquise l avrons 
et te metrai ou chief corone d or an son " 
et miles respondi ' jai ne croirai mahon 
jai ne gerpirai deu por ardor an charbon " 
et respont ysorez ' et nous te rasaudrons 
par mon chief " ce dit miles ' et nous nos defandrons " 
a iceste parolle vous venir forcon 
et guinemant son matre sor les destreres gascons 
et trestous les normans a coite d esperon 
et issent de la ville destors les confenons 
as espees d acier moignent grant chaplison 
milon ont remontei cui c an poit ne qui non 
a l abaisier des lances fut mout grans la tancons 
copent ces gambasons et ces iaumes raons 
trabuchent sarrazin cui c an poit ne qui non 
li cheval esgaré s an fuent par ces mons 
lor regnez trainans abatus lor arcons 
quant li sarrasin voient que pouoir n i avront 
si lor livrent les dos et fuent de randon 
basiles fu lasus an son palais amont 
joste lui oriante a la clere facon 
' pere " dit la pucelle ' li nostre bien le font 
mais desus toz les autres mout le fait miaus milon 
sire si l an randez un jantil garandon 
si ferai je ma fille nous vous marierons 
panra vous a mollier se esploitier pouons 
pere " dit la pucelle ' donques nous an hastons " 
antre ci a conibre dura la chaplisons 
a dex que ne seit miles dou riche duc orson 
de son pere qui est leans an la prison 
jai ne les tenit barre fermetez ne donjons 
ains i fusent antré li chevalier baron 
atant s an retornerent a bile s an revont 
et ysorez dessant toz plains de marrison 
si ce fait desarmer a un de ces barons 
cort a la synagogue ci a sassi mahon 
quatre cos li donna sor le col d un baton 
' mauvez dex recreans ne valez un bouton " 
ysorez fait venir son chartrier faraon 
' amenez un francois qui gist an la prison 
coperai li la teste par desus le manton " 
ysorez fu dolans ja mar an mescrorez 
perdu ot an l estor maint cheualier armez 
et armes et chevaus et tant riche harnois 
' par mahommet " dit il ' jai serait pris li drois " 
il en a apelé faraon le grizois 
' amenez moi " dit il ' le duc de vermandois 
que j achetai l autr an des marcheans d arcois 
ja li la teste por amour des francois " 
con il l a commandé cil le fist demenois 
a la chartre s an vint li sarrazins destrois 
' por mon chief " dit li turs ' chatis vous i morois 
le roi ont desconfit li franc de pute loi 
ocis li ont ces hommes et tolu ces harnois 
a vous s an vangera que jai plus n i vivrois 
ce veul je " dit li dus ' si m aist sainte fois 
miauz veul morir as armes que de fain et de soi 
set ans ai ci geu et par chaut et par froit 
que puis n i fu saous de pain nes une fois 
hugues dex te confonde faus traites ravois " 
cil le prit au cole leva le contre soi 
ors ne leva le chief por trestot orlenois 
por les maus qu ait eu et de fain et de sois 
et si fut ausi ses con une viele sois 
ce chevoil furent lonc s ou cuevrent par defors 
li grenon de sa barbe ne sunt tranchié a droit 
home samble sauvage qui ait jeu an bois 
ysore an apele uns amirans grezois 
' sire " dit l amirans ' cestui por c ocierois 
par mon deu mahommet jai profit n i avroiz 
li chatis est si flebes jai ne verrai un mois 
remetez an la chartre jamais ne lou verrois 
sire " dit li paiens ' cil ne vaut une alie 
par mahon mon deu qui tot a an balie 
por mil besans d or fin dou millor de sulie 
ne voudroe sor lui fut m espee sachie 
remetez le arieres an la chartre voutie 
si n an isse jamais an trestoute sa vie 
si remandez paiens an secors an aie 
ains quinze jors passez resoit bile asegie 
se basile prenez que ci vous contralie 
ne ces francois qu il a ne l autre baronnie 
mahommes me confonde c il an portent la vie " 
et respont ysorez ' mal ait qui ne l otrie " 
lors avalent orson an la chartre voutie 
et li dus ce gamante et forment brait et crie 
si regrate biauvaiz et amiens et corbie 
et son chier fil milon et sa fane meismes 
souvant maudit hugon et trestoute sa vie 
' damedex sire peres ne m obliez vous mie 
ou de ci me gitez ou me tolez la vie 
serai je toz jors ci an ceste desertie " 
lors s acoda li dus si ne seit que il die 
et normans s an revont an la cite de bile 
chacuns a son oteil s ont lor armes gerpies 
mout fu grans la richece que le jor ont gaingnie 
de chamois et de bugles de vitaille chargie 
de haubers et des heumes et d espees forbiez 
de l or et de l argent que paien ont lasie 
il n i a nul si povre que n ait grant menandie 
noblement s an reparent li nobile baron 
milon ont desarmé le fil au duc orson 
un pou fu charbonnez de l aubert fremilon 
et out les iauz plus vars c ostors n esmerillons 
n out plus bel bacheler jusqu a cafarnaon 
li rois l a apelé si l a mis a raison 
' miles venez a moi la sus an cel donjon 
desdure ou mes pucelles et veoir mes barons 
sire " ce a dit miles ' con vous plaira ferons " 
atant s an sunt montei ou palais contremont 
oriante sa fille apela par son non 
' ma fille " dit li rois ' or oez ma raison 
se lou louez ma bale sanpres avrez baron 
onques nulle pucale n out si beil compaignon " 
quant l antant la pucelle si leva contremont 
onques mais n out teil joe quant elle vit milon 
' sire venez avant si orrez ma raison 
soez vous joste moi jantis fis a baron 
sire " dit la pucelle ' antendez mon samblant 
je sui fille a cest roi cui vous estes aidant 
onques mais n amai homme mais or en ai talant 
donnez moi vostre amour franc chevaliers vallans 
et se vous m apousez sire por convenant 
courone d or avroiz an vostre chief portant 
dame " ce a dit miles ' ci a mout bel present 
qui ce ranfuseroit n avroit pas bon talant 
je la preing volantiers grant merci vous an rant 
un respit me donnez par itel convenant 
tantque veigne a biauvaiz la fort citei valant 
que me soe vangiez d ugon le sodoant 
qui mon pere vandi a la gent mescreant 
et espousait ma mere sor mon conmandemant 
moi chaca il de france correcié et xxx 
amis " dit la pucelle ' et je le vous creant " 
un basier an prent miles si s an torna atant 
milon a encontré ses matres guinemant 
il l avoit apelé par mout fier maltalant 
' miles " dit guinemans ' vous errez folemant 
qui alez as pucelles parler ne devisant 
ant con il vous souveigne d ugon le sodoant 
qui vandi vostre pere cui il per amoit tant 
et a pris vostre mere cui il va malmenant 
et si tient vostre terre dont vous n avez neant 
ne deusiez a fane parler ne tant ne quant 
antre ci a celle hore qu eusiez fait itant 
qu eusiez mort hugon le felon soudoant 
sire " ce a dit miles ' merci por deu le grant 
la m an mena li rois n i alasse autrement 
jamais n i irai sire sans vo conmandemans " 
or sont an la cite li chevalier de pris 
et basiles lor donne et le var et le grix 
et li dus de biauvaiz qui an la chartre gist 
dex si fort se gamente et se clame chetis 
' ai hugon conperes con as mal antrepris 
dex m an anvoit vanjance li rois de paradis " 
li dus est an la chartre qui forment se gamente 
' ay hugon " dit il ' deis te doint male atante 
tu m ais si mal bali par la toe consante 
que m as ici vandu ou je n ai nulle antante 
que jamais n an irai an ma terre la jante 
he miles sire fiz quant de vous me remanbre 
pres vait que ne me part li cuers dedens le vantre " 
et li rois ysorez de neant ne s alante 
dolans est de sa perde au cuer en a pesance 
jai a mandé basile que mar i ait atande 
que ja vers lui ait pais tant con soit an vivance 
il remande les turs des vaus d outre oriante 
et les sarmaritans et les paiens d argente 
de perce et de turquaigne et des puis de bilante 
s irai bile aseigier et metre tot an cendre 
ysorez ne s atarde li fors roi de cunibre 
il jura mahommet tervagant de suzile 
se il bile puet prandre il destruira la ville 
et entor conquerra xxx 
' de cez de normandie 
jai n an ara un sol c a m espee n ocie 
et desor toz les autres celui qui biauvaiz crie 
car bien sai et antan que il ainme m amie 
oriente la belle qui tant est colorie 
por ce me convanrait que je samprez l ocie " 
il ansamble ces oz si s an revait a bile 
jamais ne finera ce dit ains l avra prise 
a mile turs la pute gent haie 
et li riches basiles ait ces granz oz banies 
cel jour s arma li rois s ala an l aatie 
s ait sa gent devisé et ses granz oz rangiez 
li rois a a milon l oriflamble balie 
de toute la bataille ait la chevalerie 
et puis s an issent fors a bataille rangie 
oriente est montee an la grant tor antie 
damedeu reclama le fil sainte marie 
' garisiez moi mon pere et mon ami biau sire 
je l voi la fors armé devant la baronnie 
je l connois a la masse que li ai anvoiee 
bien li siet cil bruns yaumes et la targe florie 
dex con liee la dame de cui feroit s amie " 
a la batalle viegnent ne c i atardent mie 
a l asanbler des oz i out grant estormie 
la peussiez oir mout fiere crierie 
miles point toz premiers cui l anceigne est balie 
et fu mout bien armez ou var de paenie 
va ferir l amirant de la terre d orbie 
et fu frere ysore le signor de conibre 
la vantalle li frosse et perce la cuirie 
le cuer li a fandu le premon et le foie 
tant con hante li dure l abati mort san vie 
puis escrie biauvaiz et la cite de bile 
' par mon chief " dit li rois ' mout se prove bien miles 
se je puis reparier je lo donrai ma fille 
je ne sai roi ne prince ou miauz fu anploiee " 
et forques point et broche va ferir l augalie 
et guinemans ces matres lor fait fiere asalie 
lors peussiés veor tante targe percie 
bronne ronpue fausee et desartie 
ez vous par la bataille poignant le roi basile 
a sa voiz qu il ot clere hautement lor escrie 
' certes tuit estez mort mauvaise gent haie 
se dex garit milon et sa riche manie " 
quant ysorez l antant de maltalant gramie 
il ambraca l escu s a la lance brandie 
au roi de bile vint poignant lance bassie 
et basiles vers lui li uns l autre desfie 
li dui s antreveignent par mout grant aramie 
si que de lor escus les bocles an delient 
anbedui s antrebatent ammi la praerie 
ou il veulent ou non les sales ont veudiez 
et resallent an pies les espees sachiez 
la i eust d ous deuz grant bataille anforcie 
quant la gent ysore dont la terre est vetie 
i sont venu poignant dis mil an son aie 
ilec ont abatu le riche roi basile 
se li tolent c espee et les deus pons li lient 
cant li roi ce voit pris a haute vois c escrie 
' he miles de biauvaiz forques de normandie 
guinemans li bons matres car m i fates aie 
se sarrazin m an moignent la teste avrai tranchie " 
et quant miles l antant biauvaiz huche et escrie 
tot a la grennor presse ronpue et departie 
il anbraca l escu s a sa lance brandie 
vat ferir ysore le fort roi de cunibre 
celui qui tint son pere an la chartre voutie 
set ans l i a tenu an grant anfermerie 
teil cop li a donné sor la targe florie 
desoz la bocle d or li a frate et brisie 
et la broigne dou dos ronpue et desartie 
en deus moities li part le premon et le foie 
tant con hante li dure l abati mort san vie 
puis repare au paien la presse a departie 
ja li trancha la teste droit par desus l oie 
adonc l a presanté au riche roi basile 
' tien riches rois " fait il ' damedex te garisse 
ci la teste au roi qui ci vous contralie " 
son destrier li randi remonter fait basile 
et quant li rois ce voit duremant l an mercie 
' damoisiaus debonnares damedeis le vous mire 
se vous volez molier je vous donra ma fille 
et demi mon reaume en la vostre balie 
sire " ce a dit miles ' ce ne refu je mie " 
lors escrient ansamble et bile et normandie 
et sarrazin desrangent desronpent et delient 
en fue sont tornei quant lor signor n ont mie 
antre ci a cunibre n i out regne sachie 
cant virent si grans oz et si grant jant banie 
puisque lor signor perdent ne valent une alie 
et normant les anchaucent tuit a une aculie 
qu il passent avec aus et les pons et les lices 
si que conmunemant antrerent an la ville 
lai les ont toz ocis et la cite garnie 
tantes belles paiennes i veisiés marries 
qui se font baptizier si n es ocient mies 
tervagant ont gitié de la mahommerie 
autreci mahommet cui damedex maldie 
tres anmi la citei les lancent et les gitent 
si lor brise les cos a et a coingnies 
l or et l arjant an pregnent et a milon l anuoient 
et miles le depart a la chevalerie 
ce fu ou mois de mai que li tens renouvalle 
que florissent cil bois et verdissent ces herbes 
renouvalent amors damoisiaul et pucelles 
tres anmi la cite ont fait une chapelle 
reliques i ont mis dou baron saint esteve 
li baron chevalier i oirent les vespres 
or redirons d orson qui gist an la citerne 
se miles le saut il l eust fait fors trare 
li dus gist an la chartre sa main a sa macelle 
or oez que il dit conment il se deraigne 
' oy dex qui fais vertuz an ciel et an terre 
sire ja te vig je outre la mer requerre 
car me gitez biau sire de la prison de terre 
et secor cest chatif que si souvant t apelle 
ay miles biaus filz biauvaiz citez tant belle 
aceline la jante duchesse debonnare 
pourai je or jamais de vous oir nouvalles " 
signour or escoutez dou riche duc orson 
qui se gist an la chartre a grant destrucion 
si regrate biauvaiz et sa fame et milon 
et mout souvant maldit le traitor hugon 
par cui il est livrez a grant destrucion 
miles et guinemans reparent d orison 
et basiles et forques et maint autre baron 
aus bones piaus de martre aus ermins pelicons 
delez la chartre veignent s oent crier orson 
et regrater biauvaiz et sa fame et milon 
' he lais " ce a dit miles ' je oi mon pere orson 
au cri l ai antandu et a la fort rason " 
lors corent an la chartre et vignent de randon 
et miles tot devant si l a basié ou front 
et voit le duc son pere que gist an la prison 
s a les bues as pies qui mout pesans li sont 
et lou charchant ou col antor et anviron 
tant a jeu leans an la ruste prison 
qu il n ait cote vestue sorcot ne chaperon 
descharnez est et povres n a ce les os non 
la barbe longue et dure an guise de grifon 
jusque desous les pies li gisent li forcon 
li chevoil de sa teste sont noé anviron 
ilec se gist toz nus par delez un perron 
mauvaisemant resanble le riche duc orson 
qui siaut estre a biauvaiz an sa matre maison 
et chevauchier par force avec le roi charlon 
aflubler mantiaus vars et hermins pelicons 
et tenir les granz routes des chevaliers barons 
et quant miles le voit si baissa le manton 
ne le pout reconnestre a vix ne a facon 
' he lais ce n est il mie jamais ne lou verron 
guinemans biaus dous matres jamais n on troverons 
por amour de celui cestui an porterons 
si l an aler droit an sa region 
que dex face mon pere de ces pichiez pardon 
si l an menez lasus an cel matre donjon 
si parlerai a lui et oirai sa rason 
de quel terre qu il soit tot puet estre haus hon " 
et cil ont respondu ' a deu beneison " 
adonc s an torna miles et tint le chief anbronc 
et si plore son pere le riche duc orson 
forques et guinemans l ont tantot trait amont 
des bues ou il ierent briserent les boutons 
et le charchant li ostent li nobile baron 
devant son fil l an moignent sus ou palais amont 
mais il n estuit sor pies por l avoir de cest mont 
et ci n ovrit les iauz por tot l avoir charlon 
onques n on pout connostre ces jantis fiz milon 
ne guinemans ces matres ne ces amis forquons 
ors est devant son fil sus ou palais menez 
tant a jeu leans et yver et este 
qu il n i a chevalier que l peust raviser 
nes miles li seins filz cui il out anjandré 
miles de son manteaul a son pere aflubé 
puis l acit jote lui ce li a demandé 
' sire don estez vous por deu n ou me celez 
amis " ce dit li dus ' ja oirez verite 
je ne vous puis veoir mais bien vous oi parler 
que bien me samblez jant qui sont de france nei 
ne vous celerai mie mon cuer et mon pansei 
mais tant sui besoignous qu a poignes me crerez 
certes je sui hauz hon et de grant parantei 
ci sui ors par mon de biauvaiz apelez 
amiens tieg et cobie et anore delez 
batpasques et peronne et saint cointin delez 
rubemont et channun et noon la cite 
ham e roe et naalle et mondidier delez 
et brusteul et clermont et trestot le regne 
assez sui riches hon ne vous sai que conter 
outremer an alai le sepulcre aorer 
car nostre sire deis le m avoit conmandei 
ou moi mena hugon le traitor prové 
mes conperes estoit de mon anfant fronté 
je me fioe an lui mais il m a anchantei 
dex l an rande merite par la soe bonte 
certes ce avroit il ce j astoe eschapez 
et cil qui m acheterent m an ont ci amené 
et puis ci me vandirent au fort roi ysore 
por ce que ne vou crore an la loi au malfe 
me fit tot maintenant an sa chartre giter 
or i a puis esté bien a set ans pasé 
la vostre grant merci or m an avez osté 
por amour deu me dites vos cuers et vos pansers 
volez me vous ociere ou ce vif me lairez 
ancois m ociez vous qu arieres me metez 
sire " ce dit li dus ' que ferez vous de mi 
larez m an vous aler ou ce demorrai ci 
eins me tolez la teste au branc d acier forbi 
que jamais a nul jor resoe an chartre mis 
sire " ce a dit miles ' or oez mon avis 
je ne sai qui vous estes mais ce sai je de fi 
que hugues vos conperes droit an france revint 
qu adont estoiens nous au roi de saint denis 
tant dona a charlon nostre roi et promit 
qu il li donna biauvaiz et vostre fame prit 
et si fit anerber milon le vostre fil 
piece a que il est mors par foi le vous afi 
et la dame fit hugues jusqu au ceint anfoir " 
et quant li dus l antant por pou n anrage vis 
il destraint ces chevous durement est marris 
li dus chiet sor le mabre et se pasme souvant 
miles ses filz le drece antre ces bras le prant 
' sire por deu merci qui fit le firmament 
laisiez ester cel duel et cest grant marriment 
je sui li vostre sachiez veraement 
ce fu toz voirs d ugon que je vous vois contant 
tant donna charlemaine et fin or et argent 
donna li vostre terre et tot le tenement 
et espousa ma mere sor mon defandement 
et moi chaca de france a duel et a torment 
si m an fui mes matres que ci est an torment 
jusque au por de mer n i out arestement 
lai trouvames forcon ou li cheualier cent 
qui a soudees fu a vous si longuemant 
cant eustes la gerre a richart le normant 
soudoiers par ces armes fu a vous longement 
por la vostre amitie le me fit jantement 
qu il devindrent mi home de lor gre bonnement 
de moi fit son signor il et toute sa gent 
et venimes a bile d ilecques droitement 
la nous retint basiles li rois mout richement 
ysore de cunibre li abati sanglant 
qui tant vous ait tenu an prison longuement " 
mout par fu lies li dus quant il l oit et antant 
dou pouoir que il out antre ces bras le prant 
li peres et li filz s antrebaisent souvant 
' biaus filz " ce dit li dus ' dis me tu verite 
que hugues m a de ta mere honni et vergondé 
oil pere " dit il ' por sainte cherite 
se deux n i a vertu ou miracles moutré 
maugre moi l espousai a biauvaiz la cite 
et moi vout il ociere et a honte livrer 
quant m an foi mes matres cui dex croisse bonte " 
et quant l antant li dus s a parfont sopiré 
il regrate aceline au gent cors honoré 
' ay franche duchesse dex ait de vous pite 
qui honte vous a fait jamais ne voe de 
c est hugues mes conperes ou tant a faucete 
or m an furai biaus filz outre la rouge mer 
an ci lontaigne terre c on n en ora parler 
ne pouroe la honte sofrir ne andurer 
miauz voudroe estre mors que me fust reprové 
sire " ce a dit miles ' ce deu plait non ferez 
ains an irons an france a biauvaiz la cite 
se nous trovons hugon bien iert gerredonné 
dire li covanrait et par voir a montrer 
por quoi tient vostre terre et vos grans heritez 
an la cort a charlon li sera bien moutré 
et le reconnestra vers moi an chanp privé 
si lou randrai au roi con traitor prové 
biaus filz " ce dit li peres ' dex vous croisse bonte 
mais jamais n anterra a biauvaiz la cite 
s or devoe tot perdre et terre et herite 
tantque je aie esté ou leu ou dex fu nez 
et basié le sepulcre ou jesus fu posez 
je irai ce dex plait car je n i vig por el " 
dit forques li normans ' mout avez bien parlé 
et nous irons o vous volantiers et de gre 
cant avrons le sepulcre baisié et aoré 
et veue la terre ou jesu cris fu nez 
par cai devers brandit vous ferons bien sigler 
puis an irons d ilec an france le regne 
la troverons hugon le traitor prové 
c il n i avoit que moi et celz que j ai menei 
se seroit il par moi anvers hugon montré 
que il vous a vandu par grant desleaute " 
et quant miles l antant forcon a apelé 
et li dus de biauvaiz l an a mout mercié 
mout fu la joie grans dou riche duc orson 
quant basiles le sout teil joe n ot nus hon 
mout an fit lie chiere por amor de milon 
puis met li son avoir et son or a bandon 
' sire dus de biauvaiz or oez ma raison 
miles m a aquitee ma terre et mon reon 
et je vous an randra per lui le gerrandon 
chargerai vous mes oz et trestoz mes barons 
si an iront an france au traitor hugon 
et li touront biauvaiz cui c an poit ne qui non 
sire " ce dit li dus ' jai ne lou panserons 
je ne veul riens meffare sor mon signor charlon 
bien cuit droit nous fera quant nous illec vanrons 
car je ai tant amis ou pais anviron 
que droit nous fera charles ce deu plait et ces nons 
or ira au sepulcre a deu beneison 
puis irons droit an france le plus droit que pourons " 
et basiles lor dit ' et je vous fais un don 
mon or et mon avoir vous met tout a bandon " 
tant lor fit grans presans li riches rois basiles 
or et argent lor baillent a sextiers et a mines 
et cil ourent la nef ysore de cunibres 
et normant i font metre et lor pain et lor vivre 
lor escus et lor armes lor espeez forbies 
li dus antre an la nef forques et sa manie 
la veisiés tel duel c onques teil ne veites 
plorent cil de la terre et vavasor et prince 
por amor de milon le damoisiaul nobile 
qui lor a toz lor fiez et lor terres conquisez 
ez vous corant venir oriante la riche 
la fille au roi basille la belle l eschevie 
venue est au rivage ou li quinze meschines 
devant toutes les autres sa pelice acorcie 
iriee et eschaufee et forment corecie 
ou elle voit milon a haute voiz li crie 
' conment irois an vous damoisiaus sire miles 
et moi lasiez arier dolante et esmarrie 
n ou larai por mon pere mon courage ne die 
jai vous ai je donné et mes mars et mes livres 
et mes riches donjons et mes grans menandies 
s ansi vous aliés ce seroit vilonnie 
je vous donnai m amour se jour que sai venistez 
et car me plevissiez voant la baronnie 
quant vous avrois conquis vos marches et vos villes 
puis revenez arieres si m espouserez sire 
et se vous ce ne fates par deu le fil marie 
sampres me noerai dedans l aingue d orbie 
belle " ce a dit miles ' ce ne ferois vous mie 
se vostre peres viaut et mes sires l otrie 
je vous plevirai jai voant la baronnie 
miles " ce dit li rois ' or vous soit otroie 
biaus filz " ce dist li dus ' or vien sa si l otrie " 
miles l a maintenant et juree et plevie 
qu il la panra a fame se dex li donne vie 
' miles vous an irez savez de quoi vous prie 
se vous avez besoig mandez moi mon aie 
et je vous trametrai de mes homes vint mile " 
miles antra an la nef durement l an mercie 
puis s anpoignent an mer si ont terre gerpie 
oriante remet mout joians et mout lie 
et cil nagent an mer coement a serie 
droit vers jerusalem ont lor voe acolie 
or les condue deis li fis sainte marie 
mais jusqu a pou orez conment il se partirent 
or redirai d ugon et de sa conpaignie 
qui remet a biauvaiz si en out la balie 
si a fait une fosse et la dame anfoie 
por ce que il ne puet de li avoir balie 
' pute " ce a dit hugues ' tant savez de boidie 
ancharié m avez de ce ne dot je mie 
morte estez par mon chief n an porterez la vie " 
la dame li respont ' que me viaus tu traites 
jai es tu mes conperes de mon anfant meimes 
si je mur an tormant m arme an sera garie 
tu m as ci jusqu au ceint an la terre anfoie 
mainjuent moi lasardres colevres et vermines 
onques mais ne fu dame a teil honte balie 
car me tranche la teste si iert fais mes juises " 
