artus li boens rois de bretaingne 
la cui proesce nos enseigne 
que nos soiens preu et cortois 
tint cort si riche come rois 
a cele feste qui tant coste 
qu an doit clamer la pantecoste 
li rois fu a carduel en gales 
apres mangier parmi ces sales 
cil chevalier s atropelerent 
la ou dames les apelerent 
ou dameiseles ou puceles 
li un recontoient noveles 
li autre parloient d amors 
des angoisses et des dolors 
et des granz biens qu orent sovant 
li deciple de son covant 
qui lors estoit molt dolz et buens 
mes or i a molt po des suens 
qu a bien pres l ont ja tuit lessiee 
s an est amors molt abessiee 
car cil qui soloient amer 
se feisoient cortois clamer 
et preu et large et enorable 
or est amors tornee a fable 
por ce que cil qui rien n en santent 
dient qu il aiment mes il mantent 
et cil fabel et manconge an font 
qui s an vantent et droit n i ont 
mes or parlons de cez qui furent 
si leissons cez qui ancor durent 
car molt valt mialz ce m est avis 
uns cortois morz c uns vilains vis 
por ce me plest a reconter 
chose qui face a escouter 
del roi qui fu de tel tesmoing 
qu an en parole et pres et loing 
si m acort de tant as bretons 
que toz jorz durra li renons 
et par lui sont amenteu 
li boen chevalier esleu 
qui a enor se traveillierent 
mes cel jor molt se merveillierent 
del roi qui eincois se leva 
si ot de tex cui molt greva 
et qui molt grant parole an firent 
por ce que onques mes ne l virent 
a si grant feste an chanbre antrer 
por dormir ne por reposer 
mes cel jor ensi li avint 
que la reine le detint 
si demora tant delez li 
qu il s oblia et endormi 
a l uis de la chanbre defors 
fu didonez et sagremors 
et kex et mes sire gauvains 
et si i fu mes sire yvains 
et avoec ax qualogrenanz 
uns chevaliers molt avenanz 
qui lor a comancié un conte 
non de s annor mes de sa honte 
queque il son conte contoit 
et la reine l escoutoit 
si s est delez le roi levee 
et vient sor ax tot a celee 
qu ainzque nus la poist veoir 
se fu lessiee entr ax cheoir 
forsque calogrenanz sanz plus 
sailli an piez contre li sus 
et kex qui molt fu ranponeus 
fel et poignanz et venimeus 
li dist " par deu qualogrenant 
molt vos voi or preu et saillant 
et certes molt m est bel quant vos 
estes li plus cortois de nos 
et bien sai que vos le cuidiez 
tant estes vos de san vuidiez 
s est droiz que ma dame le cuit 
que vos avez plus que nos tuit 
de corteisie et de proesce 
ja le leissames por peresce 
espoir que nos ne nos levames 
ou por ce que nos ne deignames 
mes par deu sire ne l feismes 
mes por ce que nos ne veismes 
ma dame ainz fustes vos levez 
certes kex ja fussiez crevez " 
fet la reine " au mien cuidier 
se ne vos poissiez vuidier 
del venin don vos estes plains 
enuieus estes et vilains 
de tancier a voz conpaignons 
dame se nos n i gaeignons " 
fet kex " an vostre conpaignie 
gardez que nos n i perdiens mie 
je ne cuit avoir chose dite 
qui me doie estre a mal escrite 
et s il vos plest teisons nos an 
il n est corteisie ne san 
de plet d oiseuse maintenir 
cist plez ne doit avant venir 
que nus ne l doit an pris monter 
mes feites nos avant conter 
ce qu il avoit encomancié 
car ci ne doit avoir tancié " 
a ceste parole s espont 
qualogrenanz et si respont 
" dame " fet il " de la tancon 
ne sui mie en grant sospecon 
petit m an est et molt po pris 
se kex a envers moi mespris 
je n i avrai ja nul domage 
a mialz vaillant et a plus sage 
mes sire kex que je ne sui 
avez vos dit honte et enui 
car bien an estes costumiers 
toz jorz doit puir li fumiers 
et toons poindre et maloz bruire 
et felons enuier et nuire 
mes je ne conterai hui mes 
se ma dame m an leisse an pes 
et je li pri qu ele s an teise 
que la chose qui me despleise 
ne me comant soe merci 
dame trestuit cil qui sont ci " 
fet kex " boen gre vos en savront 
et volantiers l escoteront 
ne n an faites ja rien por moi 
mes foi que vos devez le roi 
le vostre seignor et le mien 
comandez li si feroiz bien 
qualogrenant " dist la reine 
" ne vos chaille de l ataine 
mon seignor keu le seneschal 
costumiers est de dire mal 
si qu an ne l en puet chastier 
comander vos vuel et prier 
que ja n en aiez au cuer ire 
ne por lui ne lessiez a dire 
chose qui nos pleise a oir 
se de m amor volez joir 
mes comanciez tot derechief 
certes dame ce m est molt grief 
que vos me comandez a feire 
einz me leissasse un des danz traire 
se correcier ne vos dotasse 
que je hui mes rien lor contasse 
mes je ferai ce qu il vos siet 
comantque il onques me griet 
desqu il vos plest or escotez 
cuers et oroilles m aportez 
car parole est tote perdue 
s ele n est de cuer entandue 
de cez i a qui la chose oent 
qu il n entandent et si la loent 
et cil n en ont ne mes l oie 
desque li cuers n i entant mie 
as oroilles vient la parole 
ausi come li vanz qui vole 
mes n i areste ne demore 
einz s an part en molt petit d ore 
se li cuers n est si esveilliez 
qu au prendre soit apareilliez 
car sil le puet an son oir 
prendre et anclorre et retenir 
les oroilles sont voie et doiz 
par ou s an vient au cuer la voiz 
et li cuers prant dedanz le vantre 
la voiz qui par l oroille i antre 
et qui or me voldra entandre 
cuer et oroilles me doit randre 
car ne vuel pas parler de songe 
ne de fable ne de manconge 
il m avint plus a de set anz 
que je seus come paisanz 
aloie querant aventures 
armez de totes armeures 
si come chevaliers doit estre 
et tornai mon chemin a destre 
parmi une forest espesse 
molt i ot voie felenesse 
de ronces et d espines plainne 
a quelqu enui a quelque painne 
ting cele voie et ce santier 
a bien pres tot le jor antier 
m en alai chevalchant issi 
tantque de la forest issi 
et ce fu en broceliande 
de la forest en une lande 
entrai et vi une bretesche 
a demie liue galesche 
se tant i ot plus n i ot pas 
cele part vinc plus que le pas 
vi la bretesche et le fosse 
tot anviron parfont et le 
et sor le pont an piez estoit 
cil cui la forteresce estoit 
sor son poing un ostor mué 
ne l oi mie bien salué 
quant il me vint a l estrie prendre 
si me comanda a descendre 
je descendi qu il n i ot el 
car mestier avoie d ostel 
et il me dist tot maintenant 
plus de set foiz en un tenant 
que beneoite fust la voie 
par ou leanz entrez estoie 
atant en la cort en antrames 
le pont et la porte passames 
enmi la cort au vavasor 
cui dex doint et joie et enor 
tant com il fist moi cele nuit 
pendoit une table ce cuit 
qu il n i avoit ne fer ne fust 
ne rien qui de cuivre ne fust 
sor cele table d un martel 
qui panduz ert a un postel 
feri li vavasors trois cos 
cil qui leissus erent anclos 
oirent la voiz et le son 
s issirent fors de la meison 
et vienent an la cort aval 
je descendi de mon cheval 
et uns des sergenz le prenoit 
et je vi que vers moi venoit 
une pucele bele et gente 
en li esgarder mis m antente 
qu ele estoit bele et longue et droite 
de moi desarmer fu adroite 
qu ele le fist et bien et bel 
et m afubla d un cort mantel 
vair d escarlate peonace 
et se nos guerpirent la place 
que avoec moi ne avoec li 
ne remest nus ce m abeli 
que plus n i querroie veoir 
et ele me mena seoir 
el plus bel praelet del monde 
clos de bas mur a la reonde 
la la trovai si afeitiee 
si bien parlant si anseigniee 
de tel solaz et de tel estre 
que molt m i delitoit a estre 
ne james por nul estovoir 
ne m an queisse removoir 
mes tant me fist la nuit de guerre 
li vavasors qu il me vint querre 
qant de soper fu tans et ore 
n i poi plus feire de demore 
si fis lors son comandemant 
del soper vos dirai briemant 
qu il fu del tot a ma devise 
desque devant moi fu assise 
la pucele qui s i assist 
apres mangier itant me dist 
li vavasors qu il ne savoit 
le terme puisque il avoit 
herbergié chevalier errant 
qui aventure alast querant 
n en ot piece a nul herbergié 
apres me repria que gie 
par son ostel m an revenisse 
an guerredon et an servise 
et je li dis volentiers sire 
que honte fust de l escondire 
petit por mon oste feisse 
se cest don li escondeisse 
molt fui bien la nuit ostelez 
et mes chevax fu establez 
que g en oi molt proié le soir 
lorsque len pot le jor veoir 
si fu bien fette ma proiere 
mon boen oste et sa fille chiere 
au saint esperit comandai 
a trestoz congie demandai 
si m en alai luesque je poi 
l ostel gaires esloignié n oi 
quant je trovai en uns essarz 
tors salvages ors et lieparz 
qui s antreconbatoient tuit 
et demenoient si grant bruit 
et tel fierte et tel orguel 
se voir conuistre vos an vuel 
c une piece me treis arriere 
que nule beste n est tant fiere 
ne plus orguelleuse de tor 
uns vileins qui resanbloit mor 
leiz et hideus a desmesure 
einsi tres leide criature 
qu an ne porroit dire de boche 
assis s estoit sor une coche 
une grant macue en sa main 
je m aprochai vers le vilain 
si vi qu il ot grosse la teste 
plus que roncins ne autre beste 
chevox mechiez et front pelé 
s ot pres de deus espanz de le 
oroilles mossues et granz 
autiex com a uns olifanz 
les sorcix granz et le vis plat 
ialz de cuete et nes de chat 
boche fandue come lous 
danz de sengler aguz et rous 
barbe rosse grenons tortiz 
et le manton aers au piz 
longue eschine torte et bocue 
apoiez fu sor sa macue 
vestuz de robe si estrange 
qu il n i avoit ne lin ne lange 
einz ot a son col atachiez 
deus cuirs de novel escorchiez 
ou de deus tors ou de deus bues 
an piez sailli li vilains lues 
qu il me vit vers lui aprochier 
ne sai s il me voloit tochier 
ne ne sai qu il voloit enprendre 
mes je me garni de desfandre 
tantque je vi que il estut 
en piez toz coiz ne ne se mut 
et fu montez desor un tronc 
s ot bien dis et set piez de lonc 
si m esgarda ne mot ne dist 
ne plus c une beste feist 
et je cuidai qu il ne seust 
parler ne reison point n eust 
tote voie tant m anhardi 
que je li dis va car me di 
se tu es boene chose ou non 
et il me dist qu il ert uns hom 
quiex hom ies tu tex con tu voiz 
si ne sui autres nule foiz 
que fez tu ci ge m i estois 
et gart les bestes de cest bois 
gardes par saint pere de rome 
ja ne conuissent eles home 
ne cuit qu an plain ne an boschage 
puisse an garder beste sauvage 
n en autre leu por nule chose 
s ele n est liee et anclose 
je gart si cestes et justis 
que ja n istront de cest porpris 
et tu comant di m an le voir 
n i a celi qui s ost movoir 
desque ele me voit venir 
car quant j en puis une tenir 
si l estraing si par les deus corz 
as poinz que j ai et durs et forz 
que les autres de peor tranblent 
et tot environ moi s asanblent 
ausi con por merci crier 
ne nus ne s i porroit fier 
fors moi s antr eles s estoit mis 
qu il ne fust maintenant ocis 
einsi sui de mes bestes sire 
et tu me redevroies dire 
quiex hom tu ies et que tu quiers 
je sui fet il uns chevaliers 
qui quier ce que trover ne puis 
assez ai quis et rien ne truis 
et que voldroies tu trover 
avanture por esprover 
ma proesce et mon hardemant 
or te pri et quier et demant 
se tu sez que tu me consoille 
ou d aventure ou de mervoille 
a ce fet il faudras tu bien 
d aventure ne sai je rien 
n onques mes n en oi parler 
mes se tu voloies aler 
ci pres jusqu a une fontainne 
n en revandroies pas sanz painne 
se ne li randoies son droit 
ci pres troveras orendroit 
un santier qui la te manra 
tote la droite voie va 
se bien viax tes pas anploier 
que tost porroies desvoier 
il i a d autres voies mout 
la fontainne verras qui bout 
s est ele plus froide que marbres 
onbre li fet li plus biax arbres 
c onques poist former nature 
en toz tens sa fuelle li dure 
qu il ne la pert por nul iver 
et s i pant uns bacins de fer 
a une si longue chaainne 
qui dure jusqu an la fontainne 
lez la fontainne troverras 
un perron tel con tu verras 
je ne te sai a dire quel 
que je n en vi onques nul tel 
et d autre part une chapele 
petite mes ele est molt bele 
s au bacin viax de l eve prandre 
et desus le perron espandre 
la verras une tel tanpeste 
qu an cest bois ne remanra beste 
chevriax ne cers ne dains ne pors 
nes li oisel s an istront fors 
car tu verras si foudroier 
vanter et arbres pecoier 
plovoir toner et espartir 
que se tu t an puez departir 
sanz grant enui et sanz pesance 
tu seras de meillor cheance 
que chevaliers qui i fust onques 
del vilain me parti adonques 
qu il i ot la voie mostree 
espoir si fu tierce passee 
et pot estre pres de midi 
quant l arbre et la fontainne vi 
bien sai de l arbre c est la fins 
que ce estoit li plus biax pins 
qui onques sor terre creust 
ne cuit c onques si fort pleust 
que d eve i passast une gote 
eincois coloit par desor tote 
a l arbre vi le bacin pandre 
del plus fin or qui fust a vandre 
encor onques en nule foire 
de la fontainne poez croire 
qu ele boloit com iaue chaude 
li perrons ert d une esmeraude 
perciee ausi com une boz 
et s a quatre rubiz desoz 
plus flanboianz et plus vermauz 
que n est au matin li solauz 
quant il apert en oriant 
ja que je sache a esciant 
ne vos an mantirai de mot 
la mervoille a veoir me plot 
de la tanpeste et de l orage 
don je ne me ting mie a sage 
que volentiers m an repantisse 
tot maintenant se je poisse 
quant je oi le perron crosé 
de l eve au bacin arosé 
mes trop en i verssai ce dot 
que lors vi le ciel si derot 
que de plus de quatorze parz 
me feroit es ialz li esparz 
et les nues tot meslemesle 
gitoient pluie noif et gresle 
tant fu li tans pesmes et forz 
que cent foiz cuidai estre morz 
des foudres qu antor moi cheoient 
et des arbres qui peceoient 
sachiez que molt fui esmaiez 
tantque li tans fu rapaiez 
mes dex tost me rasegura 
que li tans gaires ne dura 
et tuit li vant se reposerent 
desque deu plot vanter n oserent 
et quant je vi l air cler et pur 
de joie fui toz asseur 
que joie s onques la connui 
fet tot oblier grant enui 
jusque li tans fu trespassez 
vi sor le pin toz amassez 
oisiax s est qui croire le vuelle 
qu il n i paroit branche ne fuelle 
que tot ne fust covert d oisiax 
s an estoit li arbres plus biax 
doucemant li oisel chantoient 
si que molt bien s antr acordoient 
et divers chanz chantoit chascuns 
c onques ce que chantoit li uns 
a l autre chanter ne oi 
de lor joie me resjoi 
s escoutai tantqu il orent fet 
lor servise trestot a tret 
que mes n oi si bele joie 
ne ja ne cuit que nus hom l oie 
se il ne va oir celi 
qui tant me plot et abeli 
que je m an dui por fos tenir 
tant i fui que j oi venir 
chevaliers ce me fu avis 
bien cuidai que il fussent dis 
tel noise et tel bruit demenoit 
uns seus chevaliers qui venoit 
quant ge le vi tot seul venant 
mon cheval restraing maintenant 
n a monter demore ne fis 
et cil come mautalentis 
vint plus tost c uns alerions 
fiers par sanblant come lions 
de si haut con il pot crier 
me comanca a desfier 
et dist vassax molt m avez fet 
sanz desfiance honte et let 
desfier me deussiez vos 
se il eust reison an vos 
ou au moins droiture requerre 
einzque vos me meussiez guerre 
mes se je puis sire vasax 
sor vos retornera cist max 
del domage qui est paranz 
environ moi est li garanz 
de mon bois qui est abatuz 
plaindre se doit qui est batuz 
et je me plaing si ai reison 
que vos m avez de ma meison 
fors chacié a foudre et a pluie 
fet m avez chose qui m enuie 
et dahez ait cui ce est bel 
qu an mon bois et an mon chastel 
m avez feite tele envaie 
ou mestier ne m eust aie 
ne de grant tor ne de haut mur 
onques n i ot home asseur 
an forteresce qui i fust 
de dure pierre ne de fust 
mes sachiez bien que desormes 
n avroiz de moi trives ne pes 
a cest mot nos antrevenimes 
les escuz anbraciez tenimes 
si se covri chascuns del suen 
li chevaliers ot cheval buen 
et lance roide et fu sanz dote 
plus granz de moi la teste tote 
einsi del tot a meschief fui 
que je fui plus petiz de lui 
et ses chevax miaudres del mien 
parmi le voir ce sachiez bien 
m an vois por ma honte covrir 
si grant cop con je poi ferir 
li donai c onques ne m an fains 
el conble de l escu l atains 
s i mis trestote ma puissance 
si qu an pieces vola ma lance 
et la soe remest antiere 
qu ele n estoit mie legiere 
einz pesoit plus au mien cuidier 
que nule lance a chevalier 
qu ainz nule si grosse ne vi 
et li chevaliers me feri 
si durement que del cheval 
parmi la crope contreval 
me mist a la terre tot plat 
si me leissa honteus et mat 
c onques nus ne me regarda 
mon cheval prist et moi leissa 
si se mist arriere a la voie 
et je qui mon roi ne savoie 
remes angoisseus et pansis 
delez la fontainne m asis 
un petit si me sejornai 
le chevalier siudre n osai 
que folie feire dotasse 
et se je bien siudre l osasse 
ne sai ge que il se devint 
en la fin volantez me vint 
qu a mon oste covant tanroie 
et que a lui m an revanroie 
ensi me plot ensi le fis 
mes jus totes mes armes mis 
por plus aler legieremant 
si m an reving honteusemant 
quant je ving la nuit a ostel 
trovai mon oste tot autel 
ausi lie et ausi cortois 
come j avoie fet eincois 
onques de rien ne m aparcui 
ne de sa fille ne de lui 
que moins volentiers me veissent 
ne que moins d enor me feissent 
qu il avoient fet l autre nuit 
grant enor me porterent tuit 
les lor merciz an la meison 
et disoient c onques mes hom 
n an eschapa que il seussent 
ne que il oi dire eussent 
de la don j estoie venuz 
qu il n i fust morz ou retenuz 
ensi alai ensi reving 
au revenir por fol me ting 
si vos ai conté come fos 
ce c onques mes conter ne vos 
par mon chief " fet mes sire yvains 
" vos estes mes cosins germains 
si nos devons molt entr amer 
mes de ce vos puis fol clamer 
quant vos tant le m avez celé 
se je vos ai fol apelé 
je vos pri qu il ne vos an poist 
que se je puis et il me loist 
g irai vostre honte vangier 
bien pert que c est apres mangier " 
fet kex qui teire ne se pot 
" plus a paroles an plain pot 
de vin qu an un mui de cervoise 
len dit que chaz saous s anvoise 
apres mangier sanz remuer 
vet chascuns loradin tuer 
et vos iroiz vengier forre 
sont vostre panel aborré 
et voz chauces de fer froiees 
et voz banieres desploiees 
or tost por deu mes sire yvain 
movroiz vos enuit ou demain 
feites le nos savoir biax sire 
quant vos iroiz an cest martire 
que nos vos voldrons convoier 
n i avra prevost ne voier 
qui volantiers ne vos convoit 
et si vos pri comantqu il soit 
n en alez pas sanz noz congiez 
et se vos anquenuit songiez 
malves songe si remenez 
comant estes vos forssenez 
mes sire kex " fet la reine 
" que vostre leingue onques ne fine 
la vostre leingue soit honie 
que tant i a d escamonie 
certes vostre leingue vos het 
que tot le pis que ele set 
dit a chascun comantqu il soit 
leingue qui onques ne recroit 
de mal dire soit maleoite 
la vostre leingue si esploite 
qu ele vos fet partot hair 
mialz ne vos puet ele trair 
bien sachiez je l apeleroie 
de traison s ele estoit moie 
home qu an ne puet chastier 
devroit en au mostier lier 
come desvé devant les prones 
certes dame de ses ranposnes " 
fet mes sire yvains " ne me chaut 
tant puet et tant set et tant vaut 
mes sire kex an totes corz 
qu il n i iert ja muez ne sorz 
bien set ancontre vilenie 
respondre san et corteisie 
ne ne l fist onques autremant 
or savez vos bien se je mant 
mes je n ai cure de tancier 
ne de folie ancomancier 
que cil ne fet pas la meslee 
qui fiert la premiere colee 
einz la fet cil qui se revange 
bien tanceroit a un estrange 
qui ranpone son conpaignon 
ne vuel pas sanbler le gaignon 
qui se herice et se reguingne 
quant autres gaingnons le rechingne " 
queque il parloient ensi 
li rois fors de la chanbre issi 
ou il ot fet longue demore 
que dormi ot jusqu a ceste ore 
et li baron quant il le virent 
tuit an piez contre lui saillirent 
et il toz raseoir les fist 
delez la reine s asist 
et la reine maintenant 
les noveles calogrenant 
li reconta tot mot a mot 
que bien et bel conter li sot 
li rois les oi volantiers 
et fist trois sairemanz antiers 
l ame uterpandagron son pere 
et la son fil et la sa mere 
qu il iroit veoir la fontaine 
ja einz ne passeroit quinzaine 
et la tempeste et la mervoille 
si que il i vanra la voille 
mon seignor saint jehan baptiste 
et s i panra la nuit son giste 
et dit que avoec lui iroient 
tuit cil qui aler i voldroient 
de ce que li rois devisa 
tote la corz mialz l en prisa 
car molt i voloient aler 
li baron et li bacheler 
mes quiqu an soit liez et joianz 
mes sire yvains an fu dolanz 
qu il i cuidoit aler toz seus 
si fu destroiz et angoisseus 
del roi qui aler i devoit 
por ce seulemant li grevoit 
qu il savoit bien que la bataille 
avroit mes sire kex sanz faille 
einzque il s il la requeroit 
ja vehee ne le seroit 
ou mes sire gauvains meismes 
espoir li demandera primes 
se nus de ces deus la requiert 
ja contredite ne lor iert 
mes il ne les atendra mie 
qu il n a soing de lor conpaignie 
eincois ira toz seus son vuel 
ou a sa joie ou a son duel 
et quique remaigne a sejor 
il vialt estre jusqu a tierz jor 
an broceliande et querra 
s il puet tantque il troverra 
l estroit santier tot boissoneus 
que trop an est cusanconeus 
et la bande et la meison fort 
et le solaz et le deport 
de la cortoise dameisele 
qui molt est avenanz et bele 
et le prodome avoec sa fille 
qui a enor feire s essille 
tant est frans et de boene part 
puis verra les tors et l essart 
et le grant vilain qui le garde 
li veoirs li demore et tarde 
del vilain qui tant par est lez 
granz et hideus et contrefez 
et noirs a guise d esperon 
puis verra s il puet le perron 
et la fontainne et le bacin 
et les oisiax desor le pin 
si fera plovoir et vanter 
mes il ne s en quiert ja vanter 
ne ja son vuel nus ne l savra 
jusque tantque il en avra 
grant honte ou grant enor eue 
puis si soit la chose seue 
mes sire yvains de la cort s anble 
si qu a nul home ne s asanble 
mes seus vers son ostel s en va 
tote sa mesniee trova 
si comande a metre sa sele 
et un suen escuier apele 
cui il ne celoit nule rien 
" diva " fet il " avoec moi vien 
la fors et mes armes m aporte 
je m an istrai par cele porte 
sor mon palefroi tot le pas 
garde ne demorer tu pas 
qu il me covient molt loing errer 
et mon cheval fai bien ferrer 
si l amainne tost apres moi 
puis ramanras mon palefroi 
mes garde bien ce te comant 
s est nus qui de moi te demant 
que ja noveles li an dies 
se or de rien an moi te fies 
ja mar t i fieroies mes 
sire " fet il " or aiez pes 
que ja par moi nus ne l savra 
alez que je vos siudrai la " 
mes sire yvains maintenant monte 
qu il vangera s il puet la honte 
son cosin einzque il retort 
li escuiers maintenant cort 
au boen cheval si monta sus 
que de demore n i ot plus 
qu il n i failloit ne fers ne clos 
son seignor siust toz les galos 
tantque il le vit descendu 
qu il l avoit un po atendu 
loing del chemin en un destor 
tot son hernois et son ator 
en aporte cil l atorna 
mes sire yvains ne sejorna 
puisqu armez fu ne tant ne quant 
eincois erra chascun jor tant 
par montaignes et par valees 
et par forez longues et lees 
par leus estranges et salvages 
et passa mainz felons passages 
et maint peril et maint destroit 
tantqu il vint au santier estroit 
plain de ronces et d oscurtez 
et lors fu il asseurez 
qu il ne pooit mes esgarer 
quique le doie conparer 
ne finera tantque il voie 
le pin qui la fontainne onbroie 
et le perron et la tormante 
qui grausle et pluet et tone et vante 
la nuit ot ce poez savoir 
tel oste com il vost avoir 
car plus de bien et plus d enor 
trueve il assez el vavasor 
que ne vos ai conté et dit 
et an la pucele revit 
de san et de biaute cent tanz 
que n ot conté calogrenanz 
qu an ne puet pas dire la some 
de prode fame et de prodome 
desqu il s atorne a grant bonte 
ja n iert tot dit ne tot conté 
que leingue ne puet pas retreire 
tant d enor con prodon fet feire 
mes sire yvains cele nuit ot 
molt boen ostel et molt li plot 
et vint es essarz l andemain 
si vit les tors et le vilain 
qui la voie li anseingna 
mes plus de cent foiz se seingna 
de la mervoille que il ot 
comant nature feire sot 
oevre si leide et si vilainne 
puis erra jusqu a la fontainne 
si fit quanqu il voloit veoir 
sanz arester et sanz seoir 
verssa sor le perron de plain 
de l eve le bacin tot plain 
et maintenant vanta et plut 
et fist tel tans con faire dut 
et quant dex redona le bel 
sor le pin vindrent li oisel 
et firent joie merveilleuse 
sor la fontainne perilleuse 
einzque la joie fust remeise 
vint d ire plus ardanz que breise 
uns chevaliers a si grant bruit 
con s il chacast un cerf de ruit 
et maintenant qu il s antrevirent 
s antrevindrent et sanblant firent 
qu il s antrehaissent de mort 
chascuns ot lance roide et fort 
si s antredonent si granz cos 
qu andeus les escuz de lor cos 
percent et li hauberc deslicent 
les lances fandent et esclicent 
et li troncon volent an haut 
li uns l autre a l espee assaut 
si ont au chaple des espees 
les guiges des escuz colpees 
et les escuz dehachiez toz 
et par desus et par desoz 
si que les pieces an depandent 
n il ne s an cuevrent ne desfandent 
aar si les ont harigotez 
qu a delivre sor les costez 
et sor les piz et sor les hanches 
essaient les espees blanches 
felenessemant s antrespruevent 
n onques d un estal ne se muevent 
ne plus que feissent dui gres 
einz dui chevalier plus angres 
ne furent de lor mort haster 
n ont cure de lor cos gaster 
que mialz qu il pueent les anploient 
les hiaumes anbuingnent et ploient 
et des haubers les mailles volent 
si que del sanc assez se tolent 
car d ax meismes sont si chaut 
lor hauberc que li suens ne vaut 
a chascun gueres plus d un froc 
anz el vis se fierent d estoc 
s est mervoille comant tant dure 
bataille si fiere et si dure 
mes andui sont de si fier cuer 
que li uns por l autre a nul fuer 
de terre un pie ne guerpiroit 
se jusqu a mort ne l enpiroit 
et de ce firent molt que preu 
c onques lor cheval an nul leu 
ne ferirent ne maheignierent 
qu il ne vostrent ne ne deignierent 
mes toz jorz a cheval se tienent 
que nule foiz a pie ne vienent 
s an fu la bataille plus bele 
en la fin son hiaume escartele 
au chevalier mes sire yvains 
del cop fu estonez et vains 
li chevaliers molt s esmaia 
qu ainz si felon cop n essaia 
qu il li ot desoz le chapel 
le chief fandu jusqu au cervel 
tantque del cervel et del sanc 
taint la maille del hauberc blanc 
don si tres grant dolor santi 
qu a po li cuers ne li manti 
s il s an foi n a mie tort 
qu il se santi navrez a mort 
car riens ne li valut desfansse 
si tost s an fuit com il s apansse 
vers son chastel toz esleissiez 
et li pons li fu abeissiez 
et la porte overte a bandon 
et mes sire yvains de randon 
quanqu il puet apres esperone 
si con girfauz grue randone 
qui de loing muet et tant l aproche 
qu il la cuide panre et n i toche 
ensi cil fuit et cil le chace 
si pres qu a po qu il ne l anbrace 
et si ne le par puet ataindre 
et s est si pres que il l ot plaindre 
de la destrece que il sant 
mes toz jorz a foir entant 
et cil de chacier s esvertue 
qu il crient sa poinne avoir perdue 
se mort ou vif ne le retient 
que des ranpones li sovient 
que mes sire kex li ot dites 
n est pas de la promesse quites 
que son cosin avoit promise 
ne creuz n iert an nule guise 
s anseignes veraies n an porte 
a esperon jusqu a la porte 
de son chastel l en a mené 
si sont anz enbedui antré 
home ne fame n i troverent 
es rues par ou il antrerent 
si vindrent anbedui d esles 
parmi la porte del pales 
la porte fu molt haute et lee 
si avoit si estroite antree 
que dui home ne dui cheval 
sanz anconbrier et sanz grant mal 
n i pooient ansanble antrer 
n anmi la porte entr ancontrer 
car ele estoit autresi faite 
con l arbaleste qui agaite 
le rat quant il vient au forfet 
et l espee est an son aguet 
desus qui tret et fiert et prant 
qu ele eschape lors et descent 
que riens nule adoise a la clef 
ja n i tochera si soef 
ensi desoz la porte estoient 
dui trabuchet qui sostenoient 
amont une porte colant 
de fer esmolue et tranchant 
se riens sor ces engins montoit 
la porte d amont descendoit 
s estoit pris et dehachiez toz 
cui la porte ateignoit desoz 
et tot enmi a droit conpas 
estoit si estroiz li trespas 
con se fust uns santiers batuz 
el droit santier s est anbatuz 
li chevaliers molt sagemant 
et mes sire yveins solemant 
hurte grant aleure apres 
si le vint ateignant si pres 
qu a l arcon derriere le tint 
et de ce molt bien li avint 
qu il se fu avant estanduz 
toz eust esté porfanduz 
se ceste avanture ne fust 
que li chevax marcha le fust 
qui tenoit la porte de fer 
si con li deables d anfer 
descent la porte et chiet aval 
sanz enconbrier et sanz grant mal 
derriere et tranche tot parmi 
mes ne tocha la deu merci 
mon seignor yvein maintenant 
qu a res del dos li vint reant 
si c anbedeus les esperons 
li trancha a res des talons 
et il chei molt esmaiez 
cil qui estoit a mort plaiez 
li eschapa en tel meniere 
une autel porte avoit derriere 
come cele devant estoit 
li chevaliers qui s an fuioit 
par cele porte s an foi 
et la porte apres lui chei 
ensi fu mes sire yvains pris 
molt angoisseus et antrepris 
remest dedanz la sale anclos 
qui tot estoit cielee a clos 
dorez et pointes les meisieres 
de boene oevre et de colors chieres 
mes de rien si grant duel n avoit 
con de ce que il ne savoit 
quel part cil an estoit alez 
une chanbrete iqui delez 
oi ovrir d un huis estroit 
queque il ert an son destroit 
s an issi une dameisele 
gente de cors et de vis bele 
et l uis apres li referma 
quant mon seignor yvein trova 
si l esmaia molt de premiers 
" certes " fet ele " chevaliers 
je criem que mal soiez venuz 
se vos estes ceanz tenuz 
vos i seroiz toz depechiez 
que mes sire est a mort plaiez 
et bien sai que vos l avez mort 
ma dame an fet un duel si fort 
et ses genz anviron lui crient 
que par po de duel ne s ocient 
si vos sevent il bien ceanz 
mes entr ax est li diax si granz 
que il n i pueent or entandre 
si vos voelent ocirre ou pandre 
a ce ne pueent il faillir 
quant il vos voldront assaillir " 
et mes sire yvains li respont 
" ja se deu plest ne m ocirront 
ne ja par aus pris ne serai 
non " fet ele " que g en ferai 
avoec vos ma puissance tote 
n est mie prodon qui trop dote 
por ce cuit que prodom soiez 
que n iestes pas trop esmaiez 
qui petit seme petit quialt 
et qui auques recoillir vialt 
an tel leu sa semance espande 
que fruit a cent dobles li rande 
car an terre qui rien ne vaut 
bone semance i seche et faut 
crestiens seme et fet semance 
d un romans que il ancomance 
et si le seme an si bon leu 
qu il ne puet estre sanz grant preu 
qu il le fet por le plus prodome 
qui soit an l empire de rome 
c est li cuens phelipes de flandres 
qui mialx valt ne fist alixandres 
cil que lan dit qui tant fu buens 
mes je proverai que li cuens 
valt mialz que cist ne fist asez 
car il ot an lui amassez 
toz les vices et toz les max 
dont li cuens est mondes et sax 
li cuens est tex que il n escote 
vilain gap ne parole estote 
et s il ot mal dire d autrui 
quique il soit ce poise lui 
li cuens ainme droite justise 
et leaute et sainte iglise 
et tote vilenie het 
s est plus larges que lan ne set 
qu il done selonc l evangile 
sanz ypocrisye et sanz guile 
qui dit ne saiche ta senestre 
le bien quant le fera la destre 
cil le saiche qui le recoit 
et dex qui toz les segrez voit 
et set totes les repostailles 
qui sont es cuers et es antrailles 
l evangile por coi dit ele 
tes biens a ta senestre cele " 
la senestre selonc l estoire 
senefie la vainne gloire 
qui vient de fause ypocrisie 
et la destre que senefie 
charite qui de sa bone oevre 
pas ne se vante encois la coevre 
que nus ne le set se cil non 
qui dex et charite a non 
dex est charitez et qui vit 
an charite selonc l escrit 
sainz pos lo dit et je le lui 
il maint an deu et dex an lui 
donc sachoiz bien de verite 
que li don sont de charite 
que li bons cuens felipes done 
c onques nelui n an areisone 
fors son franc cuer le debonere 
qui li loe le bien a fere 
ne valt mialz cil que ne valut 
alixandres cui ne chalut 
de charite ne de nul bien 
oil n an dotez ja de rien 
donc avra bien sauve sa peinne 
crestiens qui antant et peinne 
a rimoier le meillor conte 
par le comandement le conte 
qui soit contez an cort real 
ce est li contes del graal 
don li cuens li baille le livre 
s orroiz comant il s an delivre 
ce fu au tans qu arbre florissent 
feuillent boschaige pre verdissent 
et cil oisel an lor latin 
dolcemant chantent au matin 
et tote riens de joie anflame 
que li filz a la veve dame 
de la gaste forest soutainne 
se leva et ne li fu painne 
que il sa sele ne meist 
sor son chaceor et preist 
yy javeloz et tot ensi 
fors del manoir sa mere issi 
et pansa que veoir iroit 
hercheors que sa mere avoit 
qui ses aveinnes li herchoient 
bues yy et sis hierches avoient 
ensi an la forest s an antre 
et maintenant li cuers del vantre 
por le dolz tans li resjoi 
et por le chant que il oi 
des oisiax qui joie feisoient 
totes ces choses li pleisoient 
por la dolcor del tans serain 
osta au chaceor son frain 
si le leissa aler peissant 
par l erbe fresche verdeant 
et cil qui bien lancier savoit 
des javeloz que il avoit 
aloit anviron lui lancant 
une ore arriere et altre avant 
une ore an bas et altre an haut 
tantqu il oi parmi le gaut 
venir yy chevaliers armez 
de totes armes acesmez 
et mout grant noise demenoient 
les armes a ces qui venoient 
car sovant hurtoient as armes 
li rain des chasnes et des charmes 
et tuit li hauberc fremissoient 
les lances as escuz hurtoient 
sonoit li fuz sonoit li fers 
et des escuz et des haubers 
li vaslez ot et ne voit pas 
ces qui vienent plus que le pas 
si s an mervoille et dit ' par m ame 
voir me dist ma mere ma dame 
qui me dist que deable sont 
plus esfreé que rien del mont 
et si dist por moi anseignier 
que por aus doit an seignier 
mes cest anseing desdaignerai 
que ja voir ne m an seignerai 
einz ferrai si tot le plus fort 
d un des javeloz que je port 
que ja n aprocheront de moi 
nus des altres si com je croi " 
ensins a lui meismes dist 
li vaslez einzqu il les veist 
et quant il les vit en apert 
que del bois furent descovert 
et vit les haubers fremianz 
et les hiaumes clers et luisanz 
et vit le vert et le vermoil 
reluire contre le soloil 
et l or et l azur et l argent 
se li fu mout et bel et gent 
lors dist ' ha sire dex merci 
ce sont ange que je voi ci 
he voir or ai ge mout pechié 
or ai ge mout mal esploitié 
qui dis que c estoient deable 
ne me dist pas ma mere fable 
qui me dist que li ange estoient 
les plus beles choses qui soient 
fors deu qui est plus biax que tuit 
ci voi ge damedeu ce cuit 
car un si bel an i esgart 
que li autre se dex me gart 
n ont mie de biaute le disme 
et si dist ma mere meisme 
qu an doit deu croire et aorer 
et soploier et enorer 
et je aorerai cestui 
et toz les altres avoec lui " 
maintenant vers terre se lance 
et dit trestote sa creance 
et orisons que il savoit 
que sa mere apris li avoit 
et li mestres des chevaliers 
le voit et dit ' estez arriers 
qu a terre est de peor cheuz 
cil vaslez qui nos a veuz 
se nos alions tuit ansanble 
vers lui il avroit ce me sanble 
si grant peor que il morroit 
ne respondre ne me porroit 
a rien que je li demandasse " 
il s arestent et cil s an passe 
vers le vallet grant aleure 
si le salue et aseure 
et dit ' vallez n aies peor 
non ai ge par le salveor " 
fet li vaslez ' an cui je croi 
estes vos dex nenil par foi 
qu estes vos dons chevaliers sui 
ainz mes chevalier ne conui " 
fet li vallez ' ne nul n en vi 
n onques mes parler n an oi 
mes vos estes plus biax que dex 
car fusse je or autretex 
ensi luisanz et ensi fez " 
a cest mot pres de lui s est trez 
li chevaliers si li demande 
' veis tu hui an ceste lande 
yy chevaliers et trois puceles " 
li vaslez a autres noveles 
anquerre et demander antant 
a sa lance sa main li tant 
se l prant et dit ' biax sire chiers 
vos qui avez non chevaliers 
que est ice que vos tenez 
or sui je mout bien asenez " 
fet li chevaliers ' ce m est vis 
je cuidoie biax dolz amis 
noveles apanre de toi 
et tu les viax savoir de moi 
je l te dirai ce est ma lance 
dites vos " fet il ' qu an la lance 
si com je faz mes javeloz 
nenil vaslez tu es trop soz 
einz an fiert an tot demenois 
donc valt mialz li uns de ces trois 
javeloz que vos veez ci 
car quanque je vuel an oci 
oisiax et bestes a besoing 
et si les oci de tant loing 
com lan porroit un bozon trere 
vaslez de ce n ai ge que fere 
mes des chevaliers me respont 
di moi se tu sez ou il sont 
et les puceles veis tu " 
li vaslez au pan de l escu 
le prant et dit tot en apert 
' ce que est et de coi vos sert 
vaslez " fet il ' ce est abez 
qu an altres noveles me mez 
que je ne te quier ne demant 
je cuidoie se dex m amant 
que tu noveles me deisses 
einzque de moi les apreisses 
et tu viax que je les t apraingne 
je l te dirai comantqu il praigne 
car a toi volantiers m acort 
escuz a non ce que je port 
escuz a non voire " fet il 
' ne le doi mie tenir vil 
car il m est tant de bone foi 
que se nus lance ou tret a moi 
ancontre toz les cos se tret 
c est li servises qu il me fet " 
atant cil qui furent arriere 
s an vindrent tote la charriere 
vers lor seignor trestot le pas 
si li dient eneslepas 
' sire que vos dit cil galois 
ne set mie totes les lois " 
fet li sires ' se dex m amant 
qu a rien nule que li demant 
ne respont il onques a droit 
einz demande de quanqu il voit 
comant a non et qu an an fet 
sire sachiez bien antreset 
que galois sunt tuit par nature 
plus fol que bestes an pasture 
cist est ausi com une beste 
fos est qui delez lui s areste 
s a la muse ne vialt muser 
et le tans an folie user 
ne sai " fet il ' se dex me voie 
einzque soie mis a la voie 
quanque il voldra li dirai 
ja autrement n an partirai " 
lors li demande derechief 
' vaslez " fet il ' ne te soit grief 
mes des yy chevaliers me di 
et des puceles autresi 
se les ancontras ne veis " 
et li vaslez le tenoit pris 
au pan de l hauberc si le tire 
' or me dites " fet il ' biau sire 
qu est ce que vos avez vestu 
vaslez " fet il ' don ne sez tu 
je non vaslez c est mes haubers 
s est ausi pesanz come fers 
de fer est il ce voiz tu bien 
de ce " fet il ' ne sai je rien 
mes mout est biax se dex me salt 
qu an fetes vos et que vos valt 
vaslez c est a dire legier 
se voloies a moi lancier 
javeloz ne saiete traire 
ne me porroies nul mal faire 
danz chevaliers de tex haubers 
gart dex les biches et les cers 
que nul ocirre n an porroie 
ne james apres ne corroie " 
et li chevaliers li redist 
' vaslez se damedex t aist 
se tu me sez dire noveles 
des chevaliers et des puceles " 
et cil qui petit fu senez 
li dist ' fustes vos ensi nez 
nenil vaslez ce ne puet estre 
qu ainsi poist nule riens nestre 
qui vos atorna donc ensi 
vaslez je te dirai bien qui 
dites le donc mout volantiers 
n a mie ancor yy jors antiers 
que tot cest hernois me dona 
li rois artus qui m adoba 
mes or me redi que devindrent 
li chevalier qui par ci vindrent 
qui les yy puceles conduient 
vont il le pas ou il s an fuient " 
et il dit ' sire or esgardez 
cel plus haut bois que vos veez 
qui cele montaigne avirone 
la sont li destroit de valdone 
et qu est de ce " fet il ' biau frere 
la sont li hercheor ma mere 
qui ses terres herchent et erent 
et se ces genz i trespasserent 
s il les virent il le diront " 
et il dient qu il i iront 
avoec lui se il les i mainne 
jusqu a ces qui herchent l avainne 
li vaslez prant son chaceor 
et vet la ou li hercheor 
herchoient les terres arees 
ou les aveinnes sont semees 
et quant cil virent lor seignor 
si tranblerent tuit de peor 
et savez por coi il le firent 
por les chevaliers que il virent 
qui avoec lui armé venoient 
que bien sorent s il li avoient 
lor afere dit et lor estre 
que il voldroit chevaliers estre 
et sa mere an istroit del san 
que destorner le cuidoit an 
que ja chevalier ne veist 
ne lor afere n apreist 
et li vaslez dist as boviers 
' veistes vos yy chevaliers 
et yy puceles ci passer 
il ne finerent hui d aler 
par ces forez " font li bovier 
et li vallez au chevalier 
qui tant avoit a lui parlé 
dist ' sire par ci sont passé 
li chevalier et les puceles 
mes or me redites noveles 
del roi qui les chevaliers fet 
et le leu ou il plus se tret 
vaslez " fet il ' dire te vuel 
que li rois sejorne a carduel 
et si n a pas ancor quint jor 
que li rois i ert a sejor 
que je i fui et si le vi 
et se tu ne l trueves iqui 
bien iert qui le t anseignera 
ja si destornez ne sera 
que tu la n an oies anseignes 
mes or te pri que tu m anseignes 
par quel non je t apelerai 
sire " fet il ' je l vos dirai 
j ai non biax filz biax filz as ores 
je cuit bien que tu as ancores 
un autre non sire par foi 
j ai non biau frere bien t an croi 
mes se tu me vials dire voir 
ton droit non voldrai ge savoir 
sire " fet il ' bien vos puis dire 
qu a mon droit non ai non biau sire 
si m aist dex ci a biau non 
as an tu plus sire je non 
ne onques certes plus n an oi 
si m aist dex mervoilles oi 
les graignors que j oisse mes 
ne ne cuit que j oie james " 
tantost li chevaliers s an part 
les granz galoz cui mout fu tart 
qu il eust les autres atainz 
et li vaslez ne s est pas fainz 
de retorner a son menoir 
ou sa mere dolant et noir 
avoit le cuer por sa demore 
grant joie an ot a icele ore 
qu ele le voit ne pas ne pot 
celer la joie qu ele an ot 
car come mere qui mout ainme 
cort contre lui et si le clainme 
' biax filz biax filz " plus de yy foiz 
' biax filz moult a esté destroiz 
mes cuers por vostre demoree 
de duel ai esté acoree 
si que par po morte ne sui 
ou avez vos tant esté hui 
ou dame je le vos dirai 
mout bien que ja n an mantirai 
que je ai mout grant joie eue 
d une chose que j ai veue 
mere ne soliez vos dire 
que li enge deu nostre sire 
sont si tres bel c onques nature 
ne fist si bele criature 
n el monde n a si bele rien 
biax filz ancor le di ge bien 
je l dis por voir et di ancores 
teisiez mere ne vi ge ores 
les plus beles choses qui sont 
qui par la gaste forest vont 
il sont plus bel si com ge cuit 
que dex ne que si enge tuit " 
la mere antre ses braz le prant 
et dit ' biax filz a deu te rant 
que mout ai grant peor de toi 
tu as veu si com je croi 
les enges don la gent se plaignent 
qui ocient quanqu il ataignent 
voir non ai mere non ai non 
chevalier dient qu il ont non " 
la mere se pasme a cest mot 
qant chevalier nomer li ot 
et quant ele fu redreciee 
si dist com fame correciee 
' ha lasse com sui malbaillie 
biax dolz filz de chevalerie 
vos cuidoie si bien garder 
que ja n an oissiez parler 
ne que ja nul n an veissiez 
chevaliers estre deussiez 
biax filz se damedeu pleust 
que vostre pere vos eust 
gardé et voz autres amis 
n ot chevalier de si haut pris 
tant redoté ne tant cremu 
biax filz com vostre peres fu 
an totes les isles de mer 
de ce vos poez bien vanter 
que vos ne decheez de rien 
de son linage ne del mien 
que je fui de chevaliers nee 
des mellors de ceste contree 
es isles de mer n ot linage 
meillor del mien an mon aage 
mes li mellor sont decheu 
s est bien an plusors leus seu 
que les mescheances avienent 
as prodomes qui se maintienent 
a grant enor et an proesce 
malvestiez honte ne peresce 
ne chiet pas car ele ne puet 
mes les bons decheoir estuet 
vostre peres si ne l savez 
fu parmi les janbes navrez 
si que il mahaigna del cors 
sa granz terre ses granz tresors 
que il avoit come prodom 
ala tot a perdicion 
si chei an grant povrete 
apovri et deserité 
et essillié furent a tort 
li prodome apres la mort 
utherpandragon qui rois fu 
et peres le bon roi artu 
les terres furent essilliees 
et les povres genz avilliees 
si s an foi qui foir pot 
vostre peres cest manoir ot 
ici an ceste forest gaste 
ne pot foir mes a grant haste 
an litiere aporter se fist 
qu aillors ne sot ou il foist 
et vos qui petiz esteiez 
yy mout biax freres aveiez 
pestiz eteiez aleitanz 
po aveiez plus de yy anz 
quant grant furent vostre dui frere 
au los et au consoil lor pere 
alerent a yy corz reax 
por avoir armes et chevax 
au roi d escavalon ala 
li ainznez et tant servi l a 
que chevaliers fu adobez 
et li autres qui puis fu nez 
fu au roi ban de gomeret 
an un jor andui li vaslet 
adobé et chevalier furent 
et an un jor meismes murent 
por revenir a lor repeire 
que joie me voloient feire 
et lor pere qui puis n es vit 
qu as armes furent desconfit 
as armes furent mort andui 
don j ai grant duel et grant enui 
de l ainzne avindrent mervoilles 
que li corbel et les cornoilles 
anbedeus les ialz li creverent 
ensi la gent morz les troverent 
de duel des filz morut li pere 
et je ai vie mout amere 
sofferte puisque il fu morz 
vos esteiez toz li conforz 
que je avoie et toz li biens 
que il n i avoit plus des miens 
rien plus ne m avoit dex lessiee 
dont je fusse joianz et liee " 
li vaslez antant mout petit 
a ce que sa mere li dit 
' a mangier " fet il ' me donez 
ne sai de coi m areisonez 
mes mout iroie volantiers 
au roi qui fet les chevaliers 
et g i irai cuiqu il an poist " 
la mere tant com il li loist 
le retient et si le sejorne 
si li aparoille et atorne 
de chenevaz grosse chemise 
et braies feites a la guise 
de gales ou lan fet ansanble 
braies et chauces ce me sanble 
et si ot cote et chaperon 
de cuir de cerf clos anviron 
ensi la mere l atorna 
trois jorz einz plus n i demora 
que plus n i ot mestier losange 
lors ot la mere duel estrange 
se l beise et acole an plorant 
et dit ' or ai ge duel mout grant 
biax filz quant aler vos an voi 
vos irez a la cort le roi 
si li direz qu armes vos doint 
de contredit n i avra point 
qu il les vos donra bien le sai 
mes quant il vandra a l essai 
d armes porter comant iert donques 
ce que vos ne feistes onques 
ne autrui ne l veistes faire 
comant an savroiz a chief traire 
malveisement voire ce dot 
mal seroiz afeitiez del tot 
ne n est mervoille ce m est vis 
s an ne set ce qu an n a apris 
mes mervoille est quant an n aprant 
ce que lan voit et ot sovant 
biaus filz un san vos vuel aprandre 
ou il vos fet mout bon antandre 
et s il vos plest a retenir 
granz biens vos an porra venir 
chevaliers seroiz jusqu a po 
filz se deu plest et je le lo 
se vos trovez ne pres ne loing 
dame qui d aie ait besoing 
ne pucele desconselliee 
la vostre aie aparelliee 
lor soit s eles vos an requierent 
que totes enors i afierent 
qui as dames enor ne porte 
la soe enors doit estre morte 
dames et puceles servez 
si seroiz par tot enorez 
et se vos aucune an proiez 
gardez que vos ne l enuiez 
ne fetes rien qui li despleise 
de pucele a mout qui la beise 
s ele le beisier vos consant 
le soreplus vos an desfant 
se lessier le volez por moi 
et s ele a enel an son doi 
ou a sa ceinture aumosniere 
se par amor ou par proiere 
le vos done bon m iert et bel 
que vos anportoiz son anel 
de l anel prandre vos doin gie 
et de l aumosniere congie 
biax filz ancor vos vuel dire el 
ja an chemin ne an ostel 
n aiez longuement conpaignon 
que vos ne demandiez son non 
le non sachiez a la parsome 
car par le non conuist an l ome 
biax filz as prodomes parlez 
avoec les prodomes alez 
prodome ne forvoient mie 
ces qui tienent lor conpaignie 
sor tote rien vos vuel proier 
que an yglise et an mostier 
alez proier nostre seignor 
qu en cest siecle vos doint enor 
et si vos i doint contenir 
qu a bone fin puissiez venir 
mere " fet il ' que est iglise 
uns leus ou an fet le servise 
celui qui ciel et terre fist 
et homes et bestes i mist 
et mostiers qu est ice meisme 
une meison bele et saintisme 
plain de cors sainz et de tresors 
s i sacrefie lan le cors 
jesu crist la prophete sainte 
cui giu firent honte mainte 
traiz fu et jugiez a tort 
si sofri angoisse de mort 
por les homes et por les fames 
qu an anfer aloient les ames 
qant eles partoient des cors 
et il les an gita puis fors 
cil fu a l estaiche liez 
batuz et puis crocefiez 
et porta corone d espines 
por oir messes et matines 
et por cel seignor aorer 
vos lo gie au mostier aler 
donc irai ge mout volantiers 
es iglises et es mostiers " 
fet li vaslez ' d or en avant 
ensi le vos met an covant " 
atant n i ot plus de demore 
congie prant et la mere plore 
et sa sele li fu ja mise 
a la meniere et a la guise 
de galois fu aparelliez 
uns revelins avoit chauciez 
et par tot la ou il aloit 
yy javeloz porter soloit 
ses javeloz an volt porter 
mes yy l an fist sa mere oster 
por ce que trop sanblast galois 
si eust ele fet toz trois 
mout volantiers s il poist estre 
une reorte an sa main destre 
porta por son cheval ferir 
plorant le beise au departir 
la mere qui mout chier l avoit 
et prie deu que il l avoit 
' biax filz " fet ele ' dex vos doint 
joie plus qu il ne me remoint 
an quelque leu que vos ailliez " 
qant li vaslez fu esloigniez 
le giet d une pierre menue 
si regarda et vit cheue 
sa mere au chief del pont arriere 
et jut pasmee an tel meniere 
com s ele fust cheue morte 
et cil ceingle de la reorte 
son chaceor parmi la crope 
et cil s an va qui pas ne cope 
einz l anporte grant aleure 
parmi la grant forest oscure 
et chevalcha des le matin 
tantque li jorz vint a declin 
an la forest cele nuit jut 
tantque li jorz clers aparut 
au main au chant des oiselez 
se lieve et monte li vaslez 
s a au chevalchier antandu 
tantque il vit un tref tandu 
an une praerie bele 
lez la doiz d une fontenele 
li trez fu biax a grant mervoille 
l une partie fu vermoille 
et l autre fu d orfrois bandee 
desus ot une aigle doree 
an l aigle feroit li solauz 
qui mout luisoit clers et vermauz 
si reluisoient tuit li pre 
de l anluminement del tre 
antor le tref a la reonde 
qui estoit li plus biax del monde 
avoit yy ramees fuilliees 
et loiges galesches dreciees 
li vaslez vers le tref ala 
et dist ainzque il venist la 
' dex ci voi ge vostre meison 
or feroie je mesprison 
se aorer ne vos aloie 
voir dist ma mere tote voie 
qui me dist que mostiers estoit 
la plus bele chose qui soit 
et me dist que ja ne trovasse 
mostier qu aorer n i tornasse 
le criator an cui je croi 
je l irai proier par ma foi 
qu il me doint ancui a mangier 
que j an avroie grant mestier " 
lors vient au tref se l trueve overt 
enmi le tref un lit covert 
d une coste de paisle et voit 
el lit tote sole gisoit 
une dameisele andormie 
tote seule sanz conpaignie 
alees erent ses puceles 
por coillir floretes noveles 
que par le tref jonchier voloient 
ensi com fere le soloient 
qant li vaslez el tref antra 
ses chevax si fort s acopa 
que la dameisele l oi 
se s esveilla et tressailli 
et li vaslez qui nices fu 
dist ' pucele je vos salu 
si com ma mere le m aprist 
ma mere m anseigna et dist 
que les puceles saluasse 
an quelque leu que les trovasse " 
la pucele de peor tranble 
por le vaslet qui fol li sanble 
si se tient por fole provee 
de ce qu il l a sole trovee 
' vaslez " fet ele ' tien ta voie 
fui que mes amis ne te voie 
einz vos beiserai par mon chief " 
fet li vaslez ' cuiqu il soit grief 
que ma mere le m anseigna 
je voir ne te beisere ja " 
fet la pucele ' que je puisse 
fui que mes amis ne te truisse 
que s il te trueve tu es morz " 
li vaslez avoit les braz forz 
si l anbrace mout nicemant 
car il ne l sot fere autremant 
mist la soz lui tote estandue 
et cele s est mout desfandue 
et deganchi quanqu ele pot 
mes desfansse mestier n i ot 
que li vaslez an un randon 
la beisa volsist ele ou non 
yy foiz si com li contes dit 
tantc un anel an son doi vit 
a une esmeraude mout clere 
' encor " fet il ' me dist ma mere 
qu an vostre doi l anel preisse 
mesque plus rien ne vos feisse 
or ca l anel je l vuel avoir 
mon anel n avras tu ja voir " 
fet la pucele ' bien le saiches 
s a force del doi ne l m araiches " 
li vaslez par la main la prant 
a force le doi li estant 
si a l anel an son doi pris 
et el suen doi meismes mis 
et dit ' pucele bien aiez 
or m an irai ge bien paiez 
et mout meillor beisier vos fet 
que chanberiere que il et 
an tote la meison ma mere 
que n avez pas la boiche amere " 
cele plore et dist au vaslet 
' n anporter pas mon anelet 
que j an seroie malbaillie 
et tu an perdroies la vie 
quequ il tardast je l te promet " 
li vaslez a son cuer ne met 
rien nule de ce que il ot 
mes de ce que jeuné ot 
moroit de fain a male fin 
un bocel trueve plain de vin 
et un henap d argent selonc 
et voit sor un trossel de jonc 
une toaille blanche et nueve 
il la sozlieve et desoz trueve 
yy bons pastez de chevrel fres 
ne li enuia pas cist mes 
por la fain qui forment l angoisse 
un des pastez devant lui froisse 
et manjue par grant talant 
et verse an la cope d argent 
del vin qui n estoit pas troblez 
s an boit sovant et a granz trez 
et dit ' pucele cist paste 
ne seront hui par moi gasté 
venez mangier il sont mout buen 
asez avra chascuns del suen 
si an remandra un antier " 
et cele plore andemantier 
queque cil la prie et semont 
que cele un mot ne respont 
la dameisele ainz plore fort 
mout durement ses poinz detort 
et cil manja tant con lui plot 
et but tantque asez en ot 
lors prist congie tot maintenant 
si recovri le remenant 
et comanda a deu celi 
cui ses saluz point n abeli 
' dex vos saut " fet il ' bele amie 
por deu ne vos enuit il mie 
de vostre anel que je anport 
qu aincoisque je muire de mort 
le vos guerredonerai gie 
je m an vois a vostre congie " 
et cele plore et dit que ja 
a deu ne le comandera 
car il li covandra por lui 
tant avoir honte et tant enui 
que tant n an ot nule chestive 
ne ja par lui tant com il vive 
n an avra secors ne aie 
si saiche bien qu il l a traie 
ensi remest cele plorant 
puis n ala gueres demorant 
ses amis que del bois revint 
del vaslet qui sa voie tint 
vit les escloz si li greva 
et s amie plorant trova 
si dist ' dameisele je croi 
a ces ansaignes que je voi 
que chevalier a eu ci 
non a sire je l vos afi 
mes un vaslet galois i ot 
enuieus et vilain et sot 
qui a de vostre vin beu 
tant com lui plot et bon li fu 
et manja de voz yy pastez 
et por ce bele si plorez 
s il eust beu et mangié 
trestot si le volsisse gie 
il i a plus sire " dist ele 
' mes eniax est an la querele 
qu il lo me toli si l anporte 
je volisse mialz estre morte 
qu il l an eust ensi porté " 
ez vos celui desconforté 
et angoisseus en son coraige 
' par foi " fet il ' ci ot oltraige 
et desqu il l anporte si l ait 
mes je cuit qu il i ot plus fait 
se plus i ot ne l celer ja 
sire " fet ele ' il me beisa 
beisa voire je l vos di bien 
mes ce fu maleoit gre mien 
eincois vos sist et si vos plot 
onques nul contredit n i ot " 
fet cil cui jalosie angoisse 
' cuidiez que je ne vos conuisse 
si faz certes bien vos conois 
ne sui si borgnes ne si lois 
que vostre fausete ne voie 
antree estes an male voie 
antree estes an male painne 
que ja ne mangera d avainne 
vostre chevax ne n iert seniez 
tantque je me serai vangiez 
et la ou il desferrera 
james referrez ne sera 
s il muert vos me sivroiz a pie 
ne james ne seront changié 
li drap don vos estes vestue 
einz me sivrez a pie et nue 
tantque la teste an avrai prise 
ja n an ferai autre justise " 
atant s asist et si manja 
et li vaslez tant chevalcha 
qu il vit un charbonier venant 
devant lui un asne menant 
' vilains " fet il ' ansaigne moi 
qui l asne mainnes devant toi 
la plus droite voie a carduel 
li rois artus que veoir vuel 
i fet chevaliers ce dit an 
vaslez " fet il ' an icel san 
a un chastel sor mer asis 
le roi artus biax dolz amis 
lie et dolant le troveras 
a cel chastel se tu i vas 
or me diroies ja mon vuel 
de coi li rois a joie et duel 
je l te dirai " fet il ' mout tost 
li rois artus et tote s ost 
s est au roi ryon conbatuz 
li rois des isles fu vaincuz 
et de c est li rois artus liez 
et de ses conpaignons iriez 
qui as chastiax se departirent 
la ou le meillor sejor virent 
n il ne set comant il lor va 
de c est li diax que li rois a " 
li vaslez ne prise un denier 
les noveles au charbonier 
forsque tantqu an la voie antra 
cele part ou il li mostra 
tantque sor mer vit un chastel 
mout bien seant et fort et bel 
et voit issir parmi la porte 
un chevalier armé qui porte 
une cope d or an sa main 
sa lance tenoit et son frain 
et son escu an la senestre 
et la cope d or an la destre 
et les armes bien li seoient 
qui totes vermoilles estoient 
li vaslez vit les armes beles 
qui totes estoient noveles 
si li plorent et dist ' par foi 
cez demanderai ge le roi 
s il les me done bel m an iert 
et dahez ait qui altres quiert " 
atant vers le chastel s an cort 
que tart li est qu il vaigne a cort 
tantque pres del chevalier vint 
et li chevaliers le retint 
un petit si li demanda 
' ou an vas tu vaslez diva 
je vuel " fet il ' a cort aler 
au roi ces armes demander 
vaslez " fet il ' or diz tu bien 
or va donc tost et si revien 
et tant diras au malves roi 
se il ne vialt tenir de moi 
sa terre que il la me rande 
ou il anvoit qui la desfande 
vers moi qui di que ele est moie 
et a ces ansaignes t an croie 
que devant lui pris orandroit 
a tot le vin dont il bevoit 
ceste cope que je ci port " 
or quiere autrui qui li recort 
que cil n i a mot antandu 
jusqu a la cort n a atandu 
ou li rois et li chevalier 
estoient asis au mangier 
la sale fu par terre aval 
et li vaslez antre a cheval 
an la sale qui fu pavee 
et longue autretant come lee 
et li rois artus s ert asis 
au chief d une table pansis 
et tuit li chevalier parloient 
li un as autres deduisoient 
fors il qui fu pansis et muz 
li vaslez est avant venuz 
n il ne set le quel il salut 
que del roi mie ne conut 
tantqu ionez contre lui vint 
qui an sa main un costel tint 
' vaslez " fet il ' tu qui la viens 
qui le costel an ta main tiens 
mostrez moi li quex est li rois " 
yonez qui mout fu cortois 
li dist ' amis veez le la " 
li vaslez vers lui s an ala 
se l salua si com il sot 
li rois se test et ne dist mot 
et cil autre foiz l areisone 
li rois panse et mot ne li sone 
' par foi " dist li vaslez adonques 
' cist rois ne fist chevalier onques 
qant lan n an puet parole traire 
comant puet il chevalier faire " 
tantost del retorner s atorne 
le chief de son chaceor torne 
mes si pres del roi l ot mené 
a guise d ome mal sené 
que devant lui sanz nule fable 
li abati desor la table 
del chief un chapel de bonet 
li rois torne vers le vaslet 
le chief que il tenoit beissié 
si a tot son panse leissié 
et dit ' biau sire bien vaigniez 
je vos pri qu a mal ne taigniez 
ce qu a vostre salu me toi 
d ire respondre ne vos poi 
que li pire anemis que j aie 
qui plus me het et plus m esmaie 
m a ci ma terre contredite 
et tant est fos que tote quite 
dit qu il l avra ou vuelle ou non 
li vermauz chevaliers a non 
de la forest de quinqueroi 
et la reine devant moi 
estoit ci venue seoir 
por conforter et por veoir 
ces chevaliers qui sont blecié 
ne m eust gueres correcié 
li chevaliers de quanqu il dist 
mes devant moi ma cope prist 
et si folemant l anleva 
que sor la reine versa 
tot le vin dont ele estoit plainne 
ci ot honte laide et vilainne 
que la reine an est antree 
de grant duel et d ire anflamee 
an sa chanbre ou ele s ocit 
ne ne cuit pas se dex m ait 
que ja an puise eschaper vive " 
li vaslez ne prise une cive 
quanque li rois li dit et conte 
ne de son duel ne de la honte 
la reine ne li chaut il 
' feites moi chevalier " fet il 
' sire rois car aler m an voel " 
cler et riant furent li oel 
an la teste au vaslet salvaige 
nus qui le voit ne l tient a saige 
mes trestuit cil qui le veoient 
por bel et por gent le tenoient 
' amis " fet li rois ' descendez 
et vostre chaceor randez 
cel vaslet si le gardera 
et vostre volante fera 
fet iert a damedeu le veu 
a m annor et a vostre preu " 
et li vaslez a respondu 
' ja n estoient pas descendu 
cil que j ancontrai an la lande 
et vos volez que je descende 
ja par mon chief n i descendrai 
mes fetes tost si m an irai 
ha " fet li rois ' biax amis chiers 
je le ferai mout volantiers 
a vostre preu et a m enor 
foi que je doi le criator " 
fet li vaslez ' biax sire rois 
ne serai chevaliers des mois 
se chevaliers vermauz ne sui 
donez moi les armes celui 
que j ancontrai defors la porte 
qui vostre cope d or anporte " 
li senechax qui fu bleciez 
de ce qu il ot s est correciez 
et dit ' amis vos avez droit 
alez les prandre orandroit 
les armes car eles sont voz 
ne feistes mie que soz 
qant por ce venistes ici 
kex " fet li rois ' por deu merci 
trop dites volantiers enui 
si ne vos chaut onques a cui 
a prodome est ce mout lez vices 
se li vaslez est fos et nices 
s est il espoir mout gentix hom 
et se ce li vient d aprison 
qu il ait esté a vilain mestre 
ancor puet preuz et saiges estre 
vilenie est d autrui gaber 
et de prometre sanz doner 
prodom ne se doit antremetre 
de nule rien autrui prometre 
que doner ne li puise et vuelle 
que le maugre celui n acuelle 
qui sanz prometre est ses amis 
et desque il li a promis 
si bee a la promesse avoir 
et par ce si poez savoir 
qu asez valdroit il mialz veer 
a home que fere baer 
et qui le voir dire an voldroit 
lui meismes gabe et decoit 
qui fet promesse et ne la solt 
car le cuer son ami se tolt " 
ensi li rois a kex parloit 
et li vaslez qui s an aloit 
a une pucele veue 
bele et gente si la salue 
et cele lui et si li rist 
et an riant itant li dist 
' vaslez se tu viz par aaige 
je pans et croi an mon coraige 
qu an trestot le monde n avra 
n il n i ert n an ne l i savra 
nul meillor chevalier de toi 
ensi le pans et cuit et croi " 
et la pucele n avoit ris 
passez avoit anz plus de sis 
et ce dist ele si an halt 
que tuit l oirent et kex salt 
cui la parole enuia mout 
si li dona cop si estout 
de la paume an la face tandre 
qu il la fist a la terre estandre 
quant la pucele ferue ot 
an sa voie trova un sot 
lez une cheminee estant 
si le bota el feu ardant 
del pie par corroz et par ire 
por ce que li soz soloit dire 
' ceste pucele ne rira 
jusque tantque ele verra 
celui qui de chevalerie 
avra tote la seignorie " 
ensi cil crie et cele plore 
et li vaslez pas ne demore 
einz s an retorne sanz consoil 
apres le chevalier vermoil 
yonez qui les droiz santiers 
savoit toz et mout volantiers 
aportoit noveles a cort 
a toz ses conpaignons an cort 
par un vergier devant la sale 
et par une posterne avale 
tantqu il vint au chemin tot droit 
ou li chevaliers atandoit 
chevalerie et avanture 
et li vaslez grant aleure 
vint vers lui por ses armes prandre 
et li chevaliers por atandre 
avoit la cope d or jus mise 
sor un perron de roche bise 
qant li vaslez aprochié l ot 
tantque li uns l autre oir pot 
si li cria ' metez les jus 
les armes ne les portez plus 
que li rois artus le vos mande " 
et li chevaliers li demande 
' vaslez ose ca nus venir 
por le droit le roi maintenir 
se nus i vient ne l celer pas 
qu est ce deable est ce or gas 
danz chevaliers que vos me faites 
que vos n avez mes armes traites 
ostez les tost je l vos comant 
vaslez " fet il ' je te demant 
se nus vient ca de par le roi 
qui conbatre se vuelle a moi 
danz chevaliers car ostez tost 
les armes que je n es vos ost 
que plus ne les vos soferroie 
bien sachoiz que je vos ferroie 
se plus parler m an feisiez " 
lors fu li chevaliers iriez 
sa lance a a yy mains levee 
si l an a feru grant colee 
par les espaules an travers 
de la ou n estoit pas li fers 
qu il le fist anbrunchier aval 
desor le col de son cheval 
et li vaslez fu correciez 
qant il santi qu il fu bleciez 
de la colee qu il ot prise 
au mialz qu il puet an l uel l avise 
et lesse aler un javelot 
si qu il n antant ne voit ne ot 
li fiert parmi l uel el cervel 
que d autre part del haterel 
le sanc et le cervel espant 
de la dolor li cuers li mant 
si verse et chiet toz estanduz 
et li vaslez est descenduz 
si met la lance a une part 
et l escu del col li depart 
mes il ne set venir a chief 
del hiaume qui est sor le chief 
qu il ne set comant il le praigne 
et s a talant qu il li desceigne 
l espee mes il ne l sot fere 
ne del fuerre ne la puet trere 
einz prant le fuerre et saiche et tire 
et yonez comance a rire 
qant le vaslet voit antrepris 
' ice que est " fet il ' amis 
que fetes vos je ne sai quoi 
je cuidoie de vostre roi 
qu il m eust ces armes donees 
mes einz avrai par charbonees 
trestot esbraoné le mort 
que nule des armes anport 
qu eles se tienent si au cors 
que ce dedanz et ce defors 
est trestot un si com moi sanble 
qu eles se tienent si ansanble 
or ne vos chalt de nule rien 
que j es departirai mout bien 
se vos volez " fet yonez 
' or fai donc tost " dit li vaslez 
' s es me donez sanz plus d arest " 
tantost yonez le desvest 
et jusqu an l artoil le deschauce 
n i a remes hauberc ne chauce 
ne hiaume el chief n autre armeure 
mes li vaslez sa vesteure 
ne volt lessier que ne preist 
por rien qu ionez li deist 
une cote mout aeisiee 
de drap de soie ganbeisiee 
que desoz son hauberc vestoit 
li chevaliers quant vis estoit 
n oster ne li pooit des piez 
les revelins qu il ot chauciez 
einz dist ' deable est ce or gas 
que je changerai mes bons dras 
que ma mere me fist l autrier 
por les dras a cest chevalier 
ma grosse chemise de chanvre 
por la soe qui mout est tanve 
voldriez vos que je lessasse 
ma cotele ou aigue ne passe 
por celui qui n an tanroit gote 
maudite soit la gole tote 
qui changera n avant n apres 
ses bons dras por autrui malves " 
grief chose est mout de fol aprandre 
rien fors les armes ne volt prandre 
por proiere que lan li face 
yonez les chauces li lace 
puis li a le hauberc vestu 
tel c onques nus miaudres ne fu 
et sor la teste li asiet 
le hiaume qui mout bien li siet 
et de l espee li anseigne 
que laschet et pandant la ceigne 
puis li met le pie an l estrier 
se l fet monter sor le destrier 
einz mes estrie veu n avoit 
ne d esperon rien ne savoit 
fors de cinglant ou de roorte 
yonez l escu li aporte 
et la lance puis si li baille 
encoisque yonez s an aille 
dist li vaslez ' amis prenez 
mon chaceor si l anmenez 
qu il est mout bons et je l vos doing 
por ce que je n an ai mes soing 
et portez sa cope le roi 
si le saluez de par moi 
et tant direz a la pucele 
que quex feri sor la meissele 
que se je puis ainzque je muire 
li cuit je mout bien metre cuire 
que por vangiee se tandra " 
et cil respont que il randra 
au roi sa cope et son messaige 
fornira il a loi de saige 
atant departent si s an vont 
an la sale ou li baron sont 
antre yonez parmi la porte 
qui au roi sa cope raporte 
si li dist ' sire or fetes joie 
que vostre cope vos anvoie 
vostre chevaliers qui ci fu 
del quel chevalier me diz tu " 
fet li rois qui an sa grant ire 
estoit ancor ' e non deu sire " 
fet yonez ' del vaslet di 
qui orandroit parti de ci 
diz tu donc del vaslet galois 
qui me demanda " fet li rois 
' les armes de sinople taintes 
au chevalier qui hontes maintes 
m a fetes selonc son pooir 
sire de lui di ge por voir 
et ma cope comant ot il 
ainme le tant ou prise cil 
qu il li ait de son gre randue 
encois li a mout chier vandue 
li vaslez que il l a ocis 
comant fu ce biax dolz amis 
sire ne sai mes je le vi 
que li chevaliers le feri 
de sa lance et fist grant enui 
et li vaslez referi lui 
d un javelot parmi l oeilliere 
si que il li fist par derriere 
le sanc et la cervele espandre 
et lui par terre mort estandre " 
lors dist li rois au seneschal 
' ha kex com m avez hui fet mal 
par vostre lengue l anuiose 
qui avra dite mainte oisose 
m avez hui le vaslet tolu 
qui hui cest jor m a mout valu 
sire " dist yonez au roi 
' par mon chief il mande par moi 
a la pucele la reine 
que kex feri par ahatine 
par mal de lui et par despit 
qu il la vangera se il vit 
et s il an puet venir an leu " 
li fos qui fu delez le feu 
ot la parole et saut an piez 
et vient devant le roi mout liez 
s a tel joie qu il tripe et saut 
et dit ' danz rois se dex me saut 
or aprochent voz avantures 
de felenesses et de dures 
an verroiz avenir sovant 
et si vos met bien an covant 
que kex puet estre toz certains 
qu il mar vit ses piez et ses mains 
et sa lengue fole et vilainne 
que ainzque past une semainne 
avra li chevaliers vangié 
le cop qu il me dona del pie 
et la bufe ert mout chier vandue 
et bien conparee et randue 
que il dona a la pucele 
que antre le cote et l eissele 
le braz destre li brisera 
un demi an le portera 
au col pandu et bien l i port 
n i puet faillir plus qu a la mort " 
cele parole tant greva 
keu que par po qu il ne creva 
de mautalant et de corroz 
que il ne l ala devant toz 
tel conreer que mort l eust 
por ce que au roi despleust 
lessa que il ne l anvai 
et li rois dist ' hai hai 
kex com m avez hui correcié 
qui asené et adrecié 
le vaslet des armes eust 
tantc un po aidier s an seust 
et de l escu et de la lance 
bons chevaliers fust sanz dotance 
mes il ne set ne mal ne bien 
d armes ne de nule autre rien 
que nes pas trere ne savroit 
l espee se besoing avoit 
or siet armez sor son cheval 
s ancontrera aucun vasal 
qui por son cheval gaaignier 
ne l dotera a maaignier 
tost mort ou mahaignié l avra 
que desfandre ne se savra 
tant est nices et bestiax 
tost avra fez ses anviax " 
ensi li rois plaint et regrate 
et del vaslet fet chiere mate 
mes il n i puet rien conquester 
si lesse la parole ester 
et li vaslez sanz nul arest 
s an va poignant par la forest 
tantque es terres plainnes vint 
sor une riviere qui tint 
de le plus d une arbalestee 
si s estoit tote l eve antree 
et retrete an son grant conduit 
vers la grant riviere qui bruit 
s an va tote une praerie 
mes an l eve n antra il mie 
qu il la vit mout parfonde et noire 
et asez plus corrant que loire 
si s an va tot selonc la rive 
lez une grant roiche naive 
et de l autre part l eve estoit 
si que l eve au pie li batoit 
sor cele roche an un pandant 
qui vers mer aloit descendant 
ot un chastel mout riche et fort 
si com l eve aloit au regort 
torna li vaslez a senestre 
et vit les torz del chastel nestre 
qu avis li fu qu eles nessoient 
et que fors del chastel issoient 
enmi le chastel an estant 
ot une tor et fort et grant 
une barbacane mout fort 
avoit tornee vers le gort 
qui a la mer se conbatoit 
et la mers au pie li batoit 
a yy parties del mur 
don li quarrel estoient dur 
avoit yy basses torneles 
qui mout estoient forz et beles 
li chastiax fu mout bien seanz 
et bien aeisiez par dedanz 
devant le chastelet reont 
ot sor l eve drecié un pont 
de pierre et d areinne et de chauz 
li ponz estoit et forz et hauz 
a batailles estoit antor 
qu anmi le pont ot une tor 
et devant un pont torneiz 
qui estoit fez et establiz 
a ce que sa droiture aporte 
le jor ert ponz et la nuit porte 
li vaslez vers le pont chemine 
vestuz d une robe d ermine 
s aloit uns prodom esbatant 
par sus le pont et si atant 
celui qui vers le pont venoit 
li prodom an sa main tenoit 
par contenance un bastonet 
et apres lui vienent vaslet 
dui desafublé sont venu 
cil qui vient a bien retenu 
ce que sa mere li aprist 
car il le salua et dist 
' sire ce m anseigna ma mere 
dex beneie toi biau frere " 
fet li prodom qui le vit sot 
au parler le conut et sot 
et dit ' biax frere don viens tu 
dont de la cort le roi artu 
qu i feis chevalier m a fait 
li rois qui bone avanture ait 
chevalier se dex bien me doint 
ne cuidoie c or an cest point 
d itel chose li sovenist 
d el cuidoie qu il se tenist 
au roi que de chevalier faire 
or me di frere debonaire 
ces armes qui les te bailla 
li rois " fet il ' les me dona 
dona comant " et il li conte 
si com avez oi el conte 
qui autre foiz le conteroit 
enuiz et oiseuse seroit 
que nus contes ce ne demande 
et li prodom li redemande 
qu il set fere de son cheval 
' je l sai corre amont et aval 
tot autresi com je soloie 
le chaceor quant je l avoie 
an la meison ma mere pris 
et de voz armes biax amis 
me redites qu an savez faire 
j es sai bien vestir et retraire 
si com li vaslez m an arma 
qui devant moi an desarma 
le chevalier qu avoie mort 
et si legierement les port 
qu eles ne me grievent rien 
par l ame deu ce pris je bien " 
fet li prodom ' et mout me siet 
or me dites si ne vos griet 
quex besoinz vos amena ca 
sire ma mere m anseigna 
que vers les prodomes alasse 
et que a aus me conseillasse 
se creusse ce qu il diroient 
que preu i ont cil qui les croient " 
et li prodom respont ' biau frere 
beneoite soit vostre mere 
que ele vos conseilla bien 
mes volez vos plus nule rien 
oil et quoi tant et non mes 
que vos me herbergiez hui mes 
mout volantiers " fet li prodom 
" mesque vos m otroiez un don 
dont grant bien venir vos verroiz 
et coi " fet il ' que vos cresroiz 
le consoil vostre mere et moi 
par foi " fet il ' et je l otroi 
donc descendez " et il descent 
uns des vaslez son cheval prant 
des yy qui furent venu la 
et li altres le desarma 
si remest an la robe sote 
es revelins et an la cote 
de cerf malfete et maltailliee 
que sa mere li ot bailliee 
et li prodom se fist chaucier 
les esperons tranchanz d acier 
que li vaslez ot aportez 
si est sor le cheval montez 
et l escu par la guige pant 
a son col et la lance prant 
et dit ' amis or aprenez 
d armes et garde vos prenez 
comant lan doit lance tenir 
et cheval poindre et retenir " 
lors a desploiee l anseigne 
se li mostre et se li anseigne 
comant an doit son escu prandre 
un petit le fet avant pandre 
tantqu au col del cheval le joint 
et met la lance el fautre et point 
le cheval qui yy mars valoit 
que nus plus volantiers n aloit 
plus tost ne de graignor vertu 
li prodom sot mout de l escu 
et del cheval et de la lance 
car il l ot apris des anfance 
si plot mout au vaslet et sist 
trestot quanque li prodom fist 
qant il ot fet tot son cenbel 
devant le vaslet bien et bel 
qui bien s an ert garde donee 
si s an revient lance levee 
au vaslet et demande li 
' amis savriez vos ausi 
la lance et l escu demener 
et le cheval poindre et mener " 
et cil dit que tot a delivre 
ne queroit james un jor vivre 
ne terre ne avoir n eust 
mesqu ausi fere le seust 
' ce qu an ne set puet an aprandre 
qui painne i vialt metre et antandre " 
fet li prodom ' biax amis chiers 
il covient a toz les mestiers 
et poinne et cuer et ialz avoir 
par ces yy puet an tot savoir 
et quant vos onques ne l feistes 
ne autrui fere ne l veistes 
se vos fere ne le savez 
honte ne blasme n i avez " 
lors le fist li prodom monter 
et il comanca a porter 
si a droit la lance et l escu 
com s il eust toz jorz vescu 
an tornoiemenz et an guerres 
et alé par totes les terres 
querant bataille et avanture 
car il li venoit de nature 
et quant nature li aprant 
et li cuers del tot i antant 
ne li puet estre riens grevainne 
la ou nature et cuers se painne 
par ces yy si bien le feisoit 
que au prodome mout pleisoit 
et qu il disoit an son coraige 
que se il fust tot son aaige 
d armes penez et antremis 
s an fust il asez bien apris 
qant li vaslez ot fet son tor 
devant le prodome au retor 
lance levee s an repaire 
si com il li ot veu faire 
si dist ' sire ai le ge bien fait 
cuidiez vos que ja mestier m ait 
poinne se je metre l i voel 
onques rien ne virent mi oel 
dont si grant coveitise eusse 
mout voldroie que j an seusse 
autretant com vos an savez 
amis se le cuer i avez " 
fet li prodom ' mout an savroiz 
ja mar cusancon en avroiz " 
li prodom par yy foiz monta 
par yy foiz d armes l anseigna 
trestot quanque mostrer li sot 
tantque asez mostré l an ot 
et par yy foiz monter le fist 
a la dasreainne li dist 
' amis se vos ancontriez 
un chevalier que feriez 
s il vos feroit je l referroie 
et se vostre lance pecoie 
apres ce n i avra il plus 
a yy poinz li corroie sus 
amis ce ne feroiz vos mie 
que ferai donc par escremie 
de l espee l iroiz requerre " 
lors fiche devant lui an terre 
sa lance an estant tote droite 
li prodom qui mout le covoite 
d armes anseignier et aprandre 
que il se saiche bien desfandre 
a l espee s an le requiert 
ou anvair quant leus an iert 
puis a main a l espee mise 
' amis " fet il ' an ceste guise 
vos desfandroiz s an vos asalt 
de ce " fet il ' se dex me salt 
ne set nus tant come je faz 
qu as borriax et as talevaz 
chies ma mere an apris asez 
tantque sovant an fui lassez 
donc alons hui mes a l ostel " 
fet li prodom ' qu il n i a el 
et vos avroiz cuiqu il enuit 
l ostel sanz vilenie enuit " 
lors s an vont andui coste a coste 
et li vaslez a dit son oste 
' sire ma mere m anseigna 
qu avoec home n alasse ja 
ne conpaignie o lui n eusse 
granmant que son non ne seusse 
si le m anseigna a savoir 
je voel le vostre non savoir 
biax dolz amis " dist li prodom 
' gornemanz de goorz ai non " 
ensi jusqu a l ostel s an vienent 
main a main andui s antretienent 
a la montee d un degre 
vint uns vaslez tot de son gre 
qui aporta un mantel cort 
le vaslet afubler an cort 
qu apres le chaut ne le preist 
froidure qui mal li feist 
riches meisons beles et granz 
ot li prodom et biax sergenz 
et li mangiers fu atornez 
biax et genz et bien conreez 
si laverent li chevalier 
puis si s asistrent au mangier 
et li prodom lez lui asist 
le vaslet et mangier le fist 
avoec lui an une escuele 
des mes ne faz autre novele 
quanz en i ot et quel il furent 
mes asez mangierent et burent 
del mangier ne faz autre fable 
qant levé furent de la table 
li prodom qui mout fu cortois 
pria de remenoir un mois 
le vaslet qui delez lui sist 
un an tot plain se il volsist 
le retenist il volantiers 
si apreist andemantiers 
tex choses s eles li pleussent 
qu a besoing mestier li eussent 
et li vaslez li dist apres 
' sire ne sai se je sui pres 
del manoir ou ma mere maint 
mes je pri deu qu a li me maint 
et qu ancor la puise veoir 
que pasmee la vi cheoir 
au chief del pont devant sa porte 
si ne sai s ele est vive ou morte 
del duel de moi quant la lessai 
chei pasmee bien le sai 
et por ce ne porroit pas estre 
tantque je seusse son estre 
que je feisse lonc sejor 
einz m an irai demain au jor " 
li prodom ot que rien ne valt 
proiere et la parole faut 
si vont couchier sanz plus de plet 
que li lit estoient ja fet 
li prodom par matin leva 
au lit au vaslet s an ala 
la ou il le trova gisant 
si li fist porter an presant 
chemise et braies de cheinsil 
et chauces taintes an bresil 
et cote d un drap de soie ynde 
qui fu tissuz et fez an ynde 
por ce que vestir li feist 
li anvea et se li dist 
' amis ces dras que ci veez 
vestiroiz se vos me creez " 
et li vaslez respont ' biau sire 
vos porreiez asez mialz dire 
li drap que ma mere me fist 
dont ne valent il mialz que cist 
et vos volez que je les veste 
vaslez foi que je doi ma teste " 
fet li prodom ' ainz valent pis 
vos me deistes biax amis 
qant je vos amenai ceanz 
que vos toz mes comandemanz 
fereiez et ge si ferai " 
fet li vaslez ' ja n an serai 
ancontre vos de nule chose " 
as dras vestir plus ne repose 
si a les sa mere lessiez 
et li prodom s est abessiez 
se li chauca l esperon destre 
la costume soloit tex estre 
que cil qui feisoit chevalier 
li devoit l esperon chaucier 
d autres vaslez asez i ot 
chascuns qui avenir i pot 
a lui armer a sa main mise 
et li prodom l espee a prise 
se l ceint et si le beisa 
et dit que donee li a 
la plus haute ordre avoec l espee 
que dex a fete et comandee 
c est l ordre de chevalerie 
qui doit estre sanz vilenie 
et dist ' biau frere or vos sovaingne 
se il avient qu il vos covaingne 
conbatre a aucun chevalier 
ice vos voel dire et proier 
se vos an venez au desus 
que vers vos ne se puisse plus 
desfandre ne contretenir 
einz l estuisse a merci venir 
qu a esciant ne l ociez 
et gardez que vos ne soiez 
trop parlanz ne trop noveliers 
nus ne puet estre trop parliers 
que sovant tel chose ne die 
qu an li atort a vilenie 
et li saiges dit et retret 
qui trop parole pechie fet 
por ce biau frere vos chasti 
de trop parler et si vos pri 
se vos trovez pucele ou fame 
ou soit dameisele ou soit dame 
desconselliee soit de rien 
conselliez la si feroiz bien 
se vos consellier la savez 
et se le pooir en avez 
une autre chose vos apraing 
et ne l tenez mie a desdaing 
qui ne fet mie a desdaignier 
volantiers alez au mostier 
proier celui qui tot a fait 
que de vostre ame merci ait 
et qu an cest siegle terrien 
vos gart come son crestien " 
et li vaslez dist au prodome 
" de toz les apostres de rome 
soiez vos beneoiz biau sire 
qu autel oi ma mere dire 
or ne l dites james biau frere " 
fet li prodom ' que vostre mere 
vos ait apris et anseignié 
de ce mie ne vos blas gie 
se vos l avez dit jusque ci 
mes des or la vostre merci 
vos pri que vos an chastiez 
que se vos plus le diseiez 
a folie le tanroit lan 
por ce vos pri gardez vos an 
et que dirai ge donc biau sire 
li vavasors ce poez dire 
qui vostre esperon vos chauca 
le vos aprist et anseigna " 
et cil li a le don doné 
que james n i avra soné 
un mot tant com il sera vis 
se de lui non qu il li est vis 
que ce est biens qu il li ansaigne 
li prodom maintenant le saigne 
si a la main levee an haut 
et dist ' biax sire dex vos saut 
alez a deu qui vos conduie 
que la demore vos enuie " 
li noviax chevaliers s an part 
de son oste et mout li est tart 
que a sa mere venir puisse 
et que sainne et vive la truisse 
si se met es forez sostainnes 
que asez mialz qu as terres plainnes 
es forez se requenuissoit 
et chevalche tantque il voit 
un chastel fort et bien seant 
defors les murs ne voit neant 
fors mer et eve et terre gaste 
d errer vers le chastel se haste 
tantque devant la porte vient 
mes un pont passer li covient 
si foible ainzqu a la porte veingne 
qu a poinnes cuit que le sosteingne 
li chevaliers sor le pont monte 
si le passa que max ne honte 
ne anconbriers ne li avint 
jusque devant la porte vint 
si la trova fermé a la clef 
ne n i hurta mie soef 
ne n i apela mie an bas 
tant i feri qu eneslepas 
vint as fenestres de la sale 
une pucele meigre et pale 
et dist ' qui est qui la apele " 
cil regarde vers la pucele 
si la voit et dit ' bele amie 
uns chevaliers sui qui vos prie 
que leanz me faciez antrer 
et l ostel enuit mes prester 
sire " fet ele ' vos l avroiz 
mes ja gre ne nos an savroiz 
et neporquant si vos ferons 
si bon ostel com nos porrons " 
lors s est la pucele arriers treite 
et cil qui a la porte agueite 
crient qu an li face trop ester 
si recomanca a hurter 
et tantost yy sergent vindrent 
qui granz haiches a lor cos tindrent 
et chascuns ot ceinte une espee 
si ont la porte desfermee 
et dient ' sire venez anz " 
se bien esteust as sergenz 
mout fussent bel mes il avoient 
meseise eu tantqu il estoient 
tel qu an s an poist mervellier 
de geuner et de vellier 
et s il ot bien defors trovee 
la terre gaste et escovee 
dedanz rien ne li amanda 
que par tot la ou il ala 
trova anhermies les rues 
et les meisons viez decheues 
qu home ne fame n i avoit 
yy mostiers an la vile avoit 
qui estoient yy abaies 
li uns de nonains esbaies 
l autres de moinnes esgarez 
ne trova mie bien parez 
les mostiers ne bien portanduz 
encois vit crevez et fanduz 
les murs et les torz descovertes 
et les meisons erent overtes 
ausi de nuiz come de jorz 
molins n i mialt ne n i cuist forz 
an nul leu de tot le chastel 
ne ne trova pain ne gastel 
ne rien nule qui fust a vandre 
don lan poist un denier prandre 
ensi trova le chastel gaste 
que n i trova ne pain ne paste 
ne vin ne sidre ne cervoise 
vers un pales covert d atoise 
l ont li yy sergent mené 
et descendu et desarmé 
et tantost uns vaslez avale 
parmi les degrez de la sale 
qui aporta un mantel gris 
au col au chevalier l a mis 
et uns autres a establé 
son cheval la ou il n ot ble 
ne fain ne fuerre se po non 
que il n estoit an la meison 
li autre devant ax le font 
monter par les degrez amont 
an la sale qui mout fu bele 
dui prodome et une pucele 
li sont a l ancontre venu 
li prodome estoient chenu 
ne pas si que tuit fussent blanc 
de bel aaige a tot lor sanc 
et a tote lor force fussent 
s enui et pesance n eussent 
et la pucele vint plus jointe 
plus acesmee et plus cointe 
que espreviers ne papegauz 
ses mantiax fu et ses bliauz 
d une porpre noire estelee 
de vair et n ert mie pelee 
la pane qui d ermine fu 
d un sebelin noir et chenu 
qui n estoit trop lons ne trop lez 
fu li mantiax au col orlez 
et se je onques fis devise 
an biaute que dex eust mise 
an cors de fame ne an face 
or me plest que une an reface 
ou ge ne mantirai de mot 
desliee fu et si ot 
les chevox tex s estre poist 
que bien cuidast qui les veist 
que il fussent tuit de fin or 
tant estoient luisant et sor 
le front ot blanc et haut et plain 
com se il fust ovrez de main 
que de main d ome l uevre fust 
de pierre ou d ivoire ou de fust 
sorcix brunez et large antruel 
an la teste furent li oel 
riant et veir et cler fandu 
le nes ot droit et estandu 
et mialz li avenoit el vis 
li vermauz sor le blanc asis 
que li sinoples sor l argent 
por anbler san et cuer de gent 
fist dex de li passemervoille 
n onques puis ne fist la paroille 
ne devant feite ne l avoit 
et quant li chevaliers la voit 
si la salue et ele lui 
et li chevalier amedui 
et la dameisele le prant 
par la main debonerement 
et dist ' biau frere vostre ostex 
certes n iert pas anquenuit tex 
com a prodome covandroit 
mes qui vos diroit orandroit 
tot nostre covine et nostre estre 
vos cuidereiez puet cel estre 
que de malvestie le deisse 
por ce qu aler vos an feisse 
mes se vos plest or remenez 
l ostel tel com il est prenez 
et dex vos doint meillor demain " 
ensi l anmainne par la main 
jusqu an une chanbre celee 
qui mout ert bele et longue et lee 
sor une coute de samit 
qui fu tandue sor un lit 
se sont leanz andui asis 
chevalier quatre cinc et sis 
vindrent leanz et si se sistrent 
tot par tropeax et mot ne distrent 
et virent celui qui se sist 
delez lor dame et mot ne dist 
por ce de parler se tenoit 
que del chasti li sovenoit 
que li prodom li avoit fet 
s an tenoient antr ax grant plet 
tuit li chevalier a consoil 
' dex " fet chascuns ' mout me mervoil 
se cil chevaliers est muiax 
granz diax seroit c onques si biax 
chevaliers ne fu nez de fame 
mout avient bien delez ma dame 
et ma dame ausi delez lui 
s il ne fussent muel andui 
tant est cil biax et cele bele 
c onques chevaliers ne pucele 
si bien n avindrent mes ansanble 
que de l un et de l autre sanble 
que dex l un por l autre feist 
por ce qu ansanble les meist " 
et tuit cil qui leanz estoient 
antr ax grant parole an feisoient 
et la dameisele atandoit 
qu il l aparlast de queque soit 
tantqu ele vit tres bien et sot 
que il ne li diroit ja mot 
s ele ne l aresnoit avant 
et dist mout debonerement 
' sire don venistes vos hui 
dameisele " fet il ' je jui 
chies un prodome an un chastel 
ou j oi ostel et bon et bel 
s i a yy torz forz et eslites 
une grant et yy petites 
ne sai tote l uevre asomer 
ne le chastel ne sai nomer 
mes je sai bien que li prodon 
gornemanz de gohorz a non 
ha biax amis " fet la pucele 
' mout est vostre parole bele 
et mout avez dit que cortois 
gre vos an sache dex li rois 
qant vos prodome l apelastes 
onques plus voir mot ne parlastes 
qu il est prodom par saint richier 
ice puis je bien afichier 
et sachiez que je sui sa niece 
mes je ne l vi mout a grant piece 
et certes puisque vos meustes 
de vostre ostel ne queneustes 
plus prodome mien esciant 
mout lie ostel et mout joiant 
vos fist que il le sot bien feire 
come prodom et deboneire 
puissanz et aeisiez et riches 
mes ceanz n a mesque yy miches 
c uns miens oncles qui est prieus 
mout sainz hom et religieus 
m anvea por soper enuit 
et un bocel plain de vin cuit 
de vitaille n a plus ceanz 
fors un chevrel c uns miens sergenz 
ocist hui main d une saiete " 
atant comande que lan mete 
les tables et eles sont mises 
et les genz au soper asises 
au mangier ont mout petit sis 
mes par mout grant talant l ont pris 
apres mangier se departirent 
cil remestrent qui se dormirent 
qui l autre nuit veillié avoient 
cil s an issirent qui devoient 
la nuit par le chastel veillier 
sergent furent et escuier 
yy qui la nuit veillierent 
li autre mout se traveillierent 
de lor oste bien aeisier 
biax dras et covertor mout chier 
et orellier au chief li mestent 
cil qui del couchier s antremestent 
trestot l eise et tot le delit 
qu an saust deviser an lit 
ot li chevaliers cele nuit 
forsque solement le deduit 
de pucele se lui pleust 
ou de dame se li leust 
mes il n an savoit nule rien 
et por ce vos di ge mout bien 
qu il s andormi auques par tans 
qu il n estoit de rien an espans 
mes s ostesse pas ne repose 
qui estoit an sa chanbre anclose 
cil dort a eise et cele panse 
qu i n a an li nule desfanse 
d une bataille qui l asaut 
mout se trestorne et mout tressaut 
mout se degiete et se demainne 
un mantel cort de soie an grainne 
a afublé sor sa chemise 
si s est en avanture mise 
come hardie et corageuse 
mes ce n est mie por oiseuse 
einz se panse que ele ira 
a son oste et si li dira 
de son afere une partie 
lors s est de son lit departie 
et issue fors de sa chanbre 
a tel peor que tuit li manbre 
li tranblent et li cors li sue 
plorant est de la chanbre issue 
et vient au lit ou cil se dort 
et plore et sopire mout fort 
si s acline et si s agenoille 
plore tantque ele li moille 
de ses lermes tote la face 
n a hardement que plus li face 
tant a ploré que cil s esvoille 
si s esbaist toz et mervoille 
de sa face qu il sent moilliee 
et voit celi agenoilliee 
devant son lit qui le tenoit 
par le col anbracié estroit 
et tant de corteisie fist 
que antre ses braz la reprist 
maintenant et vers lui la trest 
si li dist ' bele que vos plest 
por qu iestes vos venue ci 
ha gentix chevaliers merci 
por deu vos pri et por son fil 
que vos ne m an aiez plus vil 
de ce que je sui ci venue 
por ce que je sui presque nue 
n i panssai ge onques folie 
ne malvestie ne vilenie 
qu il n a el monde rien qui vive 
tant dolante ne tant cheitive 
que je ne soie plus dolante 
rien que j aie ne m atalante 
c onques nul jor sanz mal ne fui 
ensi maleuree sui 
que je ne verrai james nuit 
que solemant cesti d annuit 
ne jor que celui de demain 
encois m ocirrai de ma main 
de yy chevaliers et dis 
don cist chastiax estoit garnis 
n a ceanz remes que cinquante 
que yy et dis moins de seissante 
