a la veille de la pentecoste , quant li compaignon de la table reonde furent venu a kamaalot et il orent oi le servise et len vouloit metre les tables a hore de none , lors entra en la sale a cheval une molt bele damoisele ; 
et fu venue si grant oirre que bien le pooit len veoir , car ses chevaus en fu encore toz suanz . 
et ele descent et vient devant le roi ; 
si le salue , et il dit que diex la beneie . 
" sire , " fet ele , " por dieu , dites moi se lancelot est ceenz . 
oil voir , " fet li rois , " veez le la . 
" si li mostre . 
et ele va maintenant la ou il est et li dit : " lancelot , je vos di de par le roi pelles que vos avec moi venez jusqu en cele forest . 
" et il li demande a qui ele est . 
" je sui , " fait ele , " a celui dont je vos parol . 
et quel besoign , " fet il , " avez vos de moi ? 
ce verroiz vos bien , " fet ele . 
" de par dieu , " fet il , " et je irai volentiers . 
" lors dist a un escuier qu il mete la sele en son cheval et li aport ses armes . 
et cil si fet tout maintenant . 
et quant li rois et li autre qui ou pales estoient voient ce , si lor en poise molt . 
et neporquant , quant il voient qu il ne remaindroit , il l en lessent aler . 
et la reine li dit : " que est ce , lancelot , nos lairez vos a cest jor qui si est hauz ? 
dame , " fet la damoisele , " sachiez que vos le ravroiz demain ceenz ainz hore de disner . 
or i voist donc , " fet ele ; 
" car se il demain ne deust revenir , il n i alast hui par ma volente . 
" et il monte et la damoisele ausi . 
si se partent de laienz sanz autre congie et sanz plus de compaignie , fors seulement escuier qui avec la damoisele estoit venuz . 
et quant il sont issu de kamaalot , si chevauchent tantqu il sont en la forest venu . 
si se metent ou grant chemin ferré et errent bien la moitie d une liue , et tantqu il vindrent en une valee . 
et lors voient devant els en travers dou chemin une abeie de nonains . 
et la damoisele torne cele part si tost come il sont pres . 
et quant il vindrent a la porte , si apele li escuiers et len li uevre , et il descendent et entrent enz . 
et quant cil de laienz sorent que lancelot estoit venuz , si li vont tuit a l encontre et li font molt grant joie . 
et quant il l orent mené en une chambre et il fu desarmez , si voit jesir ses deus cousins boort et lyonel en deus liz . 
et lors est a merveilles liez . 
si les esveille ; 
et quant il le voient , si l acolent et besent . 
et lors comence la joie que li cousin firent li uns de l autre . 
" biax sire , " fet boors a lancelot , " quele aventure vos a ca amené ? 
ja vos cuidions nos trover a kamaalot . 
" et il lor conte coment une damoisele l a laienz amené , mes il ne set onques por quoi . 
et endementiersqu il parloient einsi , si entrerent laienz troi nonains qui amenoient devant eles galaad , si bel enfant et si bien taillié de toz membres que a peines trovast len son pareil ou monde . 
et cele qui estoit la plus dame le menoit par la main et ploroit mout tendrement . 
et quant ele vint devant lancelot , si li dist : " sire , je vos ameign nostre norricon itant de joie com nos avons , nostre confort et nostre espoir , que vos en facoiz chevalier . 
car de nul plus preudome de vos ne porroit il , a nostre cuidier , recevoir l ordre de chevalerie . 
" il regarde l enfant , si le voit garni de toutes biautez si merveilleusement qu il ne cuide mie qu il veist onques mes de son eage si bele forme d ome . 
et par la simplece qu il i voit i espoire il tant de bien qu il li plest molt qu il le face chevalier . 
si respont as dames que de ceste requeste ne lor faudra il ja , et que volentiers le fera chevalier , puisque eles le vuelent . 
" sire , " fet cele qui le menoit , " nos volons que ce soit anuit ou demain . 
de par dieu , " fet il , " il sera einsi com vos le voulez . 
" cele nuit demora laienz lancelot et fist toute la nuit veillier le vaslet au mostier , et a l endemain a hore de prime le fist chevalier , et li chauca l un de ses esperons et boorz l autre . 
apres li ceint lancelot l espee et li dona la colee , et li dist que diex le feist preudome , car a biaute n avoit il mie failli . 
et quant il li ot fet tout ce que a novel chevalier apartenoit , si li dist : " biaux sire , vendrez vos avec moi a la cort mon seigneur le roi artuz ? 
sire , " fait il , " nanil , avec vos n irai je pas . 
" et lors dist lancelot a l abeesse : " dame , soffrez que nostre noviaus chevaliers viegne avec nos a la cort mon seignor le roi . 
car il amendera assez plus d estre la que de ci demorer avec vos . 
sire , " fet ele , " il n ira pas ore ; 
mes si tost com nos cuiderons qu il en soit lex et mestiers , nos l i envoierons . 
" et lors se part lancelot de laienz entre lui et ses compaignons ; 
et chevauchent ensemble tantqu il sont venu a kamaalot a hore de tierce , et li rois ert alez au mostier por oir la messe a grant compaignie de hauz homes . 
et quant li troi cousin furent venu , si descendirent en la cort et monterent en la sale en haut . 
et lors comencierent a parler de l enfant que lancelot avoit fet chevalier ; 
si dist boorz qu il n avoit onques veu home qui tant resemblast lancelot come cil fesoit . 
" et certes , " fet il , " je ne creroie james riens se ce n est galaad , qui fu engendrez en la bele fille au riche roi pescheor ; 
car il retret a celui lignage et au nostre trop merveilleusement . 
par foi , " fet lyoniaus , " je croi bien que ce soit il , car il resemble molt bien mon seignor . 
" grant piece parlerent de ceste chose por savoir s il en tresissent riens de la bouche lancelot ; 
mes a parole que il deissent de ceste chose ne respondi il onques a cele foiz . 
quant li rois fu revenuz del mostier et il vit que lancelot fu venuz et il ot amené boort et lyonel , si lor fet molt grant joie , et dit que bien soient il venu . 
et la feste comence par laienz grant et merveilleuse , car mout sont liez li compaignon de la table reonde de la venue as deus freres . 
et mes sires gauvains lor demande coment il l ont puis fet qu il se partirent de cort . 
et il dient : " bien , dieu merci " ; 
car il ont toz jorz esté sainz et haitiez . 
" certes , " fet mes sires gauvains , " ce me plest mout . 
" granz est la joie que cil de la cort font a boort et a lyonel ; 
car pieca mes qu il n es avoient veuz . 
et li rois comande que les napes soient mises , car il est tens de mengier , ce li est avis . 
" sire , " fet kex li seneschaux , " se vos asseez ja au disner . 
il m est avis que vos enfraindroiz la costume de ceanz . 
car nos avons veu toz jorz que vos a haute feste n asseiez a table devantque aucune aventure fust en vostre cort avenue voiant toz les barons de vostre ostel . 
certes , " fet li rois , " kex , vos dites voir . 
ceste costume ai je toz jors tenue et la tendrai tant come je porrai . 
mes je avoie si grant joie de lancelot et de ses cousins qui estoient venu a cort sain et haitié qu il ne me sovenoit de la costume . 
or vos en soviegne , " fet kex . 
endementresqu il parloient einsi , si entra laienz uns vaslez qui dist au roi " sire , noveles vos aport molt merveilleuses . 
queles ? 
" fet li rois . 
" di les moi tost . 
sire , la aval desoz vostre pales a un perron grant que j ai veu floter par desus l eve . 
venez le veoir , qar je sai bien que ce est aventure merveilleuse . 
" et li rois descent maintenant por ceste merveille veoir , et si font tuit li autre . 
et quant il sont venu a la rive , si troevent le perron qui estoit oissuz de l eve , et estoit de marbre vermeil ; 
et ou perron avoit une espee fichee , qui molt estoit et bele et riche par semblant ; 
et en estoit li ponz d une pierre preciose ovrez a letres d or molt soutilment . 
et li baron regardent les letres qui disoient : ja nus ne m ostera de ci , se cil non a cui coste je doi pendre . 
et cil sera li mieldres chevaliers del monde . 
et quant li rois voit ces letres , si dit a lancelot : " biau sire , ceste espee est vostre par bon droit , qar je sai bien que vos estes li mieldres chevaliers del monde . 
" et il respont toz corouciez : " certes , sire , ne ele n est moie ne je n avroie le corage de mettre i main , ne le hardement : car je ne suiz mie dignes ne soffisanz que je la doie prendre . 
et por ce m en tendrai je et n i metrai ja la main : car ce seroit folie se je tendoie a avoir la . 
toutes voies , " fet li rois , " i essaierez vos se vos la porriez oster . 
sire , " fet il , " non ferai ge . 
car je sai bien que nus n i essaiera ja por qu il i faille qu il n en recoive plaie . 
et que savez vos ? 
" fet li rois . 
" sire , " fet il , " je le sai bien . 
et encore vos di ge autre chose ; 
car je voil que vos sachiez que en cest jor d ui comenceront les granz aventures et les granz merveilles dou saint graal . 
" quant li rois ot que lancelot n en fera plus si dist a mon seignor gauvain : " biax niez , essaiez i sire , " fet il " sauve vostre grace , non ferai , puisque mes sires lancelot n i velt essaier . 
g i metroie la main por noient , car ce savez vos bien qu il est assez mieldres chevaliers que je ne sui . 
toutes voies , " fet li rois , " i essaierez vos por ce que je le voil ne mie por l espee avoir . 
" et il giete la main et prent l espee par le heut et sache , mes il ne la puet trere fors . 
et li rois li dist maintenant : " biax niez , laissez ester ; 
car bien avez fet mon comandement . 
mes sire gauvain , " fet lancelot , " or sachiez que ceste espee vos touchera encore de si pres que vos ne la voldriez avoir baillee por un chastel . 
sire , " fet mes sires gauvains , " je n en poi mes ; 
se je en deusse orendroit morir , si le feisse je por la volente mon seignor acomplir . 
" et quant li rois ot ceste parole , si se repent de ce que mes sires gauvains a fait . 
lors dist a perceval que il essait a l espee . 
et il dist que si fera volentiers por fere a mon seignor gauvain compaignie . 
si met la main a l espee et tret , mes il ne la puet avoir . 
et lors croient bien tuit cil de la place que lancelot die voir , et que les letres dou pont soient veraies . 
si n i a mes si hardi qui main i ost metre . 
et mes sire kex dist au roi : " sire , sire , par mon chief , or poez vos seurement asseoir au disner quant vos plera : car a aventure n avez vos pas failli devant mengier , ce me semble . 
alons donc , " fet li rois , " car ausi en est il bien tens . 
" et lors s en vont li chevalier et laissent le perron a la rive . 
et li rois fet l eve corner ; 
si s asiet en son haut dois , et li compaignon de la table reonde s asieent chascuns en son leu . 
celui jor servirent laienz quatre roi tuit coroné , et avec aus tant de hauz homes que a merveilles le poist len tenir . 
celui jor fu assiz li rois a son haut dois ou pales et ot a lui servir grant compaignie de hauz barons . 
si avint einsi quant il se furent tuit assiz par laienz que il troverent que tuit li compaignon de la table reonde furent venu et li siege aempli , fors seulement cil que len apeloit le siege perilleus . 
quant il orent eu le premier mes , si lor avint si merveilleuse aventure que tuit li huis dou pales ou il mengoient et les fenestres clostrent par eles en tel maniere que nus n i mist la main ; 
et neporquant la sale ne fu pas ennuble ; 
et de ceste chose furent esbahi et li fol et li sage . 
et li rois artuz , qui premiers parla , dist : " par dieu , bel seignor , nos avons hui veue merveilles et ci et a la rive . 
mes je cuit que nos les verrons encore anuit greignors que ces ne sont . 
" endementresque li rois parloit einsi , si entra laienz uns preudons a une blanche robe , vielz et anciens ; 
mes il n ot chevalier laienz qui seust par ou il i entra . 
et li preudons venoit a pie et amenoit par la main un chevalier a unes armes vermeilles , sans espee et sans escu . 
si dist si tost come il fu enmi le pales : " pes soit o vos . 
" et apres dist au roi la ou il le vit : " rois artus , je t ameign le chevalier desirré , celui qui est estraiz dou haut lignage le roi david et del parente joseph d arimacie , celui par cui les merveilles de cest pais et des estranges terres remaindront . 
veez le ci . 
" et li rois est molt lies de ceste novele ; 
si dist au preudome : " sire , bien soiez vos venuz se ceste parole est veraie , et bien soit li chevaliers venus ! 
car se ce est cil que nos atendions a achever les aventures del saint graal , onques si grant joie ne fut fete d ome come nos ferons de lui . 
et qui que il soit , ou cil que vos dites ou autres , je voldroie que biens li venist , puisqu il est si gentilz hom et de si haut lignage come vos dites . 
par foi , " fet li preudons " vos en verrez par tenz bel comencement . 
" et lors fet le chevalier tout desarmer ; 
si remest en une cote de cendal vermeil ; 
et il li baille maintenant a afubler un mantel vermeil que il portoit sor s espaule , tout de samit , et par dedenz estoit forrez d un blanc hermine . 
quant il l a vestu et apareillié , si li dist : " sivez moi , sire chevalier . 
" et il si fet . 
et il le moinne tout droit au siege perilleus delez coi lancelot se seoit , et souzlieve le drap de soie que cil i avoient mis ; 
si troeve les letres qui dient : ci est li sieges galaad . 
et li preudons resgarde les letres , i les troeve novelement fetes , ce li est avis , et il conoist le non ; 
si li dit si en haut que tuit cil de laienz l oient : " sire chevaliers , aseez vos ci , car cist lex est vostres . 
" et cil s asiet tout seurement et dit au preudom : " sire , or vos en poez raler , car bien avez fait ce que len vos comanda . 
et saluez moi toz cels dou saint hostel et mon oncle le roi pelles et mon aiol le riche roi pescheor , et lor dites de par moi que je les ire veoir au plus tost que je porrai et que je en aurai loisir . 
" et li preudons se part de laienz et comande le roi artus a dieu et toz les autres ausi . 
et quant len li volt demander qui il estoit , il n en tint onques plet a ax , ainz respondi tout pleinement qu il ne lor diroit ore pas , car il le savroient bien a tens se il l osoient demander . 
si vient au mestre huis dou pales , qui clos ert , si l uevre et descent en la cort aval ; 
si troeve chevaliers et escuiers jusqu a quinze qui l atendoient et estoient venu avec lui . 
et il monte et se part de la cort en tel maniere qu il ne sorent plus de son estre a cele foiz . 
quant cil de la sale virent seoir le chevalier ou siege que tant preudome avoient redouté , ou tantes granz aventures estoient ja avenues , si n i a celui qui n en ait grant merveille ; 
car il voient celui si jone home qu il ne sevent dont tel grace li puist estre venue , se ce n est de la volente nostre seignor . 
et la feste comence granz par laienz ; 
si font honor au chevalier et li un et li autre , car bien pensent que ce soit cil par cui les merveilles dou saint graal doivent faillir , et bien lou conoissent par l esprueve del siege , ou onques hom ne s estoit assiz a cui il n en fust mescheu en aucune maniere , ne mes a cestui . 
si le servent et honorent de quantqu il pueent , come celui que il tienent a mestre et a seignor par desuz celz de la table reonde . 
et lancelot , qui molt volentiers le resgardoit por la merveille qu il n en a , conoist que ce est cil qu il a hui fet chevalier novel ; 
si en a molt grant joie . 
et por ce li fet il le greignor honor que il puet , et le met en parole de maintes choses , et li demande de son estre que il l en die aucune chose . 
et cil qui auques le conoist et ne l ose refuser , si respont maintes foiz a ce qu il li demande . 
mes boorz , qui tant est liez que nus plus et qui bien conoist que ce est galaad , li filz lancelot , cil qui doit les aventures mener a chief , parole a lyonel son frere et li dist : " biau frere , savez vos qui cist chevaliers est qui siet ou siege perilleux ? 
je ne l sai mie tres bien , " fet lyonel , " fors tantque ce est cil qui a esté hui fet chevalier , novel que mes sire lancelot fist hui chevalier novel de sa main . 
et ce est cil dont entre moi et vos avons toute jor parlé , que mes sire lancelot engendra en la fille le riche roi pescheor . 
veraiement le sachiez vos , " fait boorz , " que ce est il , et qu il est nostre cousins prochains . 
et de ceste aventure devons nos estre molt lie ; 
car ce n est mie doute qu il ne viegne encor a greignor chose que chevaliers que je onques coneusse : si en a ja bel comencement . 
" einsi parolent li dui frere de galaad , et ausi font tuit li autre par laienz . 
si en cort tant la novele amont et aval que la roine , qui en ses chambres mengoit , en oi parler par un vaslet qui li dist : " dame , merveilles sont avenues laienz . 
coment , " fet ele ? 
" di le moi . 
par foi , dame , " fet il , " uns chevaliers est a cort venuz qui a acomplie l aventure dou siege perilleus , et est li chevaliers si juenes hom que toz li siecles se merveille dont cele grace li puet estre venue . 
voire , " fet ele , " puet ce estre voirs ? 
oil , " fet cil , " veraiement le sachiez . 
en non dieu , " fet ele , " dont li est il molt bien avenu ; 
car cele aventure ne voult onques mes nus hom achever qu il n i fust mors ou mehaigniez ainzqu il l eust menee a fin . 
ha ! 
diex , " font les dames , " tant fu de bone hore nez li chevaliers ! 
onques mes hom , tant fust de grant proesce , ne pot avenir a ce que il est avenuz . 
et par ceste aventure puet len bien conoistre que ce est cil qui metra a fin les aventures de la grant bretaigne , et par cui li rois mehaigniez recevra garison . 
biax amis , " fet la roine au vallet , " se diex t ait , or me di de quelle facon il est . 
dame , " fet il , " se diex m ait , ce est uns des biax chevaliers dou monde . 
mes il est juenes a merveilles , et resemble a lancelot et au parente le roi ban si merveilleusement que tuit cil de laienz vont disant por voir que il en est estrez . 
" et lors le desirre la roine a veoir assez plus qu ele ne fesoit devant . 
car par ce que ele a oi parler de la semblance pense ele bien que ce soit galaad , que lancelot avoit engendré en la fille au riche roi pescheor , einsi com len li avoit ja conté par maintes fois et dit en quel maniere il avoit esté deceuz ; 
et ce estoit la chose par coi ele fust plus corrouciee vers lancelot , se la coulpe en fust apertement soie . 
quant li rois ot mengié et li compaignon de la table reonde , si se leverent de lor sieges . 
et li rois meismes vint au siege perilleux et leva le drap de soie et trova le non galaad , qu il desirroit molt a savoir . 
et il le mostre a mon seignor gauvain et li dit : " biax niez , or avons nos galaad , le bon chevalier parfait que nos et cil de la table reonde avons tant desirré a veoir . 
or pensons de lui honorer et servir tant come il sera avec nos ; 
car caienz ne demorra il pas longuement , ce sai je bien , por la grant queste dou graal , qui prochienement comencera si come je croi . 
et lancelot le nos a hui fait entendant , qu il ne l deist pas s il n en seust aucune chose . 
sire " fet mes sires gauvain , " et vos et nos le devons servir come celui que diex nos a envoié por delivrer nostre pais des granz merveilles et des estranges aventures qui tant sovent i sont avenues par si lonc tens . 
" lors vient li rois a galaad et li dist : " sire , bien soiez vos venuz : molt vos avons desirré a veoir . 
or vos avons caienz , la dieu merci et la vostre , qui i daignastes venir . 
sire , " fet il , " je i sui venuz car je le devoie bien fere , por ce que de ceanz doivent movoir tuit cil qui seront compaignon de la queste dou saint graal , qui par tens sera comenciee . 
sire , " fet li rois , " de vostre venue avions nos molt grant mestier por moltes choses , et por les granz merveilles de ceste terre mener a fin , et por une aventure mener a chief qui hui nos est avenue , a quoi cil de ceanz ont failli . 
et je sai bien que vos n i faudrez pas , come cil qui devez achever les aventures a qoi li autre avront failli . 
car por ce vos a diex envoié entre nos , que vos parfacoiz ce que li autre ne porent onques mener a fin . 
sire , " fet galaad , " ou est cele aventure dont vos me parlez ? 
je la verroie volentiers . 
et je la vos mosterrai , " fet li rois . 
et lors le prent par la main , si descendent dou pales ; 
et tuit li baron de laienz vont apres , por veoir coment l aventure dou perron sera menee a fin . 
si i acorrent li un et li autre en tel maniere qu il ne remest chevalier en tot le pales qui la ne venist . 
et la novele parvient maintenant a la roine . 
et si tost come ele l ot dire , si fet oster les tables et dist a quatre des plus hautes dames qui estoient avec li : " beles dames , venez avec moi jusq a la rive ; 
car je ne lairoie en nule maniere que je ne voie ceste aventure mener a fin , se je i puis onques venir a tens . 
" atant descent la reine dou pales et ot avec soi grant compaignie de dames et de damoiseles . 
quant eles furent a l eve et li chevalier les virent venir , si comencierent a dire : " tornez vos , veez ci la roine ! 
" si li font maintenant voie tuit li plus proisié . 
et li rois dist a galaad : " sire , veez ci l aventure dont je vos parlai . 
a ceste espee trere fors de cest perron ont hui failli des plus proisiez chevaliers de mon ostel , qui onques ne l em porent trere . 
sire , " fet galaad , " ce n est mie de merveille , car l aventure estoit moie , si n ert pas lor . 
et por la grant seurte que je avoie de ceste espee avoir n en aportai je point a cort , si com vos poistes veoir . 
" et lors met la main a l espee et la trest fors dou perron autresi legierement come se ele n i tenist pas puis prent le fuerre et la met dedenz . 
et maintenant la cainst entor lui et dist au roi : " sire , or valt mielz que devant . 
or ne me faut mes fors escu , dont je n ai point . 
biau sire , " fet li rois , " escu vos envoiera diex d aucune part , ausint come il a fet espee . 
" et lors regardent tot contreval la rive et voient venir une damoisele montee sor un pallefroi blanc , qui venoit vers aux molt grant aleure . 
et quant ele fu a ax venue , si salua le roi et toute la compaignie et demanda se lancelot estoit iluec . 
et il estoit tres devant lui , si li respont : " damoisele , veez me ci . 
" et ele le resgarde , si le conoist . 
et lors li dit tot em plorant : " ha , lancelot , tant est vostre afere changiez puis ier matin ! 
" et quant il ot ce , si li dist : " damoisele , coment ? 
dites le moi . 
par foi , " fet ele , " je le vos dirai voiant toz cax de ceste place . 
vos estiez hier matin li mieldres chevaliers dou monde ; 
et qui lors vos apelast lancelot le meillor chevalier de toz , il deist voir : car alors l estiez vos . 
mes qui ore le diroit , len le devroit tenir a mencongier : car meillor i a de vos , et bien est provee chose par l aventure de ceste espee a quoi vos n osastes metre la main . 
et ce est li changemenz et li muemenz de vostre non , dont je vos ai fet remembrance por ce que des ore mes ne cuidiez que vos soiez li mieldres chevaliers dou monde . 
" et il dist qu il ne l cuidera james , car ceste aventure l en a mis tot fors de l cuidier . 
lors se retorne la damoisele devers le roi et li dit : " rois artus , ce te mande par moi nasciens li hermites que en cest jor d ui t avendra la graindre honors qui onques avenist a chevalier de bretaigne . 
et ce ne sera mie por toi mes por autre . 
et sez tu de qoi ? 
del saint graal qui hui aparra en ton hostel et repestra les compaignons de la table reonde . 
" et maintenant qu ele ot dite ceste parole , si s en retorna et se remist en la voie que ele ert venue . 
si ot il assez en la place barons et chevaliers qui la voldrent retenir por savoir qui ele estoit et dont ele ert venue ; 
mes ele ne volt onques remanoir por hom qui onques l en proiast , et lors dist li rois as barons de son ostel : " bel seignor , il est einsint que de la queste del saint graal avons nos veraie demonstrance eue , que vos i entreroiz prochainement . 
et por ce que je sai bien que je ne vos verrai james toz einsint ensemble come vos estes orendroit , vueil je que en la praierie de camaalot soit orendroit comenciez uns tornoiemens si envoisiez que apres nos mors en facent remembrance li oir qui apres nos vendront . 
" et il s acordent tuit a ceste parole . 
si revienent en la cite , et prenent lor armes de tex i ot por ajoster plus aseur , et de tex i ot qui ne pristrent fors covertures et escuz , car molt se fioient en lor proesces li plus d ax . 
et li rois , qui tot ce ot esmeu , ne l avoit fet fors por veoir partie de la chevalerie galaad . 
car bien pensoit que il ne revendroit mes a piece a cort , quant il s em partiroit . 
quant tuit furent asemblé es prez de camaalot li grant et li petit , galaad , par la proiere dou roi et de la roine , mist son hauberc en son dos et son hiaume en sa teste ; 
mes onques escu n i volt prendre por chose que len li deist et mes sires gauvains qui trop en estoit liez , dist que il li portera lances et ausint dist mes sires yvains et boorz de gaunes . 
et la roine fu montee sor les murs a grant compaignie de dames et de damoiseles . 
et galaad , qui fu venuz en la praierie avec les autres , comenca lances a brisier si durement que nus ne l veist qui a merveilles ne l tenist . 
si en fist tant en poi d ore qu il n ot home ne fame en la place qui sa chevalerie veist qui a merveilles ne l tenist et au meillor de toz . 
et distrent cil qui onques mes ne l avoient veu que hautement avoit comenciee chevalerie , et bien paroit . 
a ce que il avoit le jor fait , que d iluec en avant porroit il legierement sormonter de proesce toz les autres chevaliers . 
car quant li tornois fu remes il troverent que de toz les compaignons de la table reonde qui armes portassent n en avoit il remes , que deus qu il n eust abatuz , et ce ert lancelot et perceval . 
si dura en tel maniere li tornois jusqu apres none , et lors remest atant . 
car li rois meismes , qui avoit doutance qu il ne tornast au derreain a corrouz , les fist departir , et fist a galaad deslacier son hiaume et le bailla a porter a boort de gaunes . 
si l en mena des prez en la cite de camaalot parmi la mestre rue le visage descovert , por ce que tuit le veissent apertement . 
et quant la roine l ot bien avisé , si dist que voirement l avoit lancelot engendré , car onques mes ne se resemblerent dui home si merveilleusement come il dui fesoient . 
et por ceu n estoit ce pas merveille se il estoit de grant chevalerie garniz : car autrement forlignast il trop durement . 
et une dame , qui ot oi une partie de ces paroles , li respondi tot maintenant : " dame , por dieu doit il donc par droit estre si bons chevaliers come vos dites ? 
oil voir , " fet la roine . 
" car il est de totes parz estrez des meillors chevaliers dou monde et dou plus haut lignage que len sache . 
" atant descendirent les dames por oir vespres por la hautesce dou jor . 
et quant li rois fu issuz dou mostier et il vint ou pales en haut , si comanda que les tables fussent mises . 
et lors s alerent seoir li chevalier chascuns en son leu ausi come il avoient fet au matin . 
et quant il se furent tuit asis par laienz et il se furent tuit acoisiez , lors oirent il venir un escroiz de tonoire si grant et si merveilleus qu il lor fu avis que li pales deust fondre . 
et maintenant entra laienz uns rais de soleil qui fist le pales plus clers a set doubles qu il n estoit devant . 
si furent tantost par laienz tot ausi come s il fussent enluminé de la grace dou saint esperit , et comencierent a resgarder li un les autres ; 
car il ne savoient dont ce lor pooit estre venu . 
et neporquant il n avoit laienz home qui poist parler ne dire mot de sa bouche : si furent tuit amui grant et petit . 
et quant il orent grant piece demoré en tel maniere que nus d aux n avoit pooir de parler , ainz s entreresgardoient autresi come bestes mues , lors entra laienz li sainz graal covers d un blanc samit ; 
mes il n i ot onques nul qui poist veoir qui le portoit . 
si entra par le grant huis dou pales , et maintenantqu il i fu entrez fu li pales raempliz de si bones odors come se totes les espices terriennes i fussent espandues . 
et il ala parmi le pales tout entor les dois d une part et d autre ; 
et tout einsi come il trespassoit par devant les tables , estoient eles maintenant raemplies endroit chascun siege de tel viande come chascuns desirroit . 
et quant tuit furent servi et li un et li autre , li sainz graax s en parti tantost , que il ne sorent que il pot estre devenuz ne ne virent quel part il torna . 
et maintenant orent pooir de parler cil qui devant ne pooient mot dire . 
si rendirent graces a nostre seignor li plusor d ax de ce que si grant honor lor avoit fete qu il les avoit repeuz de la grace dou saint vessel . 
mes sor toz cax qui laienz estoient en fu li rois artus joianz et liez , de ce que greignor debonerete li avoit nostre sires mostree que a nul roi qui devant lui eust esté . 
de ceste chose furent molt lie li privé et li estrange car bien lor sembla que nostre sires n es avoit pas oubliez quant il lor mostroit si grant debonerete . 
si en parlerent assez tant come li mengiers dura . 
et li rois meismes en comanca a parler a cax qui plus pres de lui estoient , et dist : " certes seignor , molt devons estre lie et avoir grant joie de ce que nostre sires nos a mostré si grant signe d amor qu il de sa grace nos volt repaistre a si halt jor come le jor de la pentecouste . 
sire , " fet mes sires gauvains , " encore i a il autre chose que vos ne savez mie : car il n a ceanz home qui n ait esté serviz de quanqu il demandoit et pensoit . 
et ce n avint onques mes en nule cort , se ne fu chies le roi mehaignié . 
mes de tant sont il engignié qu il ne l porent veoir apertement , ancois lor en fu coverte la vraie semblance . 
por coi je endroit moi faz orendroit un veu , que le matin sanz plus atendre enterrai en la queste en tel maniere que je la maintendrai un an et un jor et encor plus se mestiers est ; 
ne ne revendrai a cort por chose qui aviegne devantque je l aie veu plus apertement qu il ne m a ci esté demostrez , s il puet estre en nule maniere que je lou puisse veoir ne doie . 
et s il ne puet estre , je m en retornerai . 
" quant cil de la table reonde oirent ceste parole , si se leverent tuit de lor sieges et firent tout autretel veu com mes sires gauvains avoit fet , et distrent qu il ne fineroient james d errer devantqu il seroient asis a la haute table ou si douce viande estoit toz jors aprestee come cele qu il avoient iluec eue . 
et quant li rois vit qu il avoient fet tel veu . 
si en fu molt a malese : car bien set qu il n es porra pas retorner de ceste emprise . 
si dist a mon seignor gauvain . 
" ha , gauvain , vos m avez mort par le veu que vos avez fet , car vos m avez ci tolue la plus bele compaignie et la plus loial que je onques trovasse , et ce est la compaignie de la table reonde . 
car quant il departiront de moi , de quele ore que ce soit , je sai bien qu il ne revendront james tuit arriere , ainz demorront li plusor en ceste queste , qui ne faudra pas si tost com vos cuidiez . 
si ne m en poise pas petit . 
car je les ai escreuz et alevez de tout mon pooir et les ai toz jors amez et encore les aim ausi com s il fussent mi fil ou mi frere , et por ce me sera mult griez lor departie ; 
car je avoie apris a veoir les sovent et a avoir lor compaignie ; 
car je ne puis pas en moi veoir coment je m en puisse soffrir . 
" apres ceste parole comenca li rois a penser molt durement , et en cel penser li vienent les lermes as eulz , si que cil de laienz s en porent bien apercevoir . 
et quant il parla , si dist si haut que tuit cil de laienz le porent bien oir : " gauvain , gauvain , mis m avez le grant corrouz el cuer , dont james ne me porrai esbatre devantque je sache veraiement a quele fin ceste queste porra torner . 
car trop ai grant doute que mi ami charnel n en reviegnent ja . 
ha ! 
sire , " fet lancelot , " por dieu , que est ce que vos dites ? 
tex hons come vos estes ne doit pas concevoir poor en son cuer , mes justece et hardement et avoir bone esperance . 
si vos devez reconforter : car certes , se nos morions tuit en ceste queste , il nos seroit graindres honors que de morir en autre leu . 
lancelot , " fet li rois , " la grant amor que je ai toz jors vers aux eue me fet dire tex paroles , et ce n est mie de merveille se je sui corrouciez de lor departement . 
car onques rois crestiens n ot autant de bons chevaliers ne de preudomes a sa table come j ai eu en cest jor , ne james n avra quant il de ci departiront , ne james ne seront a ma table rasemblé einsi come il ont esté ci ; 
et ce est la chose qui plus me desconforte . 
" a ceste parole ne sot mes sires gauvains que respondre , car il conoissoit bien que li rois disoit voir . 
si se repentist volentiers , se il osast , de la parole qu il avoit dite ; 
mes ce ne pot estre , car trop estoit ja pueploiee . 
si fu maintenant denoncié par totes les chambres de laienz coment la queste del saint graal estoit emprise , et se partiront demain de cort cil qui compaignon en doivent estre . 
si ot assez par laienz de tiex qui plus en furent corroucié que joiant : car par la proesce des compaignons de la table reonde estoit li ostex le roi artus redoutez sor toz autres . 
quant les dames et les damoiseles qui avec la reine estoient assises es chambres au souper oirent ceste novele , si en i ot assez de dolentes et de corrouciees , meesmement celes qui estoient espouses o amies as compaignons de la table reonde . 
ne ce ne fu mie de merveille : car eles estoient honorees et chier tenues par cels de qui eles doutoient qu il ne moreussent en la queste . 
si en comencierent a fere trop grant duel . 
et la reine demande au vaslet qui devant li estoit : " di moi , " fet ele , " vaslet fus tu la ou ceste queste fu acreantee ? 
dame , " fet cil , " oil . 
et mes sires gauvains , " fet ele , " et lancelot del lac en sont il compaignon ? 
dame , certes , " fet cil ; 
" mes sires gauvains le creanta premierement et lancelot apres et ausi firent tuit li autre , qu il n en i a nul remes qui de la table fust compainz . 
" et quant ele ot ceste parole , si est tant dolente por lancelot qu il li est bien avis que ele doie morir de duel , ne ne s em puet tenir que les lermes ne l en viegnent as elz . 
si respont a chief de piece , tant dolente que nule plus : " certes , " fet ele , " ce est granz domages . 
car sanz la mort de maint preudome ne sera pas a fin menee ceste queste , puisque tant preudome l ont emprise . 
si me merveil mout coment mes sires li rois , qui tant par est sages , l a soffert . 
car la meillor partie de ses barons s en departira a cest point si merveilleusement que li remananz en vaudra poi . 
" et lors comenca , a plorer molt tendrement et ausi firent toutes les dames et les damoiseles qui avec li estoient . 
einsi fu tote la cors troublee por la novele de cax qui partir s en devoient . 
et quant les tables furent levees ou pales et es chambres et les dames furent assemblees avec les chevaliers , lors comenca li dualz toz noviax . 
car chascune dame ou damoisele , fust espousee fust amie , dist a son chevalier que ele iroit avec lui en la queste . 
si ot laienz de tiex qui de legier s i acordassent et qui tost le vousissent , se ne fust uns preudom vielz , vestuz de robe de religion , qui laienz entra apres souper . 
et quant il vint devant le roi , si parla si haut que tuit le porent oir , et dist : " oiez , seignor chevalier de la table reonde qui avez juree la queste del saint graal ! 
ce vos mande par moi nascienz li hermites que nus en ceste queste ne maint dame ne damoisele qu il ne chiee en pechie mortel : ne nus n i entre qui ne soit confes ou qui n aille a confesse , car nus en si haut servise ne doit entrer devantqu il soit netoiez et espurgiez de totes vilanies et de toz pechies mortex . 
car ceste queste n est mie queste de terriennes choses , ainz doit estre li encerchemenz des grans secrez et des privetez nostre seignor et des grans repostailles que li hauz mestres mostrera apertement au boneure chevalier qu il a esleu a son serjant entre les autres chevaliers terriens , a qui il mostrera les granz merveilles dou saint graal , et fera veoir ce que cuers mortex ne porroit penser ne langue d ome terrien deviser . 
" par ceste parole remest que nus ne mena o soi ne sa fame ne s amie . 
et li rois fist le preudome herbergier bien et richement et li demanda grant partie de son estre , mes il l en dist petit , car assez pensoit a autre chose que au roi . 
et la reine vient a galaad et s asiet delez lui ; 
si li comence a demander dont il est et de quel pais et de quel gent . 
et il l en dist grant partie come cil qui assez en savoit ; 
mes de ce qu il fust filz lancelot n i ot il onques parlé . 
et neporquant as paroles que la reine i aprist conut ele veraiement qu il estoit filz lancelot et qu il avoit esté engendrez en la fille le roi pelles , dont ele avoit maintes foiz oi parler . 
et por ce qu ele le velt oir et savoir de sa bouche s il onques puet estre , li demande ele la verite de son pere . 
et il li respont qu il ne set pas tres bien cui filz il fu . 
" ha ! 
sire , " fet ele , " vos le me celez ; 
por coi faites vos ce ? 
si m ait diex , ja de vostre pere nomer n avroiz honte . 
car il est li plus biax chevaliers dou monde et est estrez de toutes parz de rois et de reines et dou plus haut lignage que len sache , et a eu le los jusque ci d estre li mieldres chevaliers dou monde : par quoi vos devriez par droit passer toz cax del siecle . 
et certes vos le resemblez si merveilleusement qu il n a ceanz home si nice qui bien ne l conoisse , se il s en prenoit garde . 
" quant il ot ceste parole , si devient toz honteus de la vergoigne qu il en a . 
si respont maintenant : " dame , " fet il , " puisque vos le conoissiez si certainement . 
vos le me poez dire . 
et se ce est cil que je croi qui soit mes peres . 
je vos tendrai a voir disant , et se ce n est il , je ne m i porroie pas acorder por chose que vos en deissiez . 
a non dieu , " fet ele , " puisque vos ne l volez dire , je le vos dirai . 
cil qui vos engendra a non mes sires lancelot del lac , li plus biax chevaliers et li mieldres et li plus gracieus , et li plus desirrez a veoir de toutes genz et li mielz amez qui onques nasquist a nos tens . 
por qoi il me semble que vos ne l devez celer ne a moi ne a autre : car de plus preudome ne de meillor chevalier ne poissiez vos estre engendrez . 
dame , " fet il , " puisque vos le savez si bien , a que fere le vos deisse ? 
je assez le saura len a tens . 
" longuement parlerent entre la reine et galaad et tantqu il fu auques anuitié . 
et quant il fu hore de dormir , li rois prist galaad et l en mena en sa chambre et le fist couchier en son lit meismes ou il souloit gesir , por honor et por hautece de lui ; 
et apres s ala li rois couchier et lancelot et li autre baron de laienz . 
si fu cele nuit li rois molt a malese et molt pensiz por amor des preudomes de laienz qu il avoit molt amez , qui l endemain se devoient de lui partir et aler en tel leu ou il cuidoit bien qu il demorassent longuement . 
et por la demoree , se il la feissent , ne s esmaiast il pas molt . 
mes ce li met grant duel ou cuer qu il pense bien qu il en morra grant partie en ceste queste , et ce est la chose dont il est plus a malese . 
en tel duel et en tel martire furent toute la nuit li haut baron de laienz et cil del reaume de logres . 
et quant il plot a nostre seignor que les teniebres de la nuit furent abessiees por ce que la veue del jor estoit apareue , li chevalier se leverent tantost trestuit cil qui estoient en cure et en pensee de ceste chose , si se vestirent et atornerent . 
et quant il fu bien ajorné , li rois se leva de son lit . 
et quant il fu apareilliez , si vint en la chambre ou mes sire gauvains et lancelot estoient , qui avoient geu ensamble la nuit . 
et quant il vint la , si trova qu il estoient ja vestuz et apareillié por aler oir messe . 
et li rois , qui tant les amoit come s il les eust de sa char engendrez , les salua quant il se fu sor aus embatuz ; 
et il se drecierent encontre lui et distrent que bien fust il venuz . 
et il les fist rasseoir et s assist avec ax . 
et lors comenca a resgarder mon seignor gauvain et li dist : " gauvain , gauvain , vos m avez trahi ! 
onques ma cort n amenda tant de vos come ele en est ore empoiriee . 
car james ne sera honoree de si haute compaignie ne de si vaillant come vos en avez ostee par vostre esmuete . 
ne encore ne sui je pas tant corrouciez por aus come je sui por vos deus . 
car de tote l amor dont home porroit amer autre vos ai je amez , et ne mie ore premierement , mes des lors primes que je conui les grans bontez qui dedenz vos estoient herbergiees . 
" quant li rois ot ceste parole dite , si se tot ; 
et lors fu pensiz durement et en cel penser li comencent les lermes a coler tot contreval la face . 
et cil qui voient ceste chose , et qui tant en sont dolent que nus ne le porroit dire , n osent respondre por ce qu il le voient si corrocié . 
et il demore grant piece en cel corrouz . 
et quant il parole , si dist trop dolenz : " ha ! 
diex , je ne me cuidai james desevrer de ceste compaignie que fortune m avoit envoiee ! 
" apres redist a lancelot : " lancelot , je vos requier sor la foi et sor le serrement qui est entre moi et vos que vos m aidiez a conseillier de ceste chose . 
sire , " fet il , " dites moi coment . 
je feroie , " fet il , " trop volentiers remanoir ceste queste s il pooit estre . 
sire , " fet lancelot , " je l ai veue jurer a tant de preudomes que je ne cuit pas qu il la volsissent laissier en nule maniere . 
car il n i a nul qui ne fust parjures , et ce seroit trop granz desloiautez qui de ce les voldroit requierre . 
par foi , " fet li rois , " je sai bien que vos dites voir . 
mes la grans amors que je ai a vos et as autres le me rueve dire . 
et se ce fust covenable chose ne seanz , je le volsisse bien , car trop me grevera lor departemenz . 
" tant parollent entr aux que li jors fu biax et clers et li soulax ot ja auques abatue la rosee et li pales comenca a emplir des barons dou roiaume . 
et la reine qui se fu levee vint la ou li rois estoit et li dist : " sire , cil chevalier vos atendent la jus por aler oir messe . 
" et il se lieve et essuie ses eulz por ce que cil qui le verront ne sachent le duel qu il a mené . 
et mes sires gauvains comande que len li aport ses armes , et ausint fet lancelot . 
et quant il sont armé fors de lor escuz , si vienent el pales et troevent les compaignons qui ausint estoient apareillié por movoir . 
et quant il furent venu au mostier et il orent oi le servise tout ensint armé come il estoient , si revindrent el pales . 
si s asistrent li un lez les autres cil qui compaignon estoient de la queste . 
" sire , " fet li rois baudemagus , " puisque cist aferes est empris si fierement qu il ne puet estre lessiez , je loeroie que li saint fussent aporté . 
si jureroient li compaignon tel serrement come cil font qui en queste doivent entrer . 
je l voil bien , puisqu il vos plest qu il soit einsint , " fet li rois artus " puisqu il ne puet estre autrement . 
" lors firent li clerc de laienz aporter les sainz sor qoi len faisoit les serremenz de la cort . 
et quant il furent aporté devant les mestres doiz , li rois apela mon seignor gauvain et li dist : " vos esmeustes premierement ceste queste , venez avant et si faites premiers le serrement que cil doivent faire qui en ceste queste se metent . 
sire , " fet li rois baudemagus , " salve vostre grace , il ne l fera mie premiers , mes cil le fera avant nos toz que nos devons tenir a seignor et a mestre de la table reonde : et ce est mes sires galaad . 
et quant il avra juré autel serrement come il fera nos ferons tuit sanz contredit , car einsint doit estre . 
" et lors fu apelez galaad ; 
et il vint avant et s agenoilla devant les sainz et jura come loiax chevaliers qu il ceste queste maintendroit un an et un jor et plus encor s il le covenoit a fere , ne james a cort ne revendroit devantqu il la verite savroit del saint graal , se il la pooit savoir en nule maniere . 
apres jura lancelot tout autretel serrement come il avoit fet . 
et puis jura mes sires gauvains et perceval et boorz et lyonel et apres helains li blans . 
et lors jurerent tuit li compaignon de la table reonde li uns apres l autre . 
et quant il orent fet le serrement cil qui mis s i estoient , si troverent cil qui mis les avoient en escrit qu il estoient par conte cent et cinquante , et si preudome tuit que len n i savoit un couart . 
et lors se desgeunerent un poi por le roi qui les en requist . 
et quant il orent mengié , si mistrent lor hiaumes en lor chies et lors fu certaine chose qu il ne remaindroient plus . 
si comanderent la reine a dieu a plors et a lermes . 
et quant ele vit qu il estoient au movoir et qu il ne pooient plus delaier , si comenca a fere trop grant duel , ausint come se ele veist devant lui morz toz ses amis ; 
et por ce que len ne s en aperceust com faitement ele estoit corrociee , entra ele en sa chambre et se laissa chaoir en son lit et lors comenca a fere un si grant duel qu il ne fust si dur home ou monde , s il la veist qui toute pitie n en eust . 
et quant lancelot fu toz appareilliez com dou monter , il qui tant avoit grand duel dou corrouz sa dame la reine que nus n en poist estre plus corrouciez , si s en torna vers la chambre ou il l avoit veue entrer et entra dedenz . 
et quant la reine le vit dedenz entrer tot armé , si li comenca a crier : " ha ! 
lancelot , traie m avez et mise a la mort , qui laissiez l ostel mon seignor le roi por aler en estranges terres , dont vos ja ne revendroiz se nostre sires ne vos en rameine . 
dame , " fet il , " si fere , se dieu plest je ; 
revendrai assez plus prochienement que vos ne cuidiez . 
ha ! 
diex , " fet ele , " mes cuers ne l me dit pas , qui me met en totes les mesaises dou monde et en totes les poors ou onques gentilz fame fust pour home . 
dame , " fet il , " je m en ire a vostre congie , quant vos plaira . 
vos n i alissiez james , " fet ele , " par ma volente . 
mes puisqu il est einsi que a fere le covient , alez en la garde de celui qui se laissa traveillier en la saintisme veraie croiz por delivrer l umain lignage de la pardurable mort , qui vos conduie a salvete en toz les leus ou vos irez . 
dame , " fet il , " diex le face par la soie digne pitie . 
" atant se part lancelot de la reine et vient en la cort aval et voit que si compaignon estoient ja monté ne n atendoient a movoir que solement por lui . 
et il vient a son cheval et monte . 
et li rois , qui vit galaad sanz escu et voloit movoir sanz escu en la queste ausi come li autre , et il vient a lui et li dist : " sire , il me semble que vos ne fetes mie assez , qui n en portez aucun escu de ceanz ausint com vostre compaignon font . 
sire " fet il , " je me mefferoie se je ceanz le prenoie . 
ja nul n en prendrai devantque aventure le m amaint . 
or vos consaut diex ! 
" fet li rois . 
" car je m en terai atant , puisque autrement ne puet estre . 
" et lors sont monté li baron et li chevalier . 
si s en issent de la cort li un et li autre et vont tant contreval la ville qu il sont fors . 
si ne veistes onques si grand duel ne si grant ploreiz com cil de la cite fesoient comunalment quant il virent les compaignons qui s en aloient en la queste dou saint graal ; 
ne il n avoit ilueques baron , ne povre ne riche , de toz caux qui devoient remanoir , qui n en plorast a chaudes lermes : car trop avoient grant duel de cest departement . 
mes cil qui aler s en devoient n en faisoient nul semblant qu il lor en fust a riens ; 
ainz vos fust avis , se vos les veissiez , qu il en fussent trop lie et si estoient il sanz faille . 
et quant il furent venu en la forest par devers le chastel vagan , il s arresterent a une croiz . 
et lors dist mes sires gauvains au roi : " sire , vos avez assez alé ; 
retornez , il le covient , car vos estes cil qui plus ne nos convoiera . 
li retorners , " fet li rois , " me fera assez pis que li venirs : car trop a enviz me depart de vos . 
mes puisque je voi que a faire le covient , je m en retornerai . 
" et lors oste mes sires gauvains son hiaume de sa teste , et ausint font li autre compaignon ; 
si cort le roi baisier et li autre baron apres . 
et quant il ont lor hiaumes relaciez , si s entrecomandent a dieu molt tendrement plorant . 
et maintenant se departirent en tel maniere que li rois s en retorna a kamaalot , et li compaignon entrent en la forest . 
si chevauchent tantqu il vindrent au chastel vagan . 
cil vagans estoit uns preudons de bone vie et avoit esté uns des bons chevaliers dou monde tant come il fu en sa jovente . 
et quant il vit les compaignons qui passoient parmi son chastel . 
si fist maintenant les portes clore de totes pars et dist puisque diex li avoit tele honor faite qu il estoient en son pooir , il ne s en istront devantqu il les avra serviz de qanqu il porra . 
si les retint en tel maniere laienz ausint com a force et les fist desarmer et les servi la nuit si bel et si richement que il se merveillierent tuit ou il pooit cel avoir prendre . 
si pristrent cele nuit conseil que il porroient fere ; 
et a l endemain s accorderent a ce qu il se departiroient et si tendroit chascuns sa voie , por ce que a honte lor seroit atorné se il aloient ensamble . 
au matin , si tost come li jors aparut se leverent li compaignon et pristrent lor armes et alerent oir messe a une chapele qui laienz estoit . 
et quant il orent ce fet , si monterent en lor chevax et comanderent lou seignor de laienz a dieu et molt le mercierent de la grant honor qu il lor avoit fete . 
si issirent dou chastel et se departirent maintenant li uns de l autre einsi come il l avoient porparlé , et se mistrent en la forest li uns ca et li autres la , la ou il la voient plus espesse , en tous les leus ou il trovoient ne voie ne sentier . 
si plorerent assez a cel departement cil qui plus cuidoient avoir les cuers et durs et orgueillox . 
mes atant se test ore li contes d ax toz et parole de galaad , por ce que comencemenz avoit esté de la queste . 
or dist li contes que quant galaad se fu partiz de ses compaignons , qu il chevaucha trois jors ou quatre sanz aventure trover qui face a amentevoir en conte . 
et au cinquieme , apres hore de vespres , li avint que sa voie l amena droit a une blanche abeie . 
et quant il fu la venuz , si hurta a la porte et li frere de laienz issirent fors et le descendirent a fine force , come cil qui bien conurent qu il estoit chevaliers erranz . 
si prist li uns son cheval et li autres l en mena en une sale par terre por lui desarmer . 
et quant il l orent alegié de ses armes , il esgarda deus des compaignons de la table reonde , dont li uns estoit li rois baudemagus et li autres yvains li avoltres . 
et si tost come il l orent avisé et coneu , si li acorurent les braz tenduz por fere li feste et joie , car molt estoient lie de ce qu il l avoient trové . 
si se firent a lui conoistre ; 
et quant il les conut , si lor refist molt grant joie et molt les honora come caux qu il devoit tenir a freres et a compaignons . 
le soir , quant il orent mengié et il se furent alé esbatre en un vergier qui estoit laienz , qui molt ert biax , si s asistrent desoz un arbre et lors lor demanda galaad quele aventure les avoit laienz amenez . 
' par foi , sire " font il , ' nos i venismes por veoir une aventure qui i est trop merveilleuse , ce nos a len fait entendant . 
car il a en ceste abeie un escu que nus ne puet pendre a son col . 
por qu il l en voille porter , a qui il ne meschiece tantque el premier jor ou el secont ne soit ou morz ou navrez ou mehaigniez . 
si somes venu por savoir se ce est voirs que len en dit . 
car je l en voil le matin porter , " fet li rois baudemagus , ' et lors savre se l aventure est tele come len la devise . 
en non dieu , " fet galaad , ' vos me contez merveilles se l aventure est tiex come vos me contez et dites et se vos ne l en poez porter , je suiz cil qui l em porterai : car ausi n ai je point d escu . 
sire " font il , ' dont le vos lairons nos car autresi savons nos bien que vos ne faudrez pas a l aventure . 
je voil , " fet il , ' que vos i essaiez avant por savoir se ce est voirs ou non que len vos a dit . 
" et il s i acordent andui . 
cele nuit furent servi et aeisié li compaignon de qanque cil de laienz porent avoir ; 
et molt honorerent li frere galaad quant il oirent le tesmoign que li dui chevalier li portoient : si le couchierent molt richement et si hautement come len devoit fere tel home come il estoit . 
et pres de lui jut li rois baudemagus et ses compainz . 
et l endemain , quant il orent oie messe , demanda li rois baudemagus a un des freres de laienz ou li escuz estoit dont len faisoit tel parole par le pais . 
' sire . 
" fet li preudons , ' por coi le demandez vos ? 
por ce , " fet il , ' que je l en porteroie avec moi por savoir s il a tel vertu come len dist . 
je ne vos lo mie , " fet li preudons , ' que vos ja l emportoiz fors de ceanz . 
car je ne quit qu il vos en avenist se honte non . 
toutes voies , " fet il , ' voil je savoir ou il est et de quel facon . 
" et cil le meine maintenant derriere le mestre autel de laienz et troeve iluec un escu blanc a une croiz vermeille . 
' sire , " fet li preudons , ' veez ci l escu que vos demandez . 
" et il l esgardent , si dient que il est a lor avis li plus biaus et li plus riches que il eussent onques veu ; 
et fleroit autresint soef come se totes les espices dou monde fussent espandues desuz . 
et quant yvains li avoltres le vit , si dist : ' si m ait diex , veez ci l escu que nus ne doit pendre a son col s il n est mieldres chevaliers que autres . 
et ce est cil qui ja a mon col ne pendra , car certes je ne suiz mie si vaillans ne si preudons que je le doie pendre a mon col . 
en non dieu , " fet li rois baudemagus , ' que qui m en doie avenir , je l emporterai de ceanz . 
" et lors le pent a son col et l emporte fors del mostier . 
et quant il est venuz a son cheval , si dit a galaad : ' sire , s il vos plesoit je voldroie bien que vos m atendissoiz ceanz tantque je vos seusse dire coment il m avendra de ceste aventure . 
car , s il m en meschaoit , il me plairoit molt que vos le seussiez , car je sai bien que l aventure acheveroiz vos legierement . 
je vos atendrai molt volentiers " , fet galaad . 
et il monte maintenant et li frere de laienz li baillierent un escuier por faire li compaignie , qui raportera arrieres l escu se il le covient a fere . 
einsi remest galaad entre lui et yvain qui li fera compaignie tantqu il sache la verite de ceste chose . 
et li rois baudemagus , qui se fu mis en son chemin entre lui et l escuier , chevaucha bien deus lieues et plus , et tantqu il vint en une valee par devant un hermitage qui estoit ou fons d un val . 
et il resgarde ver l ermitage et voit de cele part venir un chevalier armé d unes armes blanches , et venoit si grant oirre come li chevax sor qoi il seoit pooit aler ; 
et tint le glaive aloignié et vint poignant encontre lui . 
et il se radresce vers lui si tost come il le vit venir , et brise son glaive sor lui et le fet voler en pieces . 
et li blans chevaliers , qui l ot pris a descovert , le fiert si durement qu il li ront les mailles del hauberc et li met parmi l espaule senestre le fer tranchant ; 
si l empaint bien come cil qui assez avoit et cuer et force ; 
si le porte dou cheval a terre et au chaoir qu il fist li chevaliers li oste l escu dou col , et li dist si haut que bien le pot oir , et li escuiers meismes l entendi bien : ' sire chevaliers , trop fustes fox et musarz qui cest escu pendistes a vostre col . 
car il n est otroiez a nul home a porter , s il n est li mieldres chevaliers qui soit ou monde . 
et por le pechie que vos i avez m envoia ca nostre sires , por prendre en la venjance selonc le meffet . 
" et quant il a ce dit , si vient a l escuier et li dist : ' tien , va t en et porte cet escu au serjant jhesu crist , au bon chevalier que len apele galaad , que tu laissas ore en l abeie ; 
et li di que li hauz mestres li mande qu il le port . 
car il le trovera toz dis autresint fres et autresi bon come il est orendroit , et ce est une chose por qoi il le doit molt amer . 
et le salue de par moi , si tost come tu le verras . 
" et li vaslez li demande : ' sire , coment avez vos non , que je le sache dire au chevalier quant je vendrai a lui ? 
de mon nom , " fet il , ' ne puez tu mie savoir ; 
car ce n est mie chose que on doie dire a toi ne a home terrien ; 
et por ce t en covient il sofrir atant . 
mes ce que je te comant fai . 
sire , " fet li , vaslez , ' puisque vos vostre non ne me diroiz , je vos pri et conjur par la riens el monde que vos plus amez que vos me dioiz la verite de cest escu , et coment il fu aportez en ceste terre et por qoi tantes merveilles en sont avenues . 
car onques hom a nostre tens ne le pot pendre a son col a cui il n en mescheist . 
tant m en as conjuré , " fet li chevaliers , ' que je le te dirai . 
mes ce ne sera mie a toi seul , ainz vuel que tu i amoines le chevalier a qui tu porteras l escu . 
" et cil dist que ce fera il bien . 
' mes ou vos porrons nos , " fet il , ' trover quant nos vendrons ceste part ? 
en ceste place meismes , " fet il , ' me troveroiz . 
" lors vient li vaslez au roi baudemagu et li demande se il est molt bleciez : ' oil certes , " fet li rois , ' si durement que je n en puis eschaper sanz mort . 
et porroiz vos , " fet il , ' chevauchier ? 
" et il dist qu il s i essaiera . 
si se drece si navrez come il estoit , et li vaslez li aide tantqu il sont venu au cheval dont li rois estoit chauz . 
si monte li rois devant et li vaslez derriere , por tenir le parmi les flans : car il cuide bien qu il chaist autrement , et si feist il sanz faille . 
en tel maniere se partirent il de la place ou li rois ot esté navrez , et chevauchierent tantqu il sont venu a l abeie dont il s estoient parti maintenant . 
et quant cil de laienz sorent que il revenoient , si lor saillirent a l encontre ; 
et descendent le roi baudemagus et l en meinent en une chambre , et se font prendre garde de sa plaie , qui assez estoit grant et merveilleuse . 
et galaad demande a un des freres , qui s en entremetoit : ' sire , cuidiez vos qu il puist garir ? 
car il me semble que ce seroit domages trop granz , se il por ceste aventure moroit . 
sire , " fet li freres , ' il en eschapera se dieu plest . 
mes je vos di qu il est molt durement navrez ; 
et si ne l en doit len mie trop plaindre . 
car nos li avions bien dit que se il l escu emportoit , que il l en mescherroit ; 
et il l emporta sor nostre deffens , dont il se puet tenir por fol . 
" et quant cil de laienz li orent fet tot ce qu il sorent de bien , li vallez dist a galaad , voiant touz cels de la place : ' sire , saluz vos mande li bons chevaliers as armes blanches , cil par qui li rois baudemagus fu navrez , et vos envoie cest escu ; 
et vos mande que vos le portoiz desoremes , de par le haut mestre . 
car il n est ore nus , si come il dist , fors vos seuls , qui le doie porter . 
et por ce le vos a il enchargié que je le vos baillasse . 
et se vos volez savoir dont ces granz aventures sont par tantes foiz avenues , alons a lui entre moi et vos et il le nos contera : car einsi le m a il promis . 
" quant li frere oient ceste novele , si s umelient molt vers galaad , et dient que beneoite soit fortune qui ceste part l a amené : car or sevent il bien que les granz aventures perilleuses seront menees a fin . 
et yvains li avoltres dit : ' mes sire galaad , metez a vostre col cel escu , qui onques ne fu fez se por vos non . 
si sera auques ma volente acomplie : car certes je ne desirrai onques mes autant chose que je veisse come je fesoie a conoistre le bon chevalier qui de cest escu porteroit la seignorie . 
" et galaad respont qu il le metra a son col puisqu il li est envoiez , mes il velt ancois que ses armes soient aportees ; 
si les demande , et len li aporte . 
et quant il est armez et montez en son cheval , si pent l escu a son col et se part de laienz et comande les freres a dieu . 
et yvains li avoltres se refu armez et montez en son cheval et dist qu il feroit compaignie a galaad . 
mes il li respondi que ce ne pooit estre , car il iroit toz seuls fors dou vaslet . 
si se partent einsi li uns de l autre et tint chascuns sa voie . 
si s embat yvains en une forest . 
et le chevalier as armes et galaad et li vaslez se vont tantqu il troverent le chevalier as armes blanches que li vaslez avoit autre foiz veu . 
et quant il voit venir galaad , si li vient a l encontre et le salue , et il li rent son salu au plus cortoisement qu il puet . 
si s entracointent et parolent li uns a l autre , et tantque galaad dist au chevalier : ' sire , par cest escu que je port sont maintes aventures merveilleuses avenues en cest pais , si com j ai oi dire . 
si vos voudroie prier par amor et par franchise que vos m en deissiez la verite et coment et por coi ce est avenu , car je croi bien que vos le sachiez . 
certes , sire , " fet li chevaliers , ' je le vos dirai volentiers , car je en sai bien la verite . 
or escoutez , s il vos plaist , galaad " , fet li chevaliers . 
' il avint empres la passion jhesu crist yy ans que joseph d arimacie , li gentix chevaliers qui despendi nostre seignor de la sainte veraie croix , se parti de la cite de jherusalem entre lui et grant partie de son parente . 
et tant errerent , quant il se furent mis a la voie par le comandement nostre seignor , qu il vindrent en la cite de sarraz , que li rois ewalach , qui lors estoit sarrazins , tenoit . 
et a cel tens que joseph vint a sarraz avoit ewalach guerre a un sien voisin , riche roi et puissant , qui marchissoit a sa terre ; 
et estoit icil rois apelez tholomers . 
et quant ewalach se fu aprestez por aler sor tholomer , qui sa terre li demandoit , josephes li filz joseph dist que , se il aloit en la bataille si desconseilliez com il estoit , il seroit desconfiz et honiz par son anemi . 
et que m en loez vos ? 
fet ewalach . 
ce vos dirai je bien , fet il . 
lors li comence a trere les poinz de la novele loi et la verite de l evangile et del crucefiement nostre seignor . 
et del resuscitement li dist il la verite , et li fist aporter un escu ou il fist une croiz de cendal et li dist : rois ewalach , or te mostrerai apertement coment tu porras conoistre la force et la vertu del verai crucefié . 
il est voirs que tholomers li fuitis avra seignorie trois jors et trois nuiz sor toi et tant fera qu il te menra a poor de mort . 
mes quant tu ne cuideras pas que tu en puisses eschaper , lors descoevre la croiz et di : biau sire diex , de cui mort je port le signe , gitez moi de cest peril et conduisiez sain et sauf a recevoir vostre foi et vostre creance . 
atant s en parti li rois et ala a ost sor tholomer . 
et il li avint tot einsi com josephes li dist . 
et quant il se vit en tel peril que il cuidoit veraiement morir , il descovri son escu et vit ou mileu un home crucefié qui toz estoit sanglenz . 
si dist les paroles que josephes li ot enseigniees , dont il ot victoire et honor et fu gitez des mains a ses anemis et vint au desus de tholomer et de toz ses homes . 
et quant il fu venuz a sa cite de sarras , si dist a tout le pueple la verite que il ot trovee en josephe et manifesta tant l estre del crucefié que nasciens recut baptesme . 
et en ce qu il le crestiennoient avint que uns hons passoit par devant aux , qui avoit le poing coupé et portoit son poing en l autre main . 
et josephes l apela a soi et cil i vint ; 
et si tost com il ot touchié a la croiz qui en l escu estoit , si se trova cil gariz dou poing qu il avoit perdu . 
et encore en avint il une aventure molt merveilleuse . 
car la croiz qui en l escu estoit s en parti et s aerdi au braz de celui en tel maniere que puis ne fut veue en l escu . 
lors recut ewalach baptesme et devint serjanz jhesu crist , et ot puis jhesu crist en grant amor et en grant reverence et fist garder l escu molt chierement . 
apres avint , quant josephes se fu partiz de sarras entre lui et son pere et il furent venu en la grant bretaingne , qu il troverent un roi fellon et cruel qui ambedeus les emprisonna et avec els grant partie de crestiens . 
quant josephes fu emprisonnez , tost en ala loing la novele , car alors n avoit home ou monde de greignor renommee , et tantque li rois mordrains en oi parler . 
si semonst ses homes et ses genz entre lui et nascien son serorge et s en vindrent en la grant bretaigne sor celui qui josephe tenoit en prison ; 
et le deseriterent tout et confondirent toz cels dou pais , si que en la terre fu espandue sainte crestientez . 
et il amoient tant josephe que il ne partirent puis dou pais , ainz remestrent avec lui et le sivoient par toz les leus ou il aloit . 
et quant josephes vint au lit mortel et ewalach conut qu il le covenoit a partir de cest siecle , il vint devant lui et plora mout tendrement et dist : sire , puisque vos me lessiez , or remaindrai je toz seus en cest pais , qui por amor de vos avoie ma terre lessiee et la doucor de ma nacion . 
por dieu , puisqu il vos covient departir de cest siecle , lessiez moi de vos aucunes enseignes qui me soient apres vostre mort remembrance . 
sire , dist josephes , ce vos dirai je bien . 
si comenca a penser que il li porroit lessier . 
et quant il ot grant piece pensé , si dist : rois ewalach , fai moi aporter ici icel escu que je te baillai quant tu alas en la bataille sor tholomer . 
et li rois dist que si feroit il volentiers , car il estoit pres d ilec come cil que il fesoit porter o soi en quelque leu que il alast . 
si fist devant josephe aporter l escu . 
a cel point que li escuz fu aportez devant josephe avint que josephes saignoit mout durement parmi le nes , si ne pooit estre estanchiez . 
et il prist tantost l escu et i fist de son sanc meisme cele croiz que vos veez ci : et bien sachiez que ce est icel escu meismes que je vos cont . 
et quant il ot fete la croiz tele com vos la poez veoir , il li dist : veez ci l escu que je vos les en remembrance de moi . 
et ja cest escu ne verroiz qu il ne vos doie souvenir de moi , car vos savez bien que ceste croiz est fete de mon sanc , si sera toz jorz mes ausi fresche et ausi vermeille com vos la poez veoir orendroit , tant com li escuz durra . 
ne il ne faudra mie tost por ce que james ne l pendra nus a son col , por qu il soit chevaliers , qu il ne s en repente , jusqu atantque galaad , li bons chevaliers , li darreeins dou lignage nascien , le pendra a son col . 
et por ce ne soit nus tant hardiz qui a son col le pende se cil non a qui diex l a destiné . 
si i a tele achaison que , tout ausi come en l escu ont esté veues merveilles graindres que en autre , tout ausi verra len plus merveilleuse proece et plus haute vie en lui que en autre chevalier . 
puisqu il est einsi , fet li rois , que vos si bone remembrance de vos me lairez , or me dites s il vos plest ou je laire cest escu . 
car je voldroie molt qu il fust mis en tel leu ou li bons chevaliers le trovast . 
donc vos dirai , je dist josephes , que vos feroiz . 
la ou vos verroiz que nasciens se fera metre empres sa mort , si metez l escu : car ilec vendra li bons chevaliers au cinquieme jor qu il aura receu l ordre de chevalerie . 
si est tout einsi avenu come il le dist , car au cinquieme jor apres ce que vos fustes chevaliers venistes vos en cele abeie ou nasciens gist . 
si vos ai ore conté por quoi les granz aventures sont avenues as chevaliers pleins de fol hardement qui sor cestui deffens en voloient porter l escu qui a nului n estoit otroiez fors a vos . 
" et quant il ot ce conté , si s esvanoi en tel maniere que onques galaad ne sot qu il estoit devenuz ne quel part il estoit tornez . 
et quant li vaslez qui ilec estoit ot oie ceste aventure , si descendi de son roncin et se lessa chaoir as piez galaad et li pria tout em plorant , por amor de celui de qui il portoit l enseigne en son escu , qu il li otroiast a aler avec lui come escuiers et le feist chevalier . 
' certes , " fet galaad , ' se je compaignie vousisse avoir , je ne te refusasse mie . 
sire , por dieu , " fet li vaslez , ' dont vos pri je que vos chevalier me facoiz et je vos di que chevalerie sera bien en moi emploiee , se dieu plest . 
" galaad resgarde le vaslet qui plore mout tendrement ; 
si l em prent mout grant pitie et por ce li otroie il . 
' sire , " fet li vaslez , ' retornez la dont nos venons , car ilec avre je armes et cheval . 
et vos le devez bien fere , ne mie por moi solement , mes por une aventure qui i est que nus ne puet a chief mener , et je sai bien que vos l acheveroiz . 
" et il dist qu il ira volentiers . 
si retorne maintenant a l abeie . 
et quant cil de laienz voient qu il revenoit , si li firent grant joie et demanderent au vaslet por quoi li chevaliers estoit retornez : ' por moi fere chevalier , " fet il . 
et il en ont grant joie . 
et li bons chevaliers demande ou cele aventure est : ' sire , " font cil de laienz , ' savez vos quele aventure ce est ? 
nanil , " fet il . 
' or sachiez , " font il , ' que ce est une voiz qui ist d une des tombes de nostre cimetiere . 
si est de tel force que nus ne l ot qui ne perde le pooir dou cors grant tens apres . 
et savez vos , " fet galaad , ' dont cele voiz vient ? 
nanil , " font cil , ' se ce n est de l anemi . 
or m i menez , " fet il ' car mout le desirre a savoir . 
donc covient il que vos en venez o nos . 
" et lors l en meinent au chief dou mostier tout armé fors de son hiaume . 
si li dist uns des freres : ' sire , veez vos cel grant arbre et cele tombe desoz ? 
oil , " fet il . 
' or vos dirai donc , " fet li freres , ' que vos feroiz : alez a cele tombe la , et la levez , et je vos di que vos troveroiz desoz aucune grant merveille . 
" atant vet galaad cele part et ot une voiz qui gita un cri si que ce fu merveille , et dist si haut que tuit le porent oir : ' he ! 
galaad , serjant jhesu crist , n aproche plus de moi , car tu me feroies ja remuer de la ou j ai tant esté . 
" et quant galaad ot ce , si n est point esbahiz , ainz vet a la tombe . 
et quant il la volt prendre par le gros chief , si en voit issir une fumee et une flamme apres , et en voit issir une figure la plus hisdeuse qui fust en semblance d ome . 
et il se seigne , car bien set que ce est li anemis . 
et lors ot une voiz qui li dist : ' ha ! 
galaad , sainte chose , je te voi si avironné d anges que mes pooirs ne puet durer encontre ta force : je te les le leu . 
" et quant il ot ce , si se seigne et mercie nostre seignor . 
si lieve la tombe contremont et voit desoz un cors gesir tot armé , et voit delez lui une espee et quanqu il covient a home fere chevalier . 
et quant il voit ce , si apele les freres et lor dist : ' venez veoir ce que je ai trové , si me dites que je en ferai , car je suiz pres que plus en face se plus en doi fere . 
" et cil i vont . 
et quant il voient le cors gesir en la fosse , si li dient : ' sire , il ne covient que vos en facoiz plus que fet en avez , car ja cist cors qui ci gist ne sera remuez de son leu , si come nos cuidons . 
si sera , " fet li vielz hons qui ot l aventure devisee a gaalad . 
' il covient qu il soit ostez de cest cimetiere et gitez fors , car la terre est beneoite et saintefiee ; 
por quoi li cors dou crestien mauves et faus n i doit remanoir . 
" et lors comande as serjanz de laienz que il l ostent fors de la fosse et le metent fors dou cimetiere , et cil si font . 
et galaad dist au preudome : ' sire , ai je fet de ceste aventure quanque je en doi fere ? 
oil , " fet il ; 
' car james la voiz dont tant de mal sont avenu n i sera oie . 
et savez vos , " fet galaad , ' por quoi tantes merveilles en sont avenues ? 
sire , " fet cil , ' oil bien , et je le vos dirai volentiers ; 
et vos le devez bien savoir come la chose ou il a grant senefiance . 
" atant se partent dou cimetiere et revienent a l abeie . 
et galaad dist au vaslet qu il le covient la nuit veiller en l iglise et demain le fera chevalier si come droiz est . 
et cil dist qu il ne demande el . 
si s apareille einsi come len li enseigne de recevoir la haute ordre de chevalerie qu il a tant desirree . 
et li preudons en moine galaad en une chambre et le fet desarmer et desgarnir de ses armes , et puis le fet asseoir en un lit et li dit : ' sire vos me demandastes ore la senefiance de ceste aventure que vos avez menee a chief : et je la vos dirai volentiers . 
en ceste aventure avoit trois choses qui molt faisoient a redouter : la tombe qui n estoit mie legiere a lever , le cors dou chevalier qu il covenoit giter de son leu , la voiz que chascuns i ooit , par quoi il perdoit la force dou cors et le sens et la memoire . 
et de ces trois choses vos dire je bien la senefiance . 
la tombe qui covroit le mort senefie la durte dou monde , que nostre sires trova si grant quant il vint en terre , car il n i avoit se durte non . 
car li filz n amoit le pere ne li peres l enfant , par quoi li anemis les emportoit en enfer tout pleinement . 
quant li peres des cielx vit qu il avoit en terre si grant durte que li uns ne conoissoit l autre ne li uns ne creoit l autre ne parole que prophetes li deist , ainz establissoient toute jor noviax diex , et il envoia son fil en terre qui les trova tant durs en pechie et por cele durte amoloier et por fere les cuers des pecheors tendres et noviax . 
et quant il fut descenduz en terre , il les trova toz endurciz en pechie mortel , si que ausi bien poist len amoloier une roche dure come lor cuers . 
dont il dist par la bouche david le prophete : je sui senglement jusqu atantque je trespasserai ; 
ce fu a dire : peres , mout avras convertie petite partie de cest pueple devant ma mort . 
et cele similitude que li peres envoia en terre son fil por delivrer son pueple est ore renovelee . 
car tout ausi come l error et la folie s enfoi par la venue de lui et la verite fu lors aparanz et manifestee , autresint vos a nostre sires esleu sor toz autres chevaliers por envoier par les estranges terres por abatre les grevoses aventures et por fere conoistre coment eles sont avenues . 
por quoi len doit vostre venue comparer pres a la venue jhesu crist , de semblance ne mie de hautece . 
et tout einsi com li prophete qui avoient esté grant tens devant la venue jhesu crist avoient anonciee la venue jhesu crist et dit qu il delivreroit le pueple des liens d enfer , tout einsint ont anonciee li hermite et li saint home vostre venue plus a de vint anz . 
et disoient bien tuit que ja les aventures dou roiaume de logres ne faudroient devantque vos fussiez venuz . 
si vos avons tant atendu , dieu merci , que ore vos avons . 
or me dites , " fet galaad , ' que li cors senefie ; 
car de la tombe m avez vos bien fet certain . 
et je le vos dirai , " fet cil . 
' li cors senefie le pueple qui desoz durte avoit tant demoré qu il erent tuit mort et avugle par le grant fes des pechies qu il avoient fet de jor en jor . 
et bien i parut qu il estoient avugle en l avenement jhesu crist . 
car quant il orent o ax le roi des rois et le sauveor dou monde , il le tindrent a pecheor et cuidierent qu il fust autel come il estoient . 
si crurent plus l anemi que il ne firent lui et livrerent sa char a mort , par l amonestement dou deable , qui toz jorz lor chantoit es oreilles et lor estoit es cuers entrez . 
et par ce firent il tel oevre dont vaspasiens les deserita et destruist , si tost come il sot la verite dou prophete vers qui il avoient esté desloial ; 
et einsi furent il destruit par l anemi et par son amonestement . 
or devons veoir coment ceste assemblee et cele de lors s entracordent . 
la tombe senefie la grant durte des gyeus et li cors senefie aux et lor oirs qui tuit estoient mort par lor pechie mortel , dont il ne se pooient mie oster legierement . 
et la voiz qui de la tombe issoit senefie la dolereuse parole qu il distrent a pilate le prevost : li sans de lui soit sor nos et sor nos enfanz ! 
et por cele parole furent il honi et perdirent aux et quantqu il avoient . 
einsi poez vos veoir en ceste aventure la senefiance de la passion jhesu crist et de la semblance de son avenement . 
et autre chose en est encore avenue autre foiz : car si tost com li chevalier errant venoient ca et il aloient vers la tombe , li anemis , qui les conoissoit a pecheors vilz et orz et veoit que il estoient envelopé es granz luxures et es iniquitez , lor fesoit si grant poor de sa voiz horrible et espoantable que il en perdoient le pooir del cors . 
ne james ne fausist l aventure que li pecheor n i fussent toz jors entrepris , se diex ne vos i eust amené por la mener a chief . 
mes si tost come vos venistes , li deables , qui vos savoit a virge et a net de toz pechiez si come hons terriens puet estre , n osa atendre vostre compaignie , ainz s en ala et perdi tot son pooir par vostre venue . 
et lors failli l aventure ou maint chevalier proisié s estoient essaié . 
si vos ai ore dite la verite de ceste chose . 
" et galaad dit que molt i a greignor senefiance que il ne cuidoit . 
cele nuit fu galaad serviz au mielz que li frere porent . 
et au matin fist le vaslet chevalier si come a cel tens ert costume . 
et quant il li ot fet tout ce qu il devoit , si li demanda coment il avoit non . 
et cil dist que len l apeloit melyant et estoit filz au roi de danemarche . 
' biaus amis , " fet galaad , ' puisque vos estes chevaliers et estrez de si haut lignage come de roi et de roine , or gardez que chevalerie soit si bien emploiee en vos que l anors de vostre lignage i soit sauve . 
car ausi tost com filz de roi a receue l ordre de chevalerie , il doit aparoir sor toz autres chevaliers en bonte , ausi com li rais del soleil apert sor les estoiles . 
" et cil respont que , se diex plaist , l onor de chevalerie sera en lui bien sauve ; 
car por peine qu il li coviegne a soffrir ne remaindra il mie . 
et lors demande galaad ses armes , et len li aporte , et melyans li dist : ' sire , dieu merci et la vostre , vos m avez fet chevalier , dont j ai si grant joie qu a peine le porroie je dire ; 
et vos savez bien qu il est costume que , qui a fet chevalier , il ne l doit mie escondire par droit dou premier don qu il li demande , por que ce soit chose resnable . 
vos dites voir , " fet galaad , ' mes por quoi l avez vos dit ? 
por ce , " fet cil ' que je vos vueil demander un don ; 
si vos pri que vos le me donez , car ce est une chose dont ja maus ne vos vendra . 
et je la vos otroi , " fet galaad , ' mesque je en deusse estre grevez . 
granz merciz , " fet melyans ; 
' or vos requier je que vos me lessiez aler o vos en ceste queste tantque aventure nos departe , et apres , se aventure nos rassemble , ne me tolez pas vostre compaignie por autrui donner . 
" lors comande que len li ameint un cheval , car il velt aler avec galaad ; 
et len si fet et il se part de laienz entre lui et galaad . 
si chevauchierent tout le jor et toute la semaine . 
si lor avint a un mardi matin que il vindrent a une croiz qui partoit le chemin en deus ; 
et il vienent a la croiz et troevent lettres qui estoient entailliees ou fust et disoient : ' oz tu , chevaliers qui vas aventures querant , voiz ci deus voies , l une a destre et l autre a senestre . 
cele a senestre te deffent je que tu n i entres , car trop covient estre preudome celui qui i entre se il en velt issir ; 
et se tu en cele a destre entres , tost i porras perir . 
" et quant melyan voit ces letres , si dist a galaad : ' ha ! 
frans chevaliers , por dieu , lessiez moi entrer en cele a senestre , car ici porrai je esprover ma force et conoistre s il avra ja en moi proesce ne hardement par quoi je doie avoir los de chevalerie . 
s il vos pleust , " fet galaad , ' je i alasse , car si com je pens je m en getasse mielz que vos . 
" et cil dit qu il n i entrera ja se li non . 
si se part li uns de l autre et entre chascuns en sa voie . 
mes atant lesse ore li contes de galaad et parole de melyant et coment il li avint . 

