en haute voiz s est escrié 
" vos estes en dol tut finé 
n averez garrant pur vostre de " 
quant il ot mort le bon vassal 
ariere enchaca le cheval 
puis mist avant sun estandart 
n em la li baille un tuenard 
li estur fut fier e pesant 
e la bataille fut mut grant 
es lor puinnant gautier de maus 
fiz erneis un duc franceis 
e vit gormund el pui estant 
s il lores ne joste a lui a en camp 
dunc se tendra pur recreant 
des espuruns point l auferant 
qu il en fist raer le sanc 
al rei xm en vint brochant 
si l fiert sur sun escu devant 
qu il li peceie maintenant 
le hauberc desmaele e dement 
passé li ad joste le flanc 
nen abat nient de sanc 
ne de sun cors ne li fist dam 
xm li lance un dart trenchant 
parmi le cors li vait bruiant 
tries li cunsent un aleman 
que ambesdous les abat mort el camp 
li meudre rei e le plus franc 
qui unques fust el munde vivant 
se il creust deu le poant 
s est escrié haut en oant 
" ces crestiens sunt nun savant 
qui de juster me vont hastant 
ne voil que ja un sul s en vant 
tuz serrunt mort u recreant " 
quant il ot morz les bons vassaus 
ariere enchaca les chevaus 
puis mist avant sun estandart 
n em li baille un tuenard 
desus qaiou a la chapele 
fut la bataille fort e pesme 
occist e fiert e esboele 
qui cunsuit ne l laist en sele 
vestue a de mort nuvele 
eis lur tierri de termes 
sur un cheval bai de chastele 
gesques al rei xm n areste 
si l fiert sur la targe novele 
qu il la li freint e eschantele 
sa hanste brise par asteles 
e xm ad l espee traite 
si l ad feru sur le heaume 
la teste en fist voler a destre 
tres devant li sur la bel herbe 
puis li ad dit une nuvele 
qui as franceis ne fut pas bele 
" le vostre deu n est tant honeste 
que il vus pusse garant estre " 
quant il ot mort le bon vassal 
ariere chaca le cheval 
puis mist avant sun estandart 
n em la li baille un toenart 
desus qaiou en la champaine 
fut la bataille fort e grant 
eis vus puinant li quens de flandres 
tut eslescé parmi la lande 
o vit xm celui d oriente 
sur sun escu li dona grande 
d un or autre li fist fendre 
la blanche broine descuncendre 
mes ne pot mie en la car prendre 
xm li lanca une tambre 
parmi le cors li vait bruiante 
de l autre part fiert en la lande 
li cors chet jus si s en vait l alme 
e dist xm cist d oriante 
" icoste fole gent de france 
mut par unt il fole esperance 
quant il vers mei descent lance 
ne voil que un sul s en vante " 
quant il ot mort le bon vassal 
ariere enchaca sun cheval 
n em la li baille un tuenart 
li estur fut mut fier maneis 
eis lur eodon de campaneis 
celui qui tint chartres e bleis 
chastel andon en gatineis 
e sist sur un destrier moreis 
e vait ferir xm le reis 
de sun escu trencha le neir 
de sun blanc hauberc les pleis 
mais n en pot mie en char aveir 
il trest le brant de coleneis 
sur sun helme l en dona treis 
tut l enclinot encontre sei 
ja l eust mort icist por veir 
quant a lui lanca un ireis 
suz li ocist sun bon moreis 
" a " dist xm " or est surdeis 
vus fussiez miez en estampeiz 
perdu avez vostre moreis 
vos ne l recovrez des meis 
ci remeindrez ensemble od mei 
ostel prendrez al briuerei " 
il li lanca un dart tut dreit 
deu l ad guari a cele feiz 
kui n i pot mie sun char aveir 
e cil s en torne demaneis 
li estur fut mut fier mortel 
e la bataille communel 
eis lur le conte de peitiers 
sur un destrier sor bauzan 
e vit xm el pui ester 
si lors ne vait a lui juster 
dunc se tendra pur afolé 
point le cheval par les costez 
qu il en fist le sanc voler 
a xm est alé juster 
si l fiert sur sun escu bendé 
k il la li ad freit e quassé 
le hauberc rumpu e desafré 
mes nen a pas sun cors dampné 
e xm tret le brant letré 
gesqu al brael l at tut copé 
le meudre rei e le plus ber 
qui unques fust de paiens né 
a haute voiz s est escrié 
" vos estes en del tut finé 
n avrez garant pur vostre de " 
quant ot mort le bon vassal 
ariere enchaca le cheval 
puis mist avant sun estandart 
n en la li baille un tuenart 
la bataille fut esbaldie 
e dol ferir enmanevie 
eis lur li quens de normendie 
celui qui de ruem fut sire 
e de fescamp fist l abbeie 
au rei xm espie 
joster i vait sun cors meimes 
pleine sa lance le 
ceo dit la geste a seint denise 
ne fust la hanste que li brise 
celui l ust geté de vie 
xm li lance une guivre 
parmi le cors li est saillie 
de l autre part s en est eissie 
fiert un danzel de lumbardie 
k andous les ad geté de vie 
li reis xm en haut s escrie 
" iceste gent fole esbaie 
mult par i firent grant folie 
quant il vers mei bataille pristrent 
ne voil que ja un sul s en rie 
tut serrunt mort de mal martire " 
quant il ot mort les bons vassaus 
ariere enchaca les 
puis mist avant sun estandart 
n en la li baille un tuenart 
fier fut l estur e esbaudi 
eis vus ernaut qui tint pontif 
e les aloez saint valerin 
e vait le rei xm ferir 
l escu li ad fret e malmis 
le hauberc desmaele e rumpi 
parmi le flanc l espie li mist 
la bone enseine qu il tint 
de l autre part en fist eissir 
le sanc vermeil en fist saillir 
e dist ernout " estez mei ci 
meie ert la terre e le pais 
que n en suleie home servir 
ne mes sul deu qui ne menti 
e l emperrere lowis 
cest chalenge vos i ai mis 
a " dist xm " bien l ai senti 
vos me ravrés pres a veisin " 
il traist d or enheudi 
si l fiert amunt al helme enclin 
gesqu al brahel le purfendi 
que de cel cop mort l abati 
" a " dist xm li arabi 
" vos estes del tut fini 
n avez garant pur iceli 
qui fut par force en cruiz mis 
e ja l unt fous jueus occis 
quidez vus dunc k il surrexist 
ne qu il vus puisse guarantir 
mal guarra par apollin 
qui sul son cors ne pot guarir 
ke li n estust de mort murir " 
dunc l en esgarda hugelin 
celui qui le message fist 
quant damnedeu out si laidir 
forment en fut al cor mari 
le cheval brocha u il sist 
poinant en vint al rei lowis 
il l en apele li dist 
" a gentil rei de riche lin 
aveez veu de antecrist 
qui tuz nos homes nus ocist 
e damnedeu tant fort laidist 
de ceo sui mut el quor marri 
si m ait deus qui ne menti 
jeo ne l lerroie pur murir 
que jeo ne l auge ja ferir 
queke m en deie avenir " 
e l emperrere respondi 
" avoi beau frere hugelin 
veus me tu dunc issi guerpir 
se tu esteies ore occis 
dunc n ai jeo mais suz ciel ami " 
dist huelin " ne pot pas estre 
pruz mun pere e mun ancestre 
e jeo fui mut de bone geste 
e par meimes dei pruz estre 
si m ai dous la grant paterne 
jeo ne l lerrai pur home terrestre 
que ne l auge ja requerre " 
le rei le vot seisir as resnes 
quant se pent sur destre 
al bon cheval lascha les resnes 
e od l aspee depart la presse 
il ne vait gens cumme terrestre 
prof vait bruiant cumme tempeste 
gesques al rei xm n areste 
si l fert sur la targe novele 
qu il la li freint e eschantele 
sa hanste brise par asteles 
e huon ad l espee treite 
si l ad feru amunt el helme 
tut l enclinot encuntre terre 
la l eust mort icist a certes 
quant il tolirent gent averse 
huelin dist une novele 
qui a xm ne fut pas bele 
" c est huelin qui vos meisele 
qui l autrir fut a voz herberges 
le message lowis faire 
si vos servi come pulcele 
le poun mis en l asquiele 
unkes n en mustes la maissele 
a " dist xm " si vait de guerre 
le guerredon vus en dei faire 
aincesk augiez guerres de terre 
men enscient l avrez mut pesme " 
del fort espie grant cop li serre 
mut l ad nafré al flanc senestre 
que tute est muillee la suzcele 
jus le trebucha a la terre 
puis s escria li reis xm 
" trop estes vantez bricun 
jeo te conois assez hugon 
qui l autrir fus as pavilluns 
si me servis de mun poun 
que n en mui unkes le gernun 
si pur folie dire nun 
e le cheval a mun barun 
en amenas par traisun 
or en averas le guerredun 
mort t en girras sur le sablun 
ne dirras mes ne o ne nun 
ne pur nul mire de cest mund 
nen avras mes guarrantisun 
ne pur tun deu espaciun 
vos i mentez " ceo dist hugon 
" jeo n ai trenché ke l alqeton 
e un petit del pelicon 
ja me raverez a cumpainon 
e me verrez par is campon 
criant l enseinne al rei baron 
la lowis le fiz charlun 
lie serrunt cil k aweron 
dolent serrunt paien felun " 
il resaut sus encuntre munt 
a dous poins prist le gunfanun 
ja n eust mort le rei xm 
quant uns ireis saut entre dous 
hue le fiert tut a bandon 
que mort l abat as piez xm 
puis rest munté sur le gascun 
par la bataille vait huon 
tut depleié sun gunfanun 
criant l enseine al rei baron 
la lowis le fiz charlun 
liez en sunt cil qui de suens sunt 
dolenz en sunt paien felons 
il fist sun tur par le champon 
si repaira al rei xm 
si l feri sur sun escu rund 
k el pre l abat a genoillons 
el tort qu il prist le fer xm 
l espie enz al cors li repont 
k il le rabat sur le sablon 
or fu hugon al pre a pie 
navré dous feiz del grant espie 
dunc li eschapa sun destrier 
quant isembart le reneié 
vit le cheval cure estraer 
d une chose s est afichié 
si l poeit as puins baillier 
que einz se lerreit detrenchier 
que mes pur home le perdist 
cele part vent tut eslessé 
od le restiu de sun espie 
vot acoler le bon destrier 
le cheval porta haut le chef 
que il ne l pot mie baillier 
hue s est tant avancié 
que il vait avant cuntre plein pie 
delez li passe le destrier 
seissist le as resnes d or mer 
entre les dous arcuns se set 
en prof traient arbalestiers 
e lur serganz e lur archiers 
e hue point e broche e fiert 
qu il lur est auques esloinné 
ses plaies prennent a sainnier 
li cor li ment e hue chiet 
ceo fut damages e pechie 
car mut par ert bon chevalier 
e en bataille fesant bien 
de l autre part fut dan gontier 
celui qui fut ja sun esquier 
fiz de sa sor si ert ses niez 
ceo dit la geste a seint richier 
uncore n ot oit jorz entier 
qu il ot armé a chevalier 
quant sun seinur vit trebuchier 
mut fu dolent e esmaié 
cele part vint tut eslessé 
par les resnes prist le destrier 
entre les dous arcons s asiet 
en sun poin tint le brant d acier 
tut fut sanglant e enoché 
de sarrazins envermeillié 
al rei xm brochant en vient 
si l fiert sur sun helme vergié 
que les quires en abatie 
el pre le fist esgenoillier 
puis li ad dit en reprover 
" sire xm rei dreturer 
conoisterez l esquier 
qui a vostre tref fud l autrer 
ove hue le messagier 
jo n aportai le nef d or mier 
cele mis jo a seint richier 
que vus arsistes sun mustier 
mesavenir vus en deit bien " 
li rei xm li respundie 
cum orguillos e cum fier 
" fui de sur mei garz pantener 
jeo sui de lin a chevalier 
de riches e de preisiez 
n i tocherai oi esquier " 
quant lowis le rei preisié 
vit si murir ses chevaliers 
e ses cumpainnes detrenchier 
mut fut dolenz e esmaié 
" aie deu pere del ciel " 
dist lowis li reis preisié 
" tant par me tenc enginné 
ke n i jostai oi premier 
tot cors a cors a l aversier 
ja est il rei e rei sui jeo 
la nostre avenist bien 
le quel de nus idune venquist 
n en fussent mort tant chevalier 
ne tanz francs homes detrenchiez 
ber saint denise or m an aidiez 
jeo tenc de vus quite mun fiev 
de nul autre n en conois ren 
fors sul deu le veir del ciel 
ber saint richier or m en adiez 
ja vus arst il vostre mustier 
en l onur deu eshaucier 
jeo vus crestrai trente set piez 
pernez les resnes del destrier 
gesques a lui me cunduiez " 
a icest mot s est eslessé 
xm li ad treis darz lanciez 
deu le guarri par sa pitie 
k il ne l ad mie en char tochié 
reis lowis fud mut irrié 
a joste mie ne l requiert 
encuntre munt drescha l espie 
si l ad feru parmi le chief 
que les heaumes ad trenchié 
e del hauberc le chapelier 
gesqu al brael le purfendie 
que en pre en cheent les mertez 
en terre cola li espie 
tant bonement le pursiwie 
a ben petit que il ne chiet 
quant sur le col del bon destrier 
s est retenu li rei preisié 
mut li costa le hauberc dubler 
e le vert helme que ot al chief 
al col sun escu de quartres 
le fer del bon trenchant espie 
ke de le ot un dimi pie 
mut li costa a sus sachier 
e pur franceis s est vergoinié 
si s aficha sur ses estrius 
le fer en plie sus ses piez 
trei deie esloigna le quirrie 
de tel air s est redrescié 
ke les corueilles sunt 
ke trente jorz puis ne vesquie 
ceo fut damages e pechiez 
car mut ert bon chevalier 
e en bataille fesant ben 
a crestiens veir cunseillier 
ceo dit la geste e il est veir 
puis n ot en france nul dreit eir 
quant paiens virent xm mort 
fuiant s en turnent vers le port 
le margari les cris en ot 
a l estandart poinant tost 
le rei xm ad trové mort 
treis feiz se pasma sur le cors 
" allas " dist il " veir dist le sort 
si jeo veneie en icest ost 
que jeo i serreie u pris u mort 
or sai jeo bien que veir dist trop " 
la bataille durra treis dis 
entre xm e reis lowis 
al quart comencent a fuir 
turz e persanz e arabiz 
parmi vimeu e par pontif 
vers les aloes saint valeri 
le margari en ot les crisz 
il poinst vers eus si lur ad dit 
" u fuez vus paiens chaitifz 
n avez recet en cest pais 
parent ne uncle ne cusin 
u vus puissiez revertir 
tornez ariere les chimins 
se vengerom le arabi 
nostre emperrere de leutiz 
qui nos dona les granz pais 
le ver le gris e le ermin 
e les chastiaus e les fortiz " 
mais ne l entendent sarrazins 
fuiant s en turnent les chemins 
isembart veit n i metra fin 
tel dol en ot le margari 
que il se quide esrager vif 
a une part del camp se mist 
si fiert un chevalier seguin 
cosin germein rei lowis 
l escu li ad freit e malmis 
le hauberc desmaela e malmist 
parmi le cors l espie li mist 
tant cum la lance li tendi 
del bon cheval mort l abati 
e dous franceis des plus gentilz 
nos i a le margari 
e puis se rest al chemin 
or vint xm mort en la pree 
envers sanglent gule baee 
eis isembart par une estree 
vers li ad sa resne uuree 
la fist grant del e grant pasmee 
oi mes orresz grant regretee 
" ahi " dist il " rei emperrere 
tant le vus dis plusures fiez 
a cirencestre a voz cuntrees 
que franceis sunt gent aduree 
mut le vus dis en la galee 
de ca troverez tel meisnee 
mes veirement l avez trovee 
la gentil gent e l onuree 
tele ne fut de mere nee 
sur eus n ert terre cunquestee 
ahi xm rei emperere 
cum aviez la face clere 
la chere bele e culuree 
cum l avez ja teinte e muee 
a lowis bon emperere 
cum as oi france bien aquitee 
e xm l ad chier cumparee 
ja ne faudrai a sa meisnee 
pur tant cum pusse ceindre espee " 
isembart dist a sa voiz clere 
" u fuiez vus gent esguaree 
senz seinur en autre cuntree 
turnez ariere les estrees 
si vengerom nostre emperere 
l or e l argent e les soudees 
e les pelices engulees " 
e eus si funt sanz redutee 
ariere tornent les estrees 
lowis ad sa gent jostee 
emmi chevacha l emperrere 
quant sarrazin li tresturnerent 
la veissiez tant cop d espee 
e tante lance enquarteree 
tanz sarrazins par ces estrees 
morir sanglent sor l erbe lee 
en sun le munt a l estandart 
la u jut mort le satenas 
vindrent paiens de tutes parz 
" pur le tuen deu sire isembart 
gentil ne nus faillir tu ja 
n u ferai jeo " dist isembart 
" tant cum li miens cors durra 
paiens ne vos esmaiez pas " 
quatre jorz a l estur duré 
puisque xm fud afolé 
car isembart i est remis 
od quarrante mil d armez 
parmi franceis s en sunt passez 
mut en unt mor e affolez 
lowis ses genz a jostez 
tantque dis millers sunt d armez 
parmi paiens s en sunt passez 
plus en unt mort e affolez 
que ne vus sai dire ne conter 
e lowis est el pui munté 
e ad le rei xm trové 
a l estandart la u il iert 
u il ainceis l ot mort rué 
mut franchement l ad regreté 
" ahi " dist il " rei amiré 
tant mar fustes gentil ber 
si creissiez en damnedeu 
meudre hom ne pust hom trover " 
de co fist lowis que ber 
qu al paveillun le fist porter 
lowis ad trové gormunt 
a l estandart en sun le mont 
regreta le com gentil hom 
" tant mar fustes rei baron 
se creissiez al creator 
meudre vassal ne fust de vus " 
de ceo fist lowis que pruz 
porter l en fist as paveilluns 
covert suz un escu runt 
puis repaira enz el chambon 
si a trové nafré hugon 
dejuste li guntier geudon 
qui esquier fud al barun 
faissier le fist d un pelicun 
puis l ot monté sur un gascon 
l estriu li tint li reis le jor 
puis l unt porté al paveillun 
la u jut mort rei xm 
d autre part cochent dan hugon 
eenz en l estur a une part 
se combat miles le gailart 
tut cors a cors a isembart 
ja l eust mort le bon vassal 
quant survint le viel bernard 
le pere fut meistre isembart 
le pere al fiz tel cop duna 
que sun escu li estrua 
mieuz feri le meistre isembart 
car sun escu li estrua 
e sun hauberc li desafra 
par le mileu l espie passa 
mes nen ateinst mie en char 
de sun cheval le derocha 
par les dous resnes le cobra 
veant ses euz puis i monta 
unques congie ne demanda 
de ceo fist il pechie e mal 
que sun pere deschevacha 
maisqu il ne l reconoist pas 
s il le conust ja ne l tochast 
car d autre chose l areisnast 
de nos franceis i fist asart 
ki il consuit ne s en ala 
ki il feri puis ne parla 
se damnedeu ne l suscita 
fier fut l estur e esbaudi 
paiens s escrient a haut criz 
" a isembart fel margari 
fel peneiez pur repentir 
ca sunt les chevaliers hardiz 
mar arivames en pontif 
pur lur honors sur eus seisir 
mut nus avez del tut traiz " 
e isembart lur crie e dit 
" feluns paiens e sarrazins 
malveisse gent e cunquestisz 
a un des lor que jeo vei ci 
i a ben trente sarrazins 
defendez vus dolenz issi 
cum pur vos vies garantir " 
e eus si funt geke l ot dit 
li estur fut fier e mortel 
e la bataille cummunel 
paiens ne l porent endurer 
qui travaillé sunt e penez 
de la feim e esjunez 
atant s en sunt fuiant turnez 
le rei l en enchauca essez 
se ne fussent barges e nes 
k il laissierent a l ariver 
ja n en peust un eschaper 
si cum li cers se fuit la lande 
si s enfuirent ces d irlande 
si s enchacerent ces de france 
reis lowis e ses cumpainnes 
paiens se fuient tut a un 
e issembart est remasu 
dous mil paiens ensemble od li 
qu il cunsuit tut est vencu 
ne l pot garir sun helme agu 
ne blanc hauverc qu il ad vestu 
que tut ne l trenche desque al bu 
les treis contes e le quart ducs 
li uns li fiert en sun escu 
les tres al blanc hauberc menu 
el cors li firent treis pertuz 
de sun cheval le mistrent jus 
mes ne l unt pas reconu 
si unt l enchanz avant tenu 
la u chai li margariz 
au quarefoz de treis chemins 
lez un bruille espes foilli 
de danmedeu li membra si 
que ja dirra le franc gentil 
par quei il deveret bien garir 
" seinte marie genitrix 
mere deu dame " isembart dist 
" e ja l me dist un sarrazin 
ultre la mer qui en sorti 
si jeo veneie en cest pais 
que jeo serraie u mort u pris 
or sai jeo bien que il veir dist 
aie pere deu " dist il 
" qui enz en la seinte cruiz fus mis 
a vendresdi mort i soffri 
dunt tut tun pople reinsis 
eu seinte sepulchre fustes mis 
e au tierz jor surrexis 
si veirement cum ceo feis 
si aiez vus de mei merci 
la mei mort pardoins icil 
pur vostre amor qui m unt occis 
sainte marie genitrix 
mere deu dame " isembart dist 
" depreez en vostre beau fiz 
qu il eit merci de cest chaitif " 
garda aval en un larriz 
e vit un olliver fuilli 
tant se travaille qu il i vint 
sor la fresche herbe s est asis 
contre orient turna sun vis 
a terre vait culpe bati 
puis se dreca un sul petit 
