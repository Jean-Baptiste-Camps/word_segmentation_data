savoir doivent tout pecheeur 
et li petit et li meneur 
que devant ce que jhesus criz 
venist en terre par les diz 
fist des prophetes anuncier 
sa venue en terre et huchier 
que diex son fil envoieroit 
ca jus aval et soufferroit 
mout de tourmenz mout de doleurs 
mout de froiz et mout de sueurs 
a icel tens que je vous conte 
et roi et prince et duc et conte 
nostres premiers peres adam 
eve no mere et abraham 
ysaac jacob yheremyes 
et li prophetes ysayes 
tout prophete toute autre gent 
boen et mauveis communement 
quant de cest siecle departoient 
tout droit en enfer s en aloient 
quant li deables li maufez 
les avoit en enfer boutez 
gaaigniez avoir les quidoit 
et en ce ades mout se fioit 
les boennes genz confort avoient 
ou fil dieu que il attendoient 
lors si plut a nostre seigneur 
qu il nous feist trestouz honneur 
et qu il en terre descendist 
et nostre humeinne char preist 
dedenz la virge s aumbra 
tele com la voust la fourma 
simple douce mout bien aprise 
toute la fist a sa devise 
pleinne fu de toutes bontez 
en li assist toutes biautez 
ele est fleiranz comme esglentiers 
ele est ausi com li rosiers 
qu ele porta la douce rose 
qui fu dedenz son ventre enclose 
ele fu marie apelee 
de tous biens est enluminee 
marie est dite mer amere 
fille dieu est si est sa mere 
et joachins si l engenra 
anne sa mere la porta 
qui andui ancien estoient 
onques enfant eu n avoient 
meis mout en estoient irié 
et diex leur eut tost pourchacié 
par son angle qu il envoia 
a joachym quant il ala 
ou desert a ses pastouriaus 
et demoura aveques aus 
pour ce que courouciez estoit 
de s offrande que li avoit 
l esvesque ou temple refusee 
pour ce que n avoit engenree 
nule porteure en sa fame 
ki estoit de sa meison dame 
ce dist l angles a joachyn 
" va tost si te mest au chemin 
que diex le t a par moi mandé 
et se m a il mout commandé 
enseurquetout que je te die 
ta volentez iert acomplie 
car tu une pucele aurras 
et marie l apeleras 
d anne ta fame iert engenree 
en son ventre saintefiee 
n en sa vie ne pechera 
tout son aage que vivra 
de ce ne soies esperduz 
et que j en soie mieuz creuz 
par jherusalem t en iras 
et a la porte enconterras 
ta fame puis vous en irez 
en vo meison et si serez 
ensemble comme boenne gent 
ainsi avendra vraiement " 
le pueple que il feit avoit 
d evein et d adam couvenoit 
raiembre et giter hors d enfer 
que tenoit enclos lucifer 
pour le pechie d adam no pere 
que li fist feire eve no mere 
par la pomme qu ele menja 
et qu ele son mari donna 
entendez en quantes mennieres 
nous racheta diex nostres peres 
li peres la raencon fist 
par lui par son fil jhesu crist 
par le saint esprit tout ensemble 
bien os dire si con moi semble 
cil troi sunt une seule chose 
l une persone en l autre enclose 
diex voust que ses fiuz char preist 
de la virge et de li naschist 
et il si fist puisque lui plust 
pour rien contredist ne l eust 
cil sires qui humanite 
prist en la virge humilite 
nous moustra grant quant il venir 
daigna en terre por morir 
pour ce que il voloit sauver 
l uevre son pere et delivrer 
de la puissance l ennemi 
qui nous eut par eve trahi 
quant ele vit qu ele eut pechié 
si ha tant quis et pourchacié 
que adans ses mariz pecha 
car une pomme li donna 
que diex leur avoit deveé 
et trestout l autre abandonné 
meis il tantost la mist au dent 
et en menja isnelement 
et tantost comme en eut mengié 
pourpensa soi qu il ot pechié 
car il vit sa char toute nue 
dont il ha mout grant honte eue 
sa fame nue veue ha 
a luxure s abandonna 
apres ce coteles se firent 
de fueilles qu ensemble acousirent 
et quant nostres sires ce vist 
adan apele et si li dist 
" adan ou ies tu je sui ca " 
tantost de delist les gita 
si les mist en chetivoison 
et en peinne pour tel reison 
eve eut concut si enfanta 
a grant doleur ce que porta 
et li et toute sa meisnie 
eut li deables en baillie 
a la mort les vout touz avoir 
en enfer les covint mennoir 
tant com diex le vout et ne plus 
qu il envoia sen fil ca jus 
pour saver l uevre de son pere 
si en soufri la mort amere 
pour ce besoing prist il no vie 
ou ventre la virge marie 
et puis en bethleem naschi 
de la virge si cum je di 
ceste chose seroit greveinne 
a dire car ceste fonteinne 
ne pourroit pas estre espuisie 
des biens qu a la virge marie 
des or meis me couvient guenchir 
a ma matere revenir 
de ce que me rememberrei 
tant cum sante et pouoir ei 
voirs est que jhesus criz ala 
par terre et si le baptisa 
et ou flun jourdein le lava 
sainz jehans qu il li commanda 
et dist " cil qui en moi creirunt 
en eve se baptiserunt 
ou non dou pere et dou fil crist 
et ensemble dou saint esprist 
que par ice serunt sauvé 
dou pouoir l anemi gité 
tant que il s i remeterunt 
par les pechiez que il ferunt " 
a sainte eglise ha diex donné 
tel vertu et tel poeste 
sainz pierres son commandement 
redonna tout comunalment 
as menistres de sainte eglise 
seur eus en ha la cure mise 
ainsi fu luxure lavee 
d omme de femme et espuree 
et li deables sa vertu 
perdi que tant avoit eu 
a bien peu cinc mil anz ou plus 
les eut il en enfer la jus 
meis de tout son pouoir issirent 
dusqu atant que il s i remirent 
et nostres sires qui savoit 
que fragilitez d omme estoit 
trop mauveise et trop perilleuse 
et a pechie trop enclineuse 
car il couvenroit qu il pechast 
vout que sainz pierres commandast 
de baptesme une autre menniere 
que tantes foiz venist arriere 
a confesse quant pecheroit 
li hons quant se repentiroit 
et vouroit son pechie guerpir 
et les commandemenz tenir 
de sainte eglise ainsi pourroit 
grace a dieu querre et il l aroit 
au tens que diex par terre ala 
et sa creance preescha 
la terre de judee estoit 
souz romme et a li respondoit 
non toute meis une partie 
ou pilates avoit baillie 
a lui servoit uns soudoiers 
qui souz lui eut cinc chevaliers 
jhesu crist vit et en sen cuer 
l aama mout meis a nul fuer 
n en osast feire nul semblant 
pour les juis qu il doutoit tant 
car tout estoient adversaire 
a jhesu la gent de pute eire 
ainsi doutoit ses ennemis 
ja soit ce qu a dieu fust amis 
jhesus peu deciples avoit 
et de ceus l uns mauveis estoit 
pires plus que mestiers ne fust 
ainsi le voust ainsi li plust 
meintes foiz tinrent pallement 
li juif queu peinne ou tourment 
nostre seigneur soufrir feroient 
et comment le tourmenteroient 
et judas que diex mout amoit 
une rente eut c on apeloit 
disme et avec seneschauz fu 
entre les deciples jhesu 
et pour ce devint envieus 
qu il n estoit meis si gracieus 
as deciples come il estoient 
li uns vers l autre et s entramoient 
se commenca a estrangier 
et treire a la foie arrier 
plus crueus fu qu il ne soloit 
si que chascuns le redoutoit 
nostres sires savoit tout bien 
car on ne li puet embler rien 
a ce tens teu coustume avoient 
li chambrelein que il prenoient 
la disme de quanque on donnoit 
a leur seigneurs et leur estoit 
or avint au jour de la cene 
que marie la madaleinne 
vint droit en la meison symom 
a la table trouva jhesum 
avec ses deciples seant 
judas devant jhesu menjant 
dessouz la table se muca 
as piez jhesu s agenouilla 
mout commenca fort a plourer 
les piez nostre seigneur laver 
de ses larmes et les torchoit 
de ses chevous que biaus avoit 
apres les oint d un oignement 
qu aporta precieus et gent 
et le chief jhesu autresi 
et la meison si raempli 
de la precieuse flereur 
de l oignement et de l oudeur 
que chaucuns d eus se merveilla 
meis judas mout s en courouca 
trois cenz deniers ou plus valoit 
sa rente perdue en avoit 
c est en disme trente deniers 
c en devoit estre ses louiers 
commenca soi a pourpenser 
comment les pourra recouvrer 
li anemi nostre seigneur 
qui li quierent sa deshonneur 
furent tout ensemble assemblé 
en un hostel en la cite 
ez vous ilec venu judas 
li hostes eut non chayphas 
qui evesques fu de leur loi 
et preudons fu si com je croi 
joseph i fu d arymathie 
n est pas liez de la compeignie 
et quant judas ilec sentirent 
douterent le quant il le virent 
si que tantost con le connurent 
pour la doute de lui se turent 
il quidoient qu il fust loiaus 
vers son seigneur et il iert faus 
et quant judas qui de pute eire 
estoit les vit ainsi touz teire 
palla et demanda pour quoi 
estoient si mu et si quoi 
et li demandent de jhesu 
" ou est il ore sez le tu " 
et il leur dist ou il estoit 
pour quoi la venir ne voloit 
" la loi enseigne " com l oirent 
en leur cuers tout s en esjoirent 
" enseigne nous comment l aruns 
et comment nous le prenderons " 
judas leur dist " se vous volez 
je l vous vendrei si le prenez " 
cil dient " oil volentiers 
donnez moi donc trente deniers " 
l uns en sa bourse pris les ha 
et tantost judas les donna 
ainsi eut son restorement 
de sa perte de l oignement 
apres li ont cil demandé 
comment il leur avra livré 
judas leur mist le jour pour voir 
comment il le pourrunt avoir 
et en quel liu le trouverunt 
il dist que mout bien s armerunt 
comme pour leur vies sauver 
et si se doivent bien garder 
de jake penre tout ensemble 
car merveilles bien le resemble 
" de ce ne vous merveilliez mie 
car andui sunt d une lignie 
il sunt cousin germein andui 
comment connoistruns donc celui 
mout volentiers le vous direi 
prenez celui que beserei " 
ainsi acordent leur afeire 
a trestoutes ces choses feire 
estoit joseph d arymathye 
cui en poise mout et ennuie 
ainsi d ilec se departirent 
dusqu au juesdi attendirent 
et ce juedi chies simon 
estoit jhesus en sa meison 
ou ses deciples enseignoit 
les essemples et leur disoit 
" ne vous doi pas trestout retreire 
meis de ce ne me weil je teire 
que cius menjut o moi et boit 
qui mon cors a mort trahir doit " 
quant jhesus ainsi pallé ha 
judas errant li demanda 
" pour moi le dites seulement 
judas tu le diz ensement " 
autres choses leur vout moustrer 
quant il daigna leur piez laver 
d une iaue a touz les piez lava 
et sainz jehans li conseilla 
" priveement sire une chose 
demanderoie meis je n ose " 
jhesus l en ha congie donné 
et il ha tantost demandé 
" sire a nous touz les piez lavas 
d une iaue tu pour quoi feit l as " 
diex dist " volentiers je direi 
cest essemple en perrum penrei 
ausi comme l iaue ordoia 
des premiers piez c on i lava 
ne puet nus estre sanz pechie 
et tant serunt il ordoié 
com es orz pechiez demourrunt 
meis les autres laver pourrunt 
car s il un peu ordoié sunt 
ja pour ice n ou leisserunt 
que il les ordoiez ne puissent 
laver en quel liu que les truissent 
ausi con d orde iaue ei lavé 
l autre ordure qu ele ha trouvé 
et semble que li darrien soient 
ausi com li premier estoient 
cest essemple a pierre leirons 
et as menistres le donnons 
de sainte eglise voirement 
pour enseignier a l autre gent 
par leur pechiez ordoierunt 
et les pecheeurs laverunt 
qui a dieu vouront obeir 
et au fil et au saint espir 
a sainte eglise si que rien 
ne leur nuist ainz leur eide bien 
si c um connoistre ne pouroit 
le lavé s on ne li disoit 
ausi les pechiez ne set mie 
de nului devant c on li die 
n il des menistres ne sarunt 
devant ce que il les dirunt " 
ainsi saint jehan enseigna 
diex par ce que il li moustra 
diex fu en la meison simon 
et il et tuit si compeignon 
judas eut les juis mandez 
et l un apres l autre assemblez 
en la meison symon entrerent 
quant ce virent si s effreerent 
li deciple nostre seigneur 
car il eurent mout grant peeur 
et quant la meison vit emplie 
judas si ne se tarja mie 
en la bouche jhesu beisa 
et par le beisier l enseigna 
jhesu prennent de touz costez 
judas crie " bien le tenez 
car il est merveilles forz hom " 
ainsi emmenerent jhesum 
partie font de leur voloir 
qu il ont jhesu en lor pooir 
or sunt li deciple esgaré 
et sunt de cuer mout adolé 
leenz eut un veissel mout gent 
ou criz feisoit son sacrement 
uns juis le veissel trouva 
chies symon se l prist et garda 
car jhesus fu d ilec menez 
et devant pilate livrez 
a pilate jhesu menerent 
de quanqu il peurent l encouperent 
meis petit furent leur pouoir 
qu il ne peurent droiture avoir 
ne droiture ne achoison 
par quoi fust en dampnation 
ne il ne l avoit deservi 
s il s en vousist partir ainsi 
meis trop feule fu la joustice 
dont mout de seigneur sunt en vice 
et force n i voust mestre mie 
ainz voust soufrir leur enreidie 
toutes voies pilates dist 
" s on ainsi cest prophete ocist 
et me sires riens m en demande 
je vueil savoir et se l commande 
as queus de vous touz m en tenrei 
et a cui ju en revenrei 
qu en lui ne voi cause de mort 
ainz le volez ocirre a tort " 
a hautes vouiz tout s escrierent 
et riche et povre qui la ierent 
" seur nous soit ses sans espanduz 
seur nos enfanz granz et menuz " 
lors le prennent se l ront mené 
devant pilate et l ont dampné 
pilates l iaue demanda 
et devant eus ses meins lava 
et dist qu ausi com nestoiees 
estoient ses meins et lavees 
qu ausi quites et nez estoit 
del juste c on a tort jugoit 
li juis le veissel tenoit 
qu en l ostel simon pris avoit 
vint a pilate et li donna 
et pilates en sauf mis l a 
dusqu a tant que conté li fu 
qu il avoient deffeit jhesu 
et quant joseph l a oi dire 
pleins fu de mautalent et d ire 
vint a pilate isnelement 
et dist " servi t ei longuement 
et je et mi cinc chevalier 
n en ei eu point de louier 
ne ja n en arei guerredon 
fors tant que me donras un don 
de ce que touz jours prommis m as 
donne le moi pouoir en has " 
pilates dist " or demandez 
je vous donrei ce que vourez 
sanz la foiaute mon seigneur 
nus ne l aroit a mon honneur 
vous avez granz dons deserviz 
sire " dist joseph " granz merciz 
je demant le cors de jhesu 
qu il ont a tort en crouiz pendu " 
pilates mout se merveilla 
quant si petit don demanda 
et dist pilates " je quidoie 
et dedenz mon cuer le pensoie 
que greigneur chose vousissiez 
et certes que vous l eussiez 
pour ce que son cors demandez 
pour vos soudees vous l arez 
sire granz merciz en aiez 
commandez qu il me soit bailliez " 
dist pilates delivrement 
" alez le penre isnelement 
sire unes granz genz et forz sunt 
bien sai penre n ou me leirunt 
si ferunt alez vistement 
et le prenez hardiement " 
d ileques joseph se tourna 
errant a la crouiz s en ala 
jhesu vit si n ot pitie grant 
quant si vilment le vit pendant 
de pitie commence a plourer 
dist as gueites qu il vit ester 
" pilates m a cest cors donné 
et si m a dist et commandé 
que je l oste de cest despit " 
ensemble respondirent tuit 
" ne l osterez car il dist ha 
qu au tierz jour resuscitera 
ja tant ne sara susciter 
que le feruns a mort livrer " 
dist joseph " leissiez le m oster 
car il le m a feit delivrer " 
il respondent " ainz t ocirruns 
qu avant trois jours gardé l aruns 
atant s est joseph departiz 
et a pilate revertiz 
et li conte comment avoient 
respondu ne ne li leissoient 
oster jhesu crist de la crouiz 
" ainz crierent a une vouiz 
que je mie ne l osteroie " 
pilates l ot n en ha pas joie 
ainz se courouca durement 
ilec vist un homme en present 
qui avoit non nychodemus 
" alez " dist il " errant la jus 
avec joseph d arymathye 
ostez jhesu de sa haschie 
ou li encrime l ont posé 
et l eit joseph tout delivré " 
lors prist pilates le veissel 
quant l en souvint si l en fu bel 
joseph apele si li donne 
et dist " mout amiez cel homme " 
joseph respont " voir dit avez " 
et d ilec est tantost sevrez 
a la crouiz errant s en ala 
o nychodemus qu il mena 
pour ce pilates li avoit 
donné qu il o soi ne vouloit 
riens retenir qui jhesu fust 
dont acusez estre peust 
ainsi com andui s en aloient 
plus hisnelement qu il pouoient 
nychodemus si s en entra 
chies un fevre que il trouva 
tenailles prist et un martel 
qu ilec trouva mout l en fu bel 
et vinrent a la crouiz errant 
quant ce virent li chien puant 
si se sunt de cele part treit 
car de ce leur estoit mout leit 
nychodemus dist " vous avez 
feit de jhesu quanque voulez 
tout ce que vous en demandastes 
et nos prouvoz sires pilates 
si l a a cest homme donné 
pour ce qu il l avoit demandé 
il est morz que bien le veez 
a penre soufrir li devez 
il me dist que de ci l ostasse 
et que je a joseph le donnasse " 
adonc commencent a crier 
que il devoit resusciter 
et qu il mie n ou bailleroient 
a joseph n a homme qu il voient 
nychodemus se courouca 
et dist ja pour eus n ou leira 
qu il ne li baille meintenant 
maugrez trestouz leur nes devant 
adonc se prennent a lever 
a pilate s en vont clamer 
et cil andui en haut munterent 
et jhesu de la crouiz osterent 
joseph entre ses braz le prist 
tout souef a terre le mist 
le cors atourna belement 
et le lava mout nestement 
endrementierqu il le lavoit 
vist le cler sanc qui decouroit 
de ses plaies qui li seinnoient 
pour ce que lavees estoient 
de la pierre adonc li membra 
qui fendi quant li sans raia 
de sen coste ou fu feruz 
adonc est il errant couruz 
a son veissel et si l a pris 
et la u li sans couloit l a mis 
qu avis li fu que mieuz seroient 
les goutes qui dedenz cherroient 
qu en liu ou mestre les peust 
ja tant pener ne s en seust 
a son veissel ha bien torchies 
les plaies et bien nestoies 
celes des meins et dou coste 
des piez environ et en le 
or fu li sans touz receuz 
et ou veissel touz requeilluz 
joseph le cors envolepa 
en un sydoine qu acheta 
et en une pierre le mist 
qu il a son wes avoit eslist 
et d une pierre le couvri 
que nous apelons tumbe ci 
li juif si sunt retourné 
si ont a pilate pallé 
pylates commanda et dist 
en quel liu que on le meist 
par nuit et par jour le gueitassent 
que si deciple ne l emblassent 
car jhesus a eus dist avoit 
qu au tierz jour resusciteroit 
cil ont leur gueites assemblees 
tout entour le sepulchre armees 
et joseph d ilec se tourna 
et en sa meison s en ala 
li vrais diex en ces entrefeites 
comme sires comme prophetes 
en enfer est errant alez 
ses amis en ha hors gitez 
eve et adam leur progenie 
qu ennemis eut en sa baillie 
seinz saintes toute boenne gent 
car des boens n i leissa neent 
touz ceus qu il avoit rachetez 
pour qui il fu a mort livrez 
quant nostres sires ce feit eut 
quanqu il li sist et il li pleut 
resuscita c onques n ou seurent 
li juif ne vooir n ou peurent 
a marie la madaleinne 
s apparust c est chose certainne 
a ses apostres a sa gent 
qui le virent apertement 
quant eut ce fait la renummee 
ala par toute la contree 
relevez est de mort a vie 
jhesus li fiuz sainte marie 
si deciple l unt tout veu 
et l unt tres bien reconneu 
et ont veu de leur amis 
qui furent trespassé jadis 
qui o jhesu resusciterent 
et en la gloire dieu alerent 
les gardes en sont deceu 
qu encor ne l unt aperceu 
quant li juif ice escouterent 
en la synagogue assemblerent 
et si tinrent leur parlement 
car leur chose va malement 
et li un as autres disoient 
que se c est voirs que dire ooient 
et que il fust resuscitez 
qu encor aroient mal assez 
et cil qui l avoient gardé 
disoient bien par verite 
qu il n estoit pas la u on le mist 
encor unt il plus grant despist 
car il l unt par joseph perdu 
de ce sunt il tout esperdu 
et se damages y ha nus 
c a il feit et nychodemus 
adonques tost pourpensé ont 
qu a leur meistres responderont 
se il leur estoit demandez 
et chaucuns s i est acordez 
comment il en pourrunt respondre 
quant on les en voura semundre 
" nychodemus de crouiz l osta 
et a joseph le commenda " 
s il dient " nous le vous leissames 
et puis errant nous en alames " 
li juif pensent qu il ferunt 
joseph nychodemus penrunt 
si coiement c on n ou sara 
et puis ceste chose cherra 
" et s il nous welent acuser 
qu il le nous vueillent demander 
tantost com les pourruns seisir 
de mort les couvenra morir 
chaucuns de nous respondera 
que on a joseph le bailla 
se vous joseph ci nous rendez 
par joseph jhesu raverez " 
a ce conseil sunt acordé 
tout li josne et tout li barbé 
cist consauz est donnez par sens 
car boens est et de grant pourpens 
nychodemus eut un ami 
a ce conseil qui l en garni 
manda li que il s en fuist 
ou il morroit et il si fist 
et li juif s en vunt la droit 
meis il ja fuiz s en estoit 
quant il voient que perdu l unt 
en la meison joseph s en vunt 
mout tristoié mout irascu 
de ce qu il l ont ainsi perdu 
l uis de l ostel joseph brisierent 
si le pristrent et emmenerent 
mais aincois le firent vestir 
car il estoit alez gesir 
demandent li quant l ont tenu 
que il avoit feit de jhesu 
joseph respont isnelement 
" quant je l eu mis ou monument 
a vos chevaliers le lessei 
et en ma meison m en alei 
ce sache diex que puis n ou vi 
ne meis puis paller n en oi " 
cil li dient " tu l as emblé 
non ai en moie verite 
il n est pas la ou mis l avoies 
enseigne le nous toutes voies 
je ne sai ou est s il n est la 
ou je le mis quatre jours ha 
et se lui pleist que pour lui muire 
bien sai ce ne me puet rien nuire " 
chies un riche homme l ont mené 
forment l unt batu et frapé 
leenz eut une tour roonde 
ki haute estoit et mout parfunde 
lors le reprennent et rebatent 
et tout plat a terre l abatent 
avalé l ont en la prison 
ou plus parfont de la meison 
qui estoit horrible et obscure 
toute feite de pierre dure 
forment l ont fermee et serree 
et par dessus bien seelee 
mout fu pilates irascuz 
quant set que joseph fu perduz 
et en sen cuer mout l en pesoit 
que nul si boen ami n avoit 
au siecle fu bien adirez 
et vileinnement ostelez 
meis diex n ou mist pas en oubli 
cui on trueve au besoing ami 
car ce que pour lui soufert ha 
mout tres bien li guerredonna 
a lui dedenz la prison vint 
et son veissel porta qu il tint 
qui grant clarte seur lui gita 
si que la chartre enlumina 
et quant joseph la clarte vist 
en son cuer mout s en esjoist 
diex son veissel li aportoit 
ou son sanc requeillu avoit 
de la grace dou seint esprist 
fu touz pleins quant le veissel vist 
et dist " sires diex toupuissanz 
dont vient ceste clartez si granz 
je croi si bien vous et vo non 
qu ele ne vient se de vous non 
joseph or ne t esmaie mie 
la vertu dieu has en aie 
saches qu ele te sauvera 
en paradis ou te menra " 
joseph jhesu crist demandoit 
qui il iert qui si biaus estoit 
" je ne vous puis sire esgarder 
ne connoistre ne aviser 
joseph " dist diex " enten a moi 
ce que je te direi si croi 
je sui li fiuz dieu qu envoier 
voust diex en terre pour sauver 
les pecheours de dampnement 
et dou grant infernal tourment 
je vins en terre mort soufrir 
en la crouiz finer et morir 
pour l uevre men pere sauver 
qu adans avoit feite dampner 
par la pomme que il menja 
qu eve sa fame li donna 
par le conseil de l ennemi 
qu ele plus tost que dieu crei 
apres ce diex de paradis 
les gita et les fist chetis 
pour le pechie que feit avoient 
quant son commandement passoient 
eve concut enfanz porta 
et li et ce qu ele enfanta 
voust tout li ennemis avoir 
en son demeinne en son pooir 
et les eust tant com plust au pere 
que li fiuz naschi de la mere 
par fame estoit hons adirez 
et par fame fu recouvrez 
fame la mort nous pourchaca 
fame vie nous restora 
par fame estions emprisonné 
par fame fumes recouvré 
joseph or has oi comment 
li fiuz dieu tout certeinnement 
vint en terre et si has oi 
pour quoi de la virge naschi 
pour ce qu en la crouiz moreust 
et li peres s uevre reust 
pour ce sui en terre venuz 
et li sans de mon cors issuz 
qui en issi par cinc foies 
assez i soufri de haschies 
comment sire " joseph li dist 
" estes vous donc jhesus qui prist 
char en la virge precieuse 
ki fu joseph fame et espeuse 
cil que judas trente deniers 
vendi as juis pautonniers 
et qu il fusterent et batirent 
et puis en la crouiz le pendirent 
que j en la sepouture mis 
et de cui dirent li juis 
que j avoie vo cors emblé 
et dou sepulchre destourné 
je sui icil tout vraiement 
croi le si avras sauvement 
croi le et si n en doute mie 
si avras pardurable vie 
sire " dist joseph " je vous proi 
que vous aiez pitie de moi 
pour vous sui je cileques mis 
s i serei tant con serei vis 
se vous de moi pitie n avez 
et de cest liu ne me gitez 
sire touz jours vous ei amé 
meis n en ei pas a vous pallé 
et pour ce dire ne l osoie 
certeinnement que je quidoie 
que vous ne m en creussiez mie 
pour ce que j en la compeignie 
estoie a ceus qui vous haoient 
et qui vostre mort pourpalloient " 
lors dist diex " avec mes amis 
et aveques mes ennemis 
estoie meis quant avenue 
est aucune desconvenue 
n i ha mestier senefiance 
or le vous leirei en soufrance 
tu estoies mes boens amis 
pou ce estoies o le juis 
et bien seu que mestier m aroies 
et au besoing que m eideroies 
car diex mes peres t eut donné 
le pouoir et la volente 
que peus pilate servir 
qui si le te voust remerir 
de ten service te paia 
en ce que men cors te donna 
hay sire ne dites mie 
que miens soiez n en ma baillie 
si sui joseph je l direi bien 
je sui as boens li boen sunt mien 
sez tu que tu as deservi 
en ce que je donnez te fui 
la vie pardurable aras 
quant de cest siecle partiras 
nul de mes deciples o moi 
n ei amené sez tu pour quoi 
car nus ne set la grant amour 
que j ai a toi des ice jour 
que tu jus de la crouiz m ostas 
ne veinne gloire eu n en has 
nus ne connoit ten cuer loial 
fors toi et dieu l esperital 
tu m as amé celeement 
et je toi tout certainnement 
nostre amour en apert venra 
et chaucuns savoir la pourra 
meis ele sera mout nuisanz 
as mauveis juis mescreanz 
en ten pouoir l enseigne aras 
de ma mort et la garderas 
et cil l averunt a garder 
a cui tu la voudras donner " 
