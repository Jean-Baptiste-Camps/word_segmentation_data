de un mut ancien lai bretun 
le cunte e tute la reisun 
vus dirai si com jeo entent 
la verite mun escient 
en bretaine ot un chevalier 
pruz e curteis hardi e fier 
elidus ot nun ceo m est vis 
n ot si vaillant hume al pais 
femme ot espuse noble e sage 
de haute gent de grant parage 
ensemble furent lungement 
mut s entramerent leaument 
mes puis avient par une guere 
que il alat soudees quere 
iloc ama une meschine 
fille ert a rei e a reine 
guilliadun ot nun la pucele 
el reaume n en ot plus bele 
la femme resteit apelee 
guildeluec en sa cuntree 
d eles deus ad li lai a nun 
guildeluec gualadun 
elidus fu primes nomez 
mes ore est li nuns remuez 
kar des dames est avenu 
l aventure dunt li lais fu 
si cum avient vus cunterai 
la verite vus en dirrai 
elidus aveit un seignur 
reis de brutaine la meinur 
que mut l amot e cherisseit 
e il leaument le serveit 
u que li reis deust errer 
il aveit la tere a garder 
pur sa pruesce le retint 
pur tant de meuz mut li avint 
par les forez poeit chacier 
n i ot si hardi forestier 
ki cuntredire le osast 
ne ja une feiz en gruscast 
pur l envie del bien de lui 
si cum avient sovent d autrui 
esteit a sun seignur medlez 
empeirez e encusez 
que de la curt le cungea 
sanz ceo qu il ne l areisuna 
eliducs ne saveit pur quei 
sovente feiz requist le rei 
qu il escundist de lui preist 
e que losenge ne creist 
mut l aveit volenters servi 
mes li rei pas ne li respundi 
quant il nel volt de rien oir 
si l en covient idunc partir 
a sa mesun en est alez 
si ad tuz ses amis mandez 
del rei sun seignur lur mustra 
e de l ire que vers lui a 
mut li servi a sun poeir 
ja ne deust maugre aveir 
li vileins dit par reprover 
quant tence a sun charier 
que amur de seignur n est pas fieuz 
s il est sages e vedziez 
ki leaute tient a sun seignur 
envers ses bons veisins amur 
ne volt al peis arester 
ainz passera ceo dit la mer 
al reaume de loengre ira 
e une piece se deduira 
sa femme en la terre larra 
a ses hummes cumandera 
que il la gardoent leaument 
e tuit si ami ensement 
a cel cunseil s est arestez 
si s est richement aturnez 
mut furent dolent si ami 
pur ceo ke de eus se departi 
dis chevalers od sei mena 
e sa femme le cunvea 
forment demeine grant dolur 
al departir sun seignur 
mes il l aseurat de sei 
qu il li porterat bone fei 
de lui se departi atant 
il tient sun chemin tut en avant 
a la mer vient si est passez 
en toteneis est arivez 
plusurs reis ot en la tere 
entre eus eurent estrif e guere 
vers excestre en cel pais 
maneit un humme mut poestis 
vieuz hum e auntien esteit 
kar heir madle nen aveit 
une fille ot a marier 
pur ceo k il ne la volt doner 
a sun pere si l guerriot 
tute sa tere si gastot 
en un chastel l aveit enclos 
n aveit el chastel hume si os 
ki cuntre li osast eissir 
estur ne mellee tenir 
elidus en oi parler 
ne voleit mes avant aler 
quant iloc ad guere trovee 
remaner volt en la cuntree 
li reis ki plus esteit grevez 
e damagiez e encumbrez 
vodrat aider a sun poeir 
e en soudees remaneir 
ses messages i enveia 
e par ses lettres li manda 
que de sun pais iert eissuz 
e en s aie esteit venuz 
mes li mandast sun pleisir 
e s il ne l voleit retenir 
cunduit li donast par sa tere 
quant ireit soudees quere 
quant li reis vit les messagers 
mut les ama e ot chers 
sun cunestable ad apelez 
e hastivement comandez 
que cunduit li appareillast 
ke le barun amenast 
si face osteus appareiller 
u il puissent herberger 
tant lur face livrer e rendre 
cum il vodrunt le meis despendre 
li cunduit fu appareillez 
e pur eliduc enveiez 
e a grant honur fu receuz 
mut par fu bien al rei venuz 
sun ostel fu chies un burgeis 
que mut fu sage e curteis 
sa bele chambre encurtinee 
li ad li ostes delivree 
eliduc se fist bien servir 
a sun manger feseit venir 
les chevalers meseisez 
que al burc erent herbergez 
a tuz ses hummes defendi 
que n i eust nul si hardi 
que des quarante jurs primers 
preist livreisun ne deners 
al terz jur qu il ot surjurné 
li criz leva en la cite 
que lur enemi sunt venu 
e par la cuntree espandu 
ja vodrunt la vile asaillir 
e desike as portes venir 
eliduc ad la noise oie 
de la gent ki est esturdie 
il s est armé plus n i atent 
e si cumpainuns ensement 
quatorze chevalers muntant 
ot en la vile surjurnant 
plusurs en i aveit nafrez 
e des prisuns i ot asez 
cil virent eliduc munter 
par les osteus se vunt armer 
fors de la porte od lui eissirent 
que sumunse n i atendirent 
' sire " funt il ' od vus irum 
e ceo que vus ferez ferum " 
il lur respunt ' vostre merci 
avreit i nul de vus ici 
ki maupas u destreit seust 
u lum encumbrer les peust 
si nus ici les atendums 
peot cel estre nus justerums 
mes ceo n ateint a nul espleit 
ki autre cunseil en saveit " 
cil li dient ' sire par fei 
pres de cel bois en cel ristei 
la ad une estreite charriere 
par unt il repeirent ariere 
quant il averunt fet lur eschec 
si returnerunt par ilec 
desarmez sur lur palefrez 
s en revunt sovente fez 
si se mettent en aventure 
cum de nurir a dreiture " 
bien tost les purreit damagier 
e eus laidier e empeirier 
elidus lur ad dit ' amis 
la meie fei vus en plevis 
ki en tel liu ne va suvent 
u il quide perdre a scient 
ja gueres ne gainera 
ne en grant pris ne muntera 
vus estes tuz hummes le rei 
si li devez porter grant fei 
venez od mei la u jeo irai 
si fetes ceo que jeo ferai 
jo vus asseur leaument 
ja n i avrez encumbrement 
pur tant cum jo puis aidier 
si nus poum rien gainier 
ceo nus iert turné a grant pris 
de damagier noz enemis " 
icil unt pris la seurte 
ci l unt desique al bois mené 
pres del chemin sunt enbuschié 
tantque cil se sunt repeirié 
elidus lur ad tut demustré 
e enseignié e devisé 
de queil manere a eus puindrunt 
e cum il les escrierunt 
quant al destreit furent venuz 
eliduc les ad escriez 
tuz apela ses cumpainuns 
de bien faire les ad sumuns 
il i fierent durement 
n es esparnierent nent 
cil esteient tut esbai 
tost furent rumpu e departi 
en poi de hure furent vencu 
lur cunestable unt retenu 
e tant des autres chevaliers 
tuit en chargent lur esquiers 
vint e cinc furent cil de ca 
trente en pristrent de ceus de la 
del herneis pristrent a grant espleit 
merveillus gain i unt feit 
ariere s en vunt tut lie 
mut aveient bien espleitié 
li reis esteit sur une tur 
de ses hummes ad grant pour 
de eliduc forment se pleigneit 
kar il quidout e cremeit 
qu il eit mis en abandun 
ses chavaliers par traisun 
cil s en vienent tut aruté 
tut chargié e tut trussé 
mut furent plus al revenir 
qu il n esteient al fors eissir 
par ceo les descunut li reis 
si fu en dute e en suspeis 
les portes cumanda a fermer 
e les genz sur les murs munter 
pur traire a eus e pur lancier 
mes n en avrunt nul mester 
cil eurent enveié avant 
un esquier esperunant 
que l aventure lur mustra 
e del soudeur li cunta 
cum il ot ceus de la vencuz 
e cum il s esteit cuntenuz 
unc tel chevalier ne fu 
lur cunestable ad retenu 
e vint e noef des autres pris 
e muz nafrez e muz ocis 
li reis quant la novele oi 
a merveille s en esjoi 
jus de la tur est descenduz 
e encuntre eliduc venuz 
de sun bienfait le mercia 
e il les prisuns li livera 
as autres depart le herneis 
a sun eos ne retient que treis 
chevalers ke li erent loé 
tut ad departi e duné 
la sue part communement 
as prisuns e a l autre gent 
apres cel fet que jeo vus di 
mut l amat li reis e cheri 
un an entier l ad retenu 
e ceus ki sunt od lui venu 
la fiance de li en prist 
de sa tere gardein en fist 
eliduc fu curteis e sage 
beau chavaler pruz e large 
la fille le rei l oi numer 
e les biens de lui recunter 
par un suen chamberlenc privé 
l ad requis prié et mandé 
que a li venist esbanier 
e parler e bien acuinter 
mut durement s esmerveillot 
qu il a li ne repeirot 
eliduc respunt qu il irrat 
volenters s i acuinterat 
il est munté sur sun destrier 
od li mena un chevalier 
a la pucele veit parler 
quant en la chambre deust entrer 
le chamberlenc enveit avant 
cil s alat aukes entargant 
decique cil revient ariere 
od duz semblant od simple chere 
od mut noble cuntenement 
parla mut afeitement 
e merciat la dameisele 
guilliadun que mut fu bele 
de ceo que li plot a mander 
que il venist a li parler 
cele l aveit par la mein pris 
desur un lit erent asis 
de plusurs choses unt parlé 
icele l ad mut esgardé 
sun vis sun cors e sun semblant 
dit en lui n at mesavenant 
forment le prise en sun curage 
amurs i lance sun message 
que la somunt de lui amer 
palir la fist e suspirer 
mes ne l volt mettre a reisun 
qu il ne li turt a mesprisun 
une grant piece i demura 
puis prist cunge si s en ala 
ele li duna mut a enviz 
mes nepurquant s en est partiz 
a sun ostel s en est alez 
tut est murnes e trespensez 
pur la bele est en esfrei 
la fille sun seignur le rei 
que tant ducement l apela 
e de ceo ke ele suspira 
mut par se tient a entrepris 
que tant ad esté al pais 
que ne l ad veue sovent 
quant ceo ot dit si se repent 
de sa femme li remembra 
e cum il li esseura 
que bone fei li portereit 
e leaument se cuntendreit 
la pucele ki l ot veu 
vodra de li fere sun dru 
unc mes tant nul ne preisa 
si ele peot si l retendra 
tute la nuit veillat issi 
ne resposa ne ne dormi 
al demain est matin levee 
a une fenestre est alé 
sun chamberlenc ad apelee 
tut sun estre li ad mustré 
' par fei " fet ele ' mal m esteit 
jo sui chei en mal espleit 
jeo aim le novel soudeer 
eliduc li bon chevaler 
unc anuit n en oi repos 
ne pur dormir les oilz ne clos 
si par amur me veut amer 
e de sun cors asseurer 
jeo ferai trestut sun pleisir 
si l en peot grant bien avenir 
de ceste tere serat reis 
tant par est sages e curteis 
que s il ne m aime par amur 
murir m estuet a grant dolur " 
quant ele ot dit ceo ke li plot 
li chamberlenc que ele apelot 
li ad duné cunseil leal 
ne li deit humme turner a mal 
' dame " fet il ' quant vus l amez 
enveez i si li mandez 
ceinture u laz u anel 
enveiez li si li ert bel 
s il le receit bonement 
e joius seit del mandement 
seur seez de s amur 
il n ad suz ciel empereur 
si vus armer le voliez 
que mut n en deust estre liez " 
la dameisele respundi 
quant le cunseil oi de li 
' coment savrai par mun present 
s il ad de mei amer talent 
jeo ne vi unc chevalier 
ki se feist de ceo preier 
si il amast u il haist 
que volenters ne retenist 
cel present ke hum li enveast 
mut harreie k il me gabast 
mes nepurquant pur le semblant 
peot lum conustre li alquant 
aturnez vus e si alez 
jeo sui " fet il ' tut aturnez 
un anel de or li porterez 
e ma ceinture li durez 
mil feiz le me saluerez " 
li chamberlenc s en est turnez 
ele remeint en teu manere 
pur poi ne l apelet arere 
e nekedent le lait aler 
si se cumence a dementer 
' lasse cum est mis quors suspris 
pur un humme de autre pais 
ne sai s il est de haute gent 
si s en irat hastivement 
jeo remeindrai cum dolente 
folement ai mise m entente 
unc mes ne parlai fors ier 
e ore le faz de amer preier 
jeo quid k il me blamera 
s il est curteis gre me savera 
ore est del tut en aventure 
e si il n ad de m amur cure 
mut me tendrai maubaillie 
james n avrai joie en ma vie " 
tant cum ele se dementa 
li chamberlenc mut se hasta 
a eliduc esteit venuz 
a cunseil li ad dit saluz 
que la pucele li mandot 
e l anelet li presentot 
la ceinture li ad donee 
li chevalier l ad merciee 
l anelet d or mist en sun dei 
la ceinture ceint entur sei 
ne li vadlet plus ne li dist 
ne il nient ne li requist 
fors tantque de suen li offri 
cil n en prist rien si est parti 
a sa dameisele reva 
dedenz sa chambre la trova 
de part celui la salua 
e del present la mercia 
' diva " fet ele ' ne l me celer 
veut il mei par amurs amer " 
il li respunt ' ceo m est avis 
li chamberlenc n est pas jolis 
jeo le tienc a curteis e a sage 
que bien seit celer sun curage 
de vostre part le saluai 
e voz aveirs li presentai 
de vostre ceinture se ceint 
parmi les flancs bien s estreint 
e l anelet mist en sun dei 
ne li dis plus ne il a mei 
ne l recut il pur druerie 
peot cel estre jeo sui traie " 
cil li ad dit ' par fei ne sai 
ore oez ceo ke jeo dirai 
s il ne vus vosist mut grant bien 
il ne vosist del vostre rien 
tu paroles " fet ele ' en gas 
jeo sai bien qu il ne me heit pas 
unc ne li forfis de nient 
fors tantque jeo l aim durement 
e si pur tant me veut hair 
dunc est il digne de murir 
james par tei ne par autrui 
desique jeo paroge a lui 
ne li vodrai rien demander 
k ieo memes li voil mustrer 
cum l amur de li me destreint 
mes jeo ne sai si il remeint " 
li chamberlenc ad respundu 
' dame li reis l ad retenu 
desque a un an par serement 
qu il li servirat leaument 
asez purrez aver leisir 
de mustrer lui vostre pleisir " 
quant ele oi qu il remaneit 
mut durement s esjoieit 
mut esteit lee del sujur 
ne saveit nent de la dolur 
u il esteit puisque il la vit 
unc n ot joie ne delit 
fors tant cum il pensa de li 
mut se teneit a maubailli 
kar a sa femme aveit premis 
ainzqu il turnast de sun pais 
que il n avereit si li nun 
ore est sis quors en grant prisun 
sa leaute voleit garder 
mes ne s en peot nent iuter 
que il ne n eimt la demeisele 
guilliadun que tant fu bele 
de li veer e de parler 
e de baiser e de acoler 
mes ja ne li querra amur 
ke li turt a deshonur 
tant pur sa femme garder fei 
tant cum il pur ceo qu il est od le rei 
en grant peine fu elidus 
il est munté ne targe plus 
ses cumpainuns apele sei 
al chastel vet parler al rei 
la pucele verra s il peot 
c est l acheisun pur quei s esmeot 
li reis est del manger levez 
as chambres sa fille est entrez 
as esches cumence a juer 
a un chevaler de utre mer 
de l autre part de l escheker 
deveit sa fille enseigner 
elidus est alez avant 
le reis li fist mut bel semblant 
dejuste lui seer le fist 
sa fille apele si li dist 
' dameisele a cest chevaler 
vus devriez ben aquinter 
e fere lui mut grant honur 
entre cinc cenz ne n ad meillur " 
quant la meschine ot escuté 
ceo que sis sires ot cumandé 
mut en fu lee la pucele 
drescie s est celui apele 
luinz des autres se sunt asis 
amdui erent de amur espris 
ele ne l osot areisuner 
e il dute a li parler 
fors tantke il la mercia 
del present que ele li enveia 
unc mes n ot aveir si chier 
ele respunt al chevalier 
que de ceo li esteit mut bel 
e pur ceo li enveat l anel 
e la ceinture autresi 
que de sun cors l aveit seisi 
ele l amat de tel amur 
de lui volt faire sun seignur 
e si ele ne peot lui aveir 
une chose sace de veir 
james n avera humme vivant 
ore li redie sun talant 
' dame " fet il ' grant gre vus sai 
de vostre amur grant joie en ai 
quant vus tant me avez preisié 
durement en dei estre lie 
ne remeindrat pas endreit mei 
un an sui remis od le rei 
la fiance ad de mei prise 
n en partirai en nule guise 
desique sa guere ait finee 
puis m en irai en ma cuntree 
kar ne voil mie remaneir 
si cunge puis de vus aveir " 
la pucele li respundi 
' amis la vostre grant merci 
tant estes sages e curteis 
bien averez purveu ainceis 
quei vus vodriez fere de mei 
sur tute rien vus aim e crei " 
bien s esteent aseuré 
a cele feiz n unt plus parlé 
a sun ostel eliduc vet 
mut est joius mut ad bien fet 
sovent peot parler od s amie 
grant est entre eus la druerie 
tant s est de la guere entremis 
qu il aveit retenu e pris 
celui ki le rei guerreia 
e tute la tere aquita 
mut fu preisez par sa pruesce 
par sun sen e par sa largesce 
mut li esteit bien avenu 
dedenz le terme ke ceo fu 
ses sires l ot enveé quere 
treis messages fors de la tere 
mut ert grevez e damagiez 
e encumbrez et damagiez 
tuz ses chasteus alot perdant 
e tute sa tere guastant 
mut s esteit sovent repentiz 
qu il de lui esteit partiz 
mal cunseil en ot eu 
e malement l aveit veu 
les traiturs ki l encuserent 
e empeirerent e medlerent 
aveit jeté fors del pais 
e en eissil a tuz jurs mis 
par sun grant besuin le mandot 
e sumuneit e conjurot 
par l aliance qu il li fist 
quant il l umage de lui prist 
que s en venist pur lui aider 
kar mut en aveit grant mester 
eliduc oi la novele 
mut li pesa pur la pucele 
kar anguissusement l amot 
e ele lui ke plus ne pot 
mes n ot entre eus nule folie 
jolifte ne vileinie 
de douneer e de parler 
e de lur beaus aveirs doner 
esteit tute la druerie 
par amur en lur cumpainie 
ceo fu s entente e sun espeir 
ele le quidot del tut aveir 
e retenir si ele peust 
ne saveit pas que femme eust 
' allas " fet il ' mal ai erré 
trop ai en cest pais esté 
mar vi unkes ceste cuntree 
une meschine i ai amee 
guilliadun la fille al rei 
mut durement e ele mei 
quant si de li m estuet partir 
un de nus estuet murir 
u ambedeus estre ceo peot 
e nepurquant aler m esteot 
mis sires m ad par bref mandé 
e par serement conjuré 
e ma femme d autre part 
ore me covient que jeo me gart 
jeo ne puis mie remaneir 
ainz m en irai par estuveir 
si m amie esteie espusez 
ne l suffreit crestientez 
de tutes parz va malement 
deu tant est dur le departement 
mes ki k il turt a mesprisun 
vers li ferai tuz jurs raisun 
tute sa volente ferai 
e par sun cunseil errai 
li reis sis sires ad bone peis 
ne qui que nul le guerreit meis 
pur la busuin de mun seignur 
querrai cunge devant le jur 
que mes termes esteit asis 
ke od lui sereie al pais 
a la pucele irai parler 
e tut mun afere mustrer 
ele me dirat sun voler 
e jo l ferai a mun poer " 
li chevaler n ad plus targié 
al rei veit prendre le cungie 
l aventure li cunte e dit 
le brief li ad mustré e lit 
que sis sires li enveia 
que par destresce le manda 
li reis oi le mandement 
e qu il ne remeindra nent 
mut est dolent e trespensez 
del suen li ad offert asez 
la terce part de sa herite 
e sun tresur abaundoné 
pur remaneir tant li fera 
dunt a tuz jurs le loera 
' par deu " fet il ' a ceste feiz 
puisque mis sires est destreiz 
e il m ad mandé de si loin 
jo m en irai pur sun busoin 
ne remeindrai en nule guise 
si avez mester de mun servise 
a vus revendrai volenters 
od grant esforz de chevalers " 
de ceo l ad li reis mercié 
e bonement cunge doné 
tuz les aveirs de sa meisun 
li met li reis en baundun 
or e argent chiens e chevaus 
dras de seie bons e beaus 
il en prist mesurablement 
puis li ad dit avenantment 
que a sa fille parler ireit 
mut volenters si lui pleseit 
li reis respunt ' ceo m est mut bel " 
avant enveit un dameisel 
que l us de la chambre ovri 
elidus vet parler od li 
quant ele le vit si l apela 
e sis mil feiz le salua 
de sun afere cunseil prent 
sun eire li mustre breuement 
ainzqu il li eust tut mustré 
ne cunge pris ne demandé 
se pauma ele de dolur 
e perdi tute sa culur 
quant eliduc la veit paumer 
si se cumence a desmenter 
la buche li baise sovent 
e si plure mut tendrement 
entre ses braz la prist e tient 
tantque de paumeisuns revient 
' par deu " fet il ' ma duce amie 
sufrez un poi ke jo vus die 
vus estes ma vie e ma mort 
en vus est tut mun confort 
pur ceo preng jeo cunseil de vus 
que fiance ad entre nus 
pur busuin vois en mun pais 
a vostre pere ai cunge pris 
mes jeo frei vostre pleisir 
queke me deive avenir 
od vus " fet ele ' me amenez 
puisque remaneir ne volez 
u si ceo nun jeo me ocirai 
james joie ne bien ne averai " 
eliduc respunt par ducur 
que mut l amot de bon amur 
' bele jeo sui par serement 
a vostre pere veirement 
si jeo vus en menoe od mei 
jeo li mentireie ma fei 
desik ki al terme ki fu mis 
leaument vus jur e plevis 
si cunge me volez doner 
e respit mettre e jur nomer 
si vus volez que jeo revienge 
n est rien al mund que me retienge 
pur ceo que seie vis e seins 
ma vie est tute entre voz meins " 
cele oi de lui grant amur 
terme li dune e nume jur 
de venir e pur li mener 
grant doel firent al desevrer 
lur anels d or s entrechangerent 
e ducement s entrebaiserent 
il est desque a la mer alez 
bon ot le vent tost est passez 
quant eliduc est repeirez 
sis sires est joius e liez 
e si ami e si parent 
e li autre communement 
e sa bone femme sur tuz 
que mut est bele sage e pruz 
mes il esteit tuz jurs pensis 
pur l amur dunt il ert suspris 
unc pur rien qu il veist 
joie ne bel semblant ne fist 
ne james joie nen avera 
desique s amie verra 
mut se cuntient sutivement 
sa femme en ot le queor dolent 
ne sot mie quei ceo deveit 
a sei memes se pleigneit 
ele lui demandot suvent 
si il ot oi de nule gent 
que ele eust mesfet u mespris 
tant cum il fu hors del pais 
volenters s en esdrescera 
devant sa gent quant li plarra 
' dame " fet il ' nent ne vus ret 
de mesprisun ne de mesfet 
mes al pais u j ai esté 
ai al rei plevi e juré 
que jeo dei a lui repeirer 
kar de mei ad grant mester 
si li rei mis sires aveit peis 
ne remeindreie oit jurs apres 
grant travail m estuvera suffrir 
ainzque jeo puisse revenir 
ja desique revenu seie 
n averai joie de rien que veie 
kar ne voil ma fei trespasser " 
atant le lest la dame ester 
eliduc od sun seignur fu 
mut li ad aidé e valu 
par le cunseil de lui errot 
e tute la tere gardot 
mes quant li termes apreca 
que la pucele li numa 
de pais fere s est entremis 
tuz acorda ses enemis 
puis s est appareillé de errer 
e queile gent il vodra mener 
deus ses nevuz qu il mut ama 
e un suen chamberlenc mena 
cil ot de lur cunseil esté 
e le message aveit porté 
e ses esquiers sulement 
il n ot cure d autre gent 
a ceus fist plevir e jurer 
de tut sun afaire celer 
en mer se mist plus n i atent 
utre furent hastivement 
en la cuntree esteit arivez 
u il esteit plus desirez 
eliduc fu mut veiziez 
luin des hafnes s est herbergez 
ne voleit mie estre veuz 
ne trovez ne recunuz 
sun chamberlenc appareilla 
e a s amie l enveia 
si li manda que venuz fu 
bien ad sun cumand tenu 
la nuit quant tut fu avespré 
s en eissi de la cite 
li chamberlenc od li ira 
e il encuntre li sera 
cil aveit tuz changié ses dras 
a pie s en vet trestut le pas 
a la cite ala tut dreit 
u la fille le rei esteit 
tant aveit purchacié e quis 
que dedenz la chambre s est mis 
a la pucele dist saluz 
e que sis amis esteit venuz 
quant ele ad la novele oie 
tute murne e esbaie 
de joie plure tendrement 
e celui ad baisé suvent 
il li ad dit que al vesprer 
l en estuverat od li aler 
tut le jur ot issi esté 
e lur eire bien devisé 
la nuit quant tut fu aseri 
de la vile s en sunt parti 
li dameisel e ele od li 
e ne furent mais il dui 
grant pour ad ke hum ne la veie 
vestue fu de un drap de seie 
menuement a or brosdé 
e un curt mantel afublé 
luinz de la porte al trait de un arc 
la ot un bois clos de un bel parc 
suz le paliz les atendeit 
sis amis ki pur li veneit 
li chamberlenc la l amena 
e il descent si la baisa 
grant joie firent a l assembler 
sur un cheval la fist munter 
e il munta sa reisne prent 
od li s en vet hastivement 
al hafne vient a toteneis 
en la nef entrent demaneis 
n i ot humme si les suens nun 
e s amie guilliadun 
bon vent eurent e bon ore 
e tut le tens aseuré 
mes quant il durent ariver 
une turmente eurent en mer 
e un vent devant eus leva 
que luin del hafne les geta 
lur verge brusa e fendi 
e tut lur sigle desrumpi 
deu recleiment devotement 
seint nicholas e seint clement 
e ma dame seinte marie 
que vers sun fiz lur querge aie 
ke il les garisse de perir 
e al hafne puissent venir 
un hure ariere un autre avant 
issi alouent acosteant 
mut esteient pres de turment 
un des deciples hautement 
s est escriez ' quei faimes nus 
sire ca einz avez od vus 
cele par ki nus perissums 
james a tere ne vendrums 
femme leale espuse avez 
e sur cele autre en menez 
cuntre deu e encuntre la lei 
cuntre dreiture e cuntre fei 
lessez la nus geter en mer 
si poum sempres ariver " 
eliduc oi quei cil dist 
pur poi d ire ne mesprist 
' fiz a putain " fet il ' mauveis 
fel traitre ne l dire meis 
si m amie peust laissier 
jeo l vus eusse vendu mut cher " 
mes entre ses braz la teneit 
e cunfortout ceo qu il poeit 
del mal que ele ot en mer 
e de ceo que ele oi numer 
que femme espuse ot sis amis 
autre ke li en sun pais 
desur sun vis chei paumee 
tute pale desculuree 
en la paumeisun demurra 
que ele ne revient ne suspira 
cil ki ensemble od lui l enporte 
quidot pur veir ke ele fust morte 
mut fet grant doel sus est levez 
vers l escipre est tost alez 
de l avirun si l ad feru 
k il l abati tut estendu 
par le pie l en ad jeté fors 
les undes en portent le cors 
puisqu il l ot lancié en la mer 
a l estiere vait governer 
tant guverna la neif e tint 
le hafne prist a tere vint 
quant il furent bien arivé 
le pont mist jus ancre ad geté 
encore jut ele en paumeisun 
ne n ot semblant si de mort nun 
eliduc feseit mut grant doel 
iloc fust mort od li sun voil 
a ses cumpainuns demanda 
queil cunseil chesun li dura 
u la pucele portera 
kar de li ne partira 
si serat enfuie e mise 
od grant honur od bel servise 
en cimiterie beneeit 
fille ert a rei si en aveit dreit 
cil en furent tut esgaré 
ne li aveient rien loé 
eliduc prist a purpenser 
quel part il la purrat porter 
sis recez fu pres de la mer 
estre i peust a sun deigner 
une forest aveit entur 
trente liwes ot de lungur 
un seinz hermites i maneit 
e une chapele i aveit 
quarante anz i aveit esté 
meinte feiz ot od li parlé 
a lui ceo dist la portera 
en sa chapele l enfuira 
de sa tere tant i durra 
une abeie i fundera 
si mettra cuvent de moignes 
u de nuneins u de chanoignes 
que tuz jurs prierunt pur li 
ke deus li face bone merci 
ses chevals ad fait amener 
si s cumande tuz a munter 
mes la fiaunce prent d iceus 
qu il n iert descuvert pur eus 
devant lui sur sun palefrei 
s amie porte ensemble od sei 
le dreit chemin ad tant erré 
qu il esteient al bois entré 
a la chapele sont venu 
apelé i unt e batu 
n i troverent ki s respundist 
ne ki la porte lur ovrist 
un des suens fist utre passer 
la porte ovrir e desfermer 
oit jurs esteit devant finiz 
li seinz hermites li parfiz 
la tumbe novele trova 
mut fu dolenz mut s esmaia 
cil voleient la fosse faire 
mes il les fist ariere traire 
u il deust mettre s amie 
il lur ad dit ' ceo n i ad mie 
ainz en averai mun cunseil pris 
a la sage gent del pais 
cum purrai le liu eshaucier 
u de abbeie u de mustier 
devant l auter la cucherum 
e a deu la cumanderum " 
il ad fet aporter ses dras 
un lit li funt ignelepas 
la meschine desus courirent 
e cum pur morte la laissierent 
mes quant ceo vient al departir 
dunc quida il de doel murir 
les oilz li baise e la face 
' bele " fet il ' ja deu ne place 
que james porter puisse armes 
ne al secle vivre ne durer 
bele amie mar me veistes 
duce chere mar me siwistes 
bele ja fuissiez vus reine 
ne fust l amur leale e fine 
dunt vus m amastes leaument 
mut ai pur vus mun quor dolent 
le jur que jeo vus enfuirai 
ordre de moigne receverai 
sur vostre tumbe chescun jur 
ferai refeindre ma dolur " 
atant s en part de la pucele 
si ferme l us de la chapele 
a sun ostel ad enveé 
sun message li ad cunté 
a sa femme qu il veneit 
mes las e travaillé esteit 
quant ele l oi mut en fu lie 
cuntre lui s est apareillie 
sun seignur receit bonement 
mes poi de joie l en atent 
kar unc bel semblant ne fist 
ne bone parole ne dist 
nul ne l osa mettre a reisun 
deus jurs esteit en la meisun 
la messe oeit bien par matin 
puis se meteit sus al chemin 
al bois alot a la chapele 
la u giseit la dameisele 
en la paumeisun la trovot 
ne reveneit ne suspirot 
de ceo li semblot grant merveille 
k il la veeit blanche e vermeille 
unkes la colur ne perdi 
fors un petit que ele enpali 
mut anguissusement plurot 
e pur l alme de li preiot 
quant aveit fete sa priere 
a sa meisun alot ariere 
un jur a l eissir del muster 
le aveit sa femme fet gaiter 
un suen vadlet mut li premist 
de luinz alast e si veist 
quel part sis sires turnereit 
chevals e armes li durreit 
cil ad sun comandement fait 
al bois se met apres lui vait 
siqu il ne l ad aparceu 
bien ad esgardé e veu 
cument en la chapele entra 
le dol oi qu il demena 
ainzque eliduc s en seit eissuz 
est a sa dame revenuz 
tut li cunta qu il oi 
la dolur la noise e le cri 
cum fet sis sires en l ermitage 
ele en mua tut sun curage 
la dame dit ' sempres irums 
tut l ermitage cerchirums 
mis sires dit ceo quide errer 
a la curt vet al rei parler 
li hermites fu mort pieca 
jeo sai asez qu il l ama 
mes ja pur li ceo ne fereit 
ne tel dolur ne demerreit " 
a cele feiz le lait issi 
cel jur memes apres midi 
vait eliduc parler al rei 
ele prent le vadlet od sei 
a l ermitage l ad mené 
quant en la chapele est entré 
e vit le lit a la pucele 
que resemblot rose nuvele 
del covertur l ad descoveri 
e vit le cors tant eschevi 
les braz lungs blanches les meins 
e les deiz greilles lungs e pleins 
ore seit ele la verite 
pur quei sis sires ad duel mené 
le vadlet avant apelat 
e la merveille li mustrat 
' veiz tu " fet ele ' ceste femme 
que de beute resemble gemme 
ceo est l amie mun seignur 
pur quei il meine tele dolur 
par fei jeo ne me merveil mie 
quant si bele femme est perie 
tant par pite tant par amur 
james n averai joie nul jur " 
ele cumencet a plurer 
e la meschine regreter 
devant le lit s asist plurant 
une musteile vint curant 
de suz l auter esteit eissue 
e le vadlet l aveit ferue 
pur ceo que sur le cors passa 
de un bastun qu il tint la tua 
enmi l eire l aveit getee 
ne demura ke une loee 
quant sa cumpaine i acurrut 
si vit la place u ele jut 
entur la teste li ala 
e del pie suvent la marcha 
quant ne la pot fere lever 
semblant feseit de doel mener 
de la chapele esteit eissue 
as herbes est al bois venue 
od ses denz ad prise une flur 
tute de vermeille colur 
hastivement reveit ariere 
dedenz la buche en teu manere 
a sa cumpaine l aveit mise 
que li vadlez aveit ocise 
e memes l ure fu revescue 
la dame l ad aparceue 
al vadlet crie ' retien la 
getez franc humme mar se ira " 
e il geta si la feri 
que la floret li chei 
la dame lieve si la prent 
ariere va hastivement 
dedenz la buche a la pucele 
meteit la flur que tant fu bele 
un petitet i demurra 
cele revint e suspira 
apres parla les oilz overi 
' deu " fet ele ' tant ai dormi " 
quant la dame l oi parler 
deu cumencat a mercier 
demande li ki ele esteit 
e la meschine li diseit 
' dame jo sui de logres nee 
fille a un rei de la cuntree 
mut ai amé un chevalier 
eliduc le bon soudeer 
ensemble od lui m en amena 
peche ad fet k il m enginna 
femme ot espuse ne l me dist 
ne unc semblant ne m en fist 
quant de sa femme oi parler 
de duel ke oi m estuet paumer 
vileinement descunseillee 
m ad en autre tere laissee 
trahi m ad ne sai quei deit 
mut est fole que humme creit 
bele " la dame li respunt 
' n ad rien vivant en tut le munt 
que joie li feist aveir 
ceo vus peot humme dire pur veir 
il quide ke vus seez morte 
a merveille se descunforte 
chescun jur vus ad regardee 
bien quid qu il vus trova pasmee 
jo sui sa spuse vereiment 
mut ai pur li mun quor dolent 
pur la dolur qu il menot 
saveir voleie u il alot 
apres lui vienc si vus trovai 
que vive estes grant joie en ai 
ensemble od mei vus en merrai 
e a vostre ami vus rendrai 
del tut le voil quite clamer 
e si ferai mun chef veler " 
tant l ad la dame confortee 
que ensemble od lui l en ad menee 
sun vallet ad appareillé 
e pur sun seignur enveié 
tant errat cil qu il le trova 
avenantment le salua 
l aventure li dit e cunte 
sur un cheval eliduc munte 
unc n i atendi cumpainun 
la nuit revint a sa meisun 
quant vive ad trovee s amie 
ducement sa femme mercie 
mut par est eliduc haitiez 
unc nul jur ne fu si liez 
la pucele baise suvent 
e ele lui mut ducement 
ensemble funt joie mut grant 
quant la dame vit lur semblant 
sun seignur ad a reisun mis 
cunge li ad rové e quis 
que ele puisse de li partir 
nunein volt estre deu servir 
de sa tere li doint partie 
u ele face une abeie 
cele prenge qu il eime tant 
kar n est pas bien ne avenant 
de deus espuses meintenir 
ne la lei ne l deit cunsentir 
eliduc li ad otrié 
e bonement cunge doné 
tute sa volunte fera 
e de sa tere li durra 
pres del chastel einz el boscage 
a la chapele a l hermitage 
la ad fet fere sun muster 
ses meisuns edifier 
grant tere i met e grant aveir 
bien i averat sun estuveir 
quant tut ad fet bien aturner 
la dame i fet sun chief veler 
trente nuneins ensemble od li 
sa vie e s ordre establi 
eliduc s amie ad prise 
a grant honur od bel servise 
en fu la feste demenee 
le jur qu il l aveit espusee 
ensemble vesquirent meint jur 
mut ot entre eus parfit amur 
granz aumoines e granz biens firent 
tant que a deu se cunvertirent 
pres del chastel de l autre part 
par grant cunseil e par esgart 
une eglise fist elidus 
de sa tere i mist le plus 
e tut sun or e sun argent 
hummes i mist e autre gent 
de mut bone religiun 
pur tenir l ordre e la meisun 
quant tut aveit appareillé 
n en ad puis gueres targé 
ensemble od eus se dune e rent 
pur servir deu omnipotent 
ensemble od sa femme premere 
mist sa femme que tant ot chere 
ele la receut cume sa serur 
e mut li porta grant honur 
de deu servir l amonesta 
e sun ordre li enseigna 
deu priouent pur lur ami 
qu il li feist bone merci 
e il pur eles repreiot 
ses messages lur enveiot 
pur saveir cument lur esteit 
e cum chescune se cunforteit 
mut se pena chescun pur sei 
de deu amer par bone fei 
e mut firent bele fin 
la merci deu le veir devin 
de l aventure de ces treis 
li auntien bretun curteis 
firent le lai pur remembrer 
que hum ne l deust pas oblier 
