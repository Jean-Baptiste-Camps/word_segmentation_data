sanior oiez raison gloriose et saintisme 
del ciel en est la voiz de paradis la vie 
deus la tremist en terre por amendeir noz vies 
kar tot sumes turneit a dol et a martyre 
nos n avons cariteit la foiz s en est fuie 
aleie en est en ciel tote l avons guerpie 
perdue avons la loi ke donat nostre sire 
ne nos ramembret mie del grant jor del juise 
or oiez la raison c onques teiz ne fut dite 
ne teiz nen iert jamais por tantke secles vive 
uns angles l aportat de la terre d egyptie 
faite fut en egipte la u deus fut nurriz 
par la boche d un angle la fist uns sainz hermiz 
en dis et set ans ke unkes pain ne vit 
ne ne manjat de char et si ne biut de vin 
mais de la glore deu fu totens raempliz 
or vos mande la sainte virgene marie 
se vos bien entendeiz ceste raison saintisme 
corone en porterez devant deu al juise 
ci comence de deu teil raisons a venir 
se vos bien l entendeiz s en aureiz paradis 
corone en porterez devant deu al juis 
et deus le vos otroit par la sue mercit 
desormais vos dirai del grant jor del juis 
quant deus repairerat et li munz iert finis 
il n iert d or ne d argent de casteaz ne de cis 
mais de noz pecheors qui deu n avrons serviz 
car tuit repairerons devant deu al juis 
teilz angoisse ne fut puiske deus lo ciel fist 
cum serat icel jor ke terre prendrat fin 
perdut avrons a l orgul doleros c avons ci 
et les lasses de femes et manches et trains 
manches et garnimenz dont eles funt teil pris 
n avront aneaz elz doiz ne harpons al col mis 
ne braz avant jeteit par orgulh ne par pris 
par orgul perdit l angles et deu et paradis 
car si serunt tot cil qui en orgul seront pris 
plus at feme d orgul si cum la letre dis 
ke n ait hom nuz en terre qui de mere soit vis 
tant embracent richeces dont eles funt tel pris 
l une le fait por l atre par orgul et par pris 
ce n est mie por deu ne ameir ne servir 
ne por les lasses d anrmes sorcurre ne garir 
mais por enfer conquerre embracier et tenir 
c anzois i soient enz ke li puiz sot empliz 
et avoir granz angoisses ke veniet li juis 
la mors iert obliee qui nos mentenrat si 
puiske ele venrat iciz jors guerpis 
petit en porterons las nos tant a la fin 
en un dolent drapel iert li cors sepeliz 
buteiz iert en la terre as nuz vers poverins 
ki manjeront la char et trencherunt parmi 
et si rorunt les olz et la boche et lo vis 
li orguelz de cest secle revient a petit pris 
et cant la mors prent l omme li cors vait angoissant 
la lasse d anrme vait par tot lo cors fuiant 
li diable l en chacent mut angoissosement 
fierement la requierent et derrier et devant 
ses doleros pechiez li vunt renovelant 
et sa lasse de vie c at demeneie tant 
sor lo piz li assiet a la boche devant 
" za fors en venreiz vos car ne poeiz garir 
hui est venuz li jors k en ireiz en exilh 
li cors vos at traie car unkes bien ne fist 
nen ot ainc cariteit ne de povre mercit 
ne ainc n amat parole qui de deu part venist 
en enfer vos moinrai lo doleros pais 
ne revenreiz jamais parleir a voz amis 
voz granz dolors conteir ke soferrez todis " 
la mors est angoissose et l anrme est emarie 
ele voit les diables qui ne s atargent mie 
l anme huchet el cors " damme sainte marie 
car moi sorcoreiz hui gloriose roine " 
li diable li mostrent sa dolerose vie 
en sa main tient la chartre ke il en at escrite 
" lasse por koi l apeles de sorcurs n avras mie 
tant cum tu fus al secle deu ne volsis servir 
ne la sainte virgine u deus sanc et char prist 
teil chose as deservie qui gries t iert a sofrir 
ne toi faldront angoisses que n en aies todis 
tu ne fus osteliers almones ne fesis 
asseiz manjas al secle et ton ventre remplis 
petit en donas deu or lo trueves ici 
ne verras mais la joie qui est en paradis 
vos quidastes lo munde enbracier et tenir 
la mors vos est mut pres ne porez ja garir 
ultre s en est aleie tart est del repentir 
ne vos faldront angoisses ke n en aiez todis 
li avoirs est remeis et as filz et az filhes 
il en vivront al secle vos en ireiz chaitive 
ne vos sorcurrat mie la virgine marie 
et sainz michiez li angles ne vos conduira mie 
ja ne vos faldront paines a nul tens ke deus vive 
or penras penitance c onkes teil ne fesis 
par fou et par tormenz et par doleros lius 
les granz fains et les sois vos covenrat sofrir 
la noif et la jeleie et les dolenz gresis 
en roge meir la grant la passerez parmi 
ne vos faldront angoisses anz venrat li juis 
cant deus repairerat lo jor sereiz maldit 
en la chartre d enfeir qui ja ne prendrat fin " 
or oiez que dist l anme de cel cors que guerpist 
" cors maldiz soies tu ensi cum deus te fist 
et toi oil et tes mains et ta boche et tes vis 
toi piet ta monumente de quantke est de ti 
cant ce as manovreit et ce as deservit 
k en irai en enfer lo doleros pais 
je ne l avoi forfait beaz deus ne deservit 
mais ciz lerres de cors qui unkes bien ne fist 
ainc nen ot cariteit ne de povre mercit 
ne n amat la parole qui de deu part venist " 
vullet u non la lasse il l estuet fors issir 
li cors remaint en terre l anme en vait en exil 
diable ne manjouent ne pain ne char ne vin 
mais les anmes des cors ke dammledeus i mist 
celes art et devoret et detrenchet parmi 
des le lundi al main entrosc al semedi 
endroit le cok cantant dont repaire li spirs 
sor la tombe s asiet la u li cors se gist 
se li cors at bien fait et il est en bien pris 
l anme li rent de deu et grasces et mercis 
" cors benoiz soies tu bon sanior ai servit 
j ai veue la joie qui est en camp florit 
vie manrai toz jors avoc les deu amis 
je m en irai beaz sire deus soit garde de ti 
a la joie entrai qui est en camp flori 
la venront trestuit cil qui ont deu servit " 
se li cors at mal fait et il est en mal pris 
l anme revient al cors durement lo maldist 
" lerres que faites vos ke giseiz vos icit 
ja ne poeiz troveir ne osteil ne abit 
unkes ne herbrijastes ne povre ne mendit 
et deus ne l ferat vos el sien saint paradis 
ki vos ferait garanz devant al juis 
ki k i ait beneizon vos i sereiz maldis 
veeiz les granz companies des diables ici 
parmi la roge meir m en cacent en exil 
lassus devers lo ciel jus me laissent cair 
veeiz ces grandes plaies ke moi estuet tenir 
ju ai es piez chaaines et el col teil laz mis 
lerres plus sunt pesant ke n est la turz david 
la turz de babiloine ne poiset mie si 
et toz tens moi creistront ke ja ne prendront fin " 
la ne rireiz vos mais dont venistes ici 
ne jamais ne verreiz ne parent ne amis 
cez doleros tormenz que vos estuet sofrir 
de trestotes ces anmes ki cest secle ont guerpit 
ne seit ne clers moines tant canteir ne tant lire 
ke nuz puist onkes dire u cez anmes vertisent 
ne u prendent osteil ne u soit li lor vivres 
volentiers revenroient por lur angoisses dire 
ja ne revenront mais anz venrat juises 
la venront li dolent qui deu n avront servi 
ki n orent cariteit ne de povre merci 
cil releront lo jor ke deus devrat venir 
dont mosterrat ses plaies ke il por nos sofri 
commentke li plaiz prendet il n avront ja merci 
car deus les maldirat qui onkes ne mentit 
en la chartre d infer qui ja ne predra fin 
oi sanior et dames com laide atente at ci 
ki voz cors aveiz tant et gardeiz et nurriz 
par la mort ancoissose i passereiz parmi 
a grant dol revenront cist las cors a la fin 
hom non est en cest secle tant amez et serviz 
tant ait or ne argent ne casteaz ne pais 
puiske l anme en est fors ke il ne soit toz viz 
ne tant l aimet nuz hom qu il lo vulet veir 
bien e covieie a vers puisqu il est enfoiz 
ciz secles nos at toz traiz et avogleiz 
hom non est en cest secle tant serviz ne amez 
tant ait or ne argent ne chasteaz ne citeiz 
pelizons vairs et gris manteaz engoleiz 
puiske l anme en est fors qu il ne soit avileiz 
ohi de noz las cors que nos par amons si 
de boivre et de mangier de cacier de vestir 
des deliz de cest secle li faisons son plaisir 
cum plus l engrasserons et ferons son delit 
plus en rorunt li ver cant venrat a la fin 
tant vit li hom al secle cum deu vient a plaisir 
et cant la mors li prent li cors angoisse si 
ke les veines del cuer li detrenchent parmi 
grant angoisse at li cuers cant l anrme en doit issir 
donc remaint li orguez et li doleros pris 
et la lasse de vie ke nos maintenons ci 
kant deus repairerat al grant jor del juis 
il nos demanderat cum nos l avons servit 
gardons que nos soions porpenseit et garnit 
ke ce aions ovreit ke deu vienie a plaisir 
et respondre puisons devan deu al juis 
la ne prenderat nuz ne conseil ne respit 
tuit li bon avoc lui iront en paradis 
et li mal en infer u ja ne prendront fin 
oi deus li noz orguelz lo jor par iert si vilz 
ke nos n avrons vestit pelizons vairs ne gris 
ne les lasses de femes ne mantealz ne trains 
ja ne serons a plait se deu n avons servit 
des pechiez k avons fait parveut et garnit 
al cors parlerat l anrme al jor del grant juis 
" ohi cors doleros por koi t ai tant servit 
et doneit a mangier et culchiét en bon lit 
se bien eusses fait or lo trovasses ci 
or irai en infer lo doleros pais 
la grant dolor d infer moi covenrat soffrir " 
la trembleront li mal lo jor par teil air 
ke parmi les gechives entrosk as sobreciz 
venront trestot ensemble d angoisse del juis 
la iert li reprochiers de damledeu servir 
or oiez de cele anme ki deu avrat servit 
et qui out cariteit et de povre mercit 
blans vestimenz avrat glorios et floriz 
ki plus reluiront cleir ke soloz n esclarcit 
ce iert senefiance k ele avrat paradis 
prendeiz garde as bons sainz qui sorent deu servir 
et al mund preecherent et reciurent martyr 
as povres besinos penerent de servir 
n orent cure d avoir encontre deu tenir 
r sunt riche et manant de la celeste vie 
li cors en sunt servit en mostier et en glise 
teil joie ont devant deu ke nuz clers ne seit dire 
car si avront tuit cil qui feront son servise 
la serunt li bon saint devant tel pris 
ki orent fain et soit por lo grant deu servir 
ki ki s ait decaciez deus n es avrat pas viz 
blans vestimenz avront glorios et floriz 
ki ki fallet a siege ilh i seront assis 
les sieges damledeu avront en paradis 
ce reconte sainz polz ki les duelz d enfer vit 
cant entrat en enfer por l angoisse veir 
un home et une feme i vit qui ardoiet griement 
parmi les cors avoient nonante nuef tormenz 
li flanc et li costeit ardoient as dolenz 
diable lur ardoient les boches et les vis 
sainz polz les apelat or oiez k il lur dist 
" diva contes a moi ton tres doleros lit 
et ta res grant dolor qui ja ne prendrat fin 
or entendeiz beaz sire la nostre male vie 
car ades pluet sor nos et givlet et gresilhet 
ne nos falent dolors angoisses ne martyre 
uns vens nos vient corant qui vient devers l abi 
et si par est tant fors toz nos trenchet parmi 
et les cors met a mal des doleros chaitis 
ja por tant cum deus vivet nostre mal n avront fin 
set turs at en enfer qui sunt del tens antif 
nonante nuef tormenz at en chascun assis 
et en l un et en l atre jetet hom les chaitis 
tant i at des angoisses nen iert conté ne dit 
car lo racontes sire les dolanz qui sunt vif 
ki ki ait beneizon li mal i sunt falhit " 
or vos dirai d enfer lo doleros pais 
cum fut faiz et creeiz et storeiz et assis 
cil qui gardent enfer furent de paradis 
si furent orguillos envers deu qui les fis 
jus les en avalat et enfer en emplis 
hom n i puet troveir fonz et terre n i prent fins 
ce reconte sainz poz qui les duez d enfer vis 
la iront tuit icil ki deu avront guerpit 
il i at nuit obscure ke om n i puet veir 
onkes n i luist soloz ne jors n i esclarcist 
ne ja ne ferat mais por tant cum deus soit vis 
cant li diable repairent de querre les chaitis 
en enfer si s en rentrent lo doleros pais 
li uns manjoue l autre et detrenche parmi 
mut sunt lait li sanior ki gardent cel pais 
les goules ont baees dont li tenebrors ist 
ceps i at et charcanz et mut doleros liz 
et bujes et chaainnes as anmes comburir 
li serpent sunt avoc qui detrenchent parmi 
une aiwe i at corant d enfer en eist li rius 
ce recunte sainz poz ki les duez d enfer vit 
la turs de babilone s astoit fers et aciers 
en une petite hore l avroit parmi trenchit 
la baniet hom trois foiz cason jor les chaitis 
en apres les met hom ez caldieres bolir 
et puis les remet hom sor les rosteaz rostir 
ci comencent angoisses dolentes a venir 
teil fain at en infer vos ja porreiz oir 
ke por trestot lo pain c unkes dammledeus fist 
desk il format adam entroske al juis 
s il l avoient mangiét et lo mont transglotit 
n avroient en enfer lor grant fain aemplit 
en apres ont teil soit cum ja poreiz oir 
s avoient la meir buite et les aiwes en fin 
et lo ciel et la terre avoient englotit 
n avroient en infer lor grant soit acomplit 
iteilz sunt les angoisses ke elz estuet sofrir 
mut ont grant deseier del grant deu a veir 
ne l puent oblier ne par nuit ne par dis 
il ne l verront jamais por tant cum deus soit vis 
cant deus repairerat al grant jor del juis 
ce nen iert mie plaiz qui soit mis en respit 
l uns ne dirat a l atre " amis aidiez me ci 
s irons a damrideu si li prirons mercit " 
volentiers s en fuiroient se z astoit consentit 
ja n en movront les piez la boche ne lo vis 
ne ne clorunt lor oil ne seront tant hardit 
en teil osteil irat qui deu avrat guerpit 
de nonante nuef plaies iert chascon jor serviz 
et li petit enfant qui ensi sunt murdrit 
a tort et a pechiet et noiét et ocis 
cil iront tuit ensemble devant deu al juis 
clameront soi a deu qui ciel et terre fist 
cil lor en ferat droit qui onkes tort ne fist 
grans tormenz en avront cil qui les ont murdriz 
en la chartre d infer u ja ne prendront fin 
la avrat tante fenme et tant home enmari 
et tant faz crestoien qui deu n avront servi 
des richesces qu il orent et des avoirs colhiz 
ke il doneir deussent as povres et mendis 
asseiz avront angoisses ja non iert contredit 
mis serunt en la chartre u herodes fut mis 
ni avrat saint ne sainte apostle ne martyr 
ne angle ne archangle ke onkes deus fesist 
ki d userier apele damrideu al juis 
s il est pris en usures ke deus en ait mercit 
ne ja eisset d infer por tant cum deus soit vis 
ohi dolenz orguez quant home avras trait 
quantes beles joventes as tolut paradis 
et quant bel baceleir jovencel et mechin 
feras ardoir el fou u ja ne prendront fin 
et freres et serors et uxors et mariz 
ne fut ainc si granz duelz puiske deus l angle fist 
k il serat a cel jor ke seront departit 
la soi departeront et parent et ami 
la guerpirat li peres et la mere son fil 
" oi filz " dirat la mere " dolente vos guerpis 
et je vos bele mere et chaitis et mariz 
bien nos fut acointiét teiz seroit nostre fins 
ki deu ne serviroit ja n avroit paradis 
veeiz ici lo regne u remanrons toz dis 
dont lor vient fous et flame qui art tot lo pais 
ci remanrons jamais por tant deus soit vis 
cum lasse desevrance las nos tant at ici 
tuit li terrien sanior ke nos avrons servi 
il nos faldront trestot cant venrat al juis 
li plaiz n iert mie lur lo jor a maintenir 
anz iert al creator qui trestot lo mont fist " 
en une chartre anciene el parfunt seront mis 
unkes n i luist soloz ne jors n i esclarcist 
la entrat nostre sire por noz anmes garir 
tant i at de parfunt si cum li angles dist 
cum del ciel a la terre et ke ferons chaitif 
mut par iert grant li duelz devant deu al juis 
la seront clerc et moine et paien et juis 
et li faz crestijen ki deu n avront servis 
u iert pris cil avoirs qui la iert departiz 
or oiez des granz signes qui de devant venront 
li ciez abaisserat a la terre parfunt 
la terre crollerat trosk en abisme el fonz 
li soloz et la lune lur beateit chageront 
li jors devenrat nuiz et del ciel plovrat sons 
ne fut ainc si granz duez puiske deus fist adam 
li halt mur en ez aiwes d angoisses verseront 
les estoiles del ciel jus a terre cheront 
dont venrat une nue devers lo ciel amont 
ki iert tant tenenebrose por l angoisse de nos 
si en revenrat une de devers orient 
ki jetrat fou et flamme mut angoissosement 
nuef costes environ ardant terre en toz senz 
non iert jamais mostiers ne vile ne pais 
ne n iert bors ne casteaz ke unkes deus fesist 
la mers s en iert fuie et li monz iert finiz 
or oiez la novele del grant jor del juis 
il sonerat en ciel mes sires sainz mathius 
ensemble revenront vostre chars et voz spirs 
de la terre eissereiz doleros et eschis 
l uns regarderat l autre toz sereiz embahis 
ne fut ainc si granz duez puiske deus l ome fist 
cum serat a cel jor cant terre prendrat fin 
l endemain sonerat marcus en orient 
tuit relevront de terre la crestoiene gent 
al tierc jor sonerat mes sires sainz johans 
lo jor verreiz miracles mut mut mervillos et grans 
la quarte part del ciel derrompre et departir 
al quart jor sonerat lucas en camp florit 
trestuit istront de terre ja uns n en iert a dir 
li clerc li lai li moine convers et li ermite 
et tot li faz crestien qui deu avront guerpit 
tot en iront al plait devan deu al juis 
la porat deu veoir qui onkes mais ne l vit 
et les plaies avoc que il por nos sofrit 
or oiez ke dirat nostre sire a la fin 
" ge vos ai toz refaiz et ameiz icii 
et si sui revenuz al terme que vos mis 
se bien eussiez fait or lo trovisiez ci 
veeiz ici les plaies ke jo por vos sofri 
les palmes et les piez en ou perciés parmi 
grant angoisse out mes cors kant m anme en diet issir 
mes cors fut consumeiz s en alat mes espirs 
enz el parfunt enfer por voz anmes garir 
les miens en jetai fors c un sol n i relenki 
et si laissai infer trosk al jor del juis 
ce soffri ge por vos k aveiz soffert por mi 
mes cors remeist en terre la u fut crucifix 
si ke tuit m esgarderent et paien et jui 
et li mal et li bon ki moi orent servi 
nichodemus i ert cui granz pitiez en prist 
cant li jors fut aleiz et il fut envesprit 
si revint a mon cors les clas de fe fors prist 
si moi mist jus a terre cant il m ot recollit 
drezat moi devant soi a engardeir me prist 
" ohi glorios deus cum granz plaiez at ci 
vos en ireiz en ciel la dont za deschendiz 
or vos en vulh proier par la vostre mercit 
cant venreiz en vo regne ramembre vos de mi " 
tuit avos parjurét li grant et li petit 
et sa mort et ses plaies ke il por nos soffrit 
li espirs repairat al tierc jor surrexit 
si en alat en ciel visiteir ses amis 
or deprions tuit deu par la sue mercit 
k aleir puissons od lui a la joie senz fin 
a la dextre partie avoc la sainte companie 
