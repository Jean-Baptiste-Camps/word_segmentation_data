ici comence le lay de launual 
l auenture de vn lay 
cum ele auint vus cunteray 
fait fu d un gentil vassal 
en bretaigne l apelent launual 
a kardoyl suiornout li reys 
arthur li prouz e li curteys 
pur les escoz et pur les pis 
ki destrueient les pays 
en la terre de logres le trououent 
mult souent le damagouent 
a la pentecuste en este 
i aueit li reys soiurné 
asez i dona riches duns 
e as cuntes e as baruns 
a ceus de la table runde 
n out tant de teus en tut le munde 
femmes et terres departi 
fors a un sul ke l out serui 
ce fu launual ne l en souint 
ne nul des suens ben ne li tint 
pur sa value pur sa largesce 
pur sa bunte e sa pruesce 
l enuient tuit li plusur 
tel lui mostroit semblant d amor 
si al cheualer mesauenist 
ja vne feiz ne l en pleinsist 
fiz fu a rei de grant parage 
mes loinz fu de sun heritage 
de la maisnie le rei fv 
tut sun auoir out despendv 
kar li reis rens ne lui dona 
ne launual ne lui demaunda 
ore est launual mult entrepris 
mult est dolenz mult est pensis 
seignors ne vus esmerueillez 
home estrange descunseillez 
mult est dolenz en autre terre 
quant il ne siet v cunseil quere 
li cheualer dunt je vus di 
ke tant aueit le rei serui 
vn jor munta sur sun destrer 
si s en uet esbanoier 
hors de la vile est issuz 
tut sol est en vn pre venuz 
sor vne ewe coraunt descent 
mes sis cheuaus tremble forment 
il le descengle si s en vet 
enmi le pre voutrer le lest 
le pan de sun mauntel plia 
desuz sun chief si se cucha 
mult est pensifs por sa mesaise 
il ne veit chose ke lui plaise 
la ou il iuit en tel manere 
guarda avant en la riuere 
si vit venir deus damoiseles 
vnkes mes n out veu si beles 
vestues furent richement 
e lacees estreitement 
mult par aueient beaus les vis 
en deus bliauz de purpre bis 
l einznee portout vns bacins 
d or esmerré ben faiz e fins 
le veir vus en dirrai saun faille 
l autre portout vne tuaille 
eles sunt alees tut dreit 
la v li 
launual ki ben fu enseignez 
cuntre eles se leua en piez 
celes l vnt primes salué 
lour message li vnt cunté 
' sire launual ma damoisele 
ke taunt par est curteise e bele 
nos ad enveiees pur vus 
kar j venez ensemble od nus 
sauuement vus j cunduieruns 
veez ou est sis pauilluns " 
li cheualers od eles vait 
de sun cheual ne tint nul plait 
ke deuant lui pessoit es prez 
desik al tref l unt amenez 
ki mult est beaus e ben asis 
la reyne semiramis 
quant ele out vnkes plus aueir 
plus de puissaunce e plus sauer 
ne l emperere octauien 
n esligassent le destre paen 
vn egle d or out desus mis 
de ce ne sai dire le pris 
ne des cordes ne des pessuns 
ke del tref tenent les girons 
suz ciel n ad rei ki s esligast 
pur nul auoir k il en donast 
dedenz le tref fv la pucele 
flur de lis ne rose nouele 
quant ele apert en tens d este 
trespassout ele de beaute 
ele iuit sur vn lit mult bel 
li drap valeient un chastel 
en sa chemise senglement 
mult out le cors ben fait e gent 
vn cher mantel de blanche ermine 
couert de purpre alisaundrine 
out pur le chaut sur lui ieté 
tut out descouert le coste 
le uis le col et la peitrine 
plus ert blanche ke flur d espine 
li cheualers auant ala 
e la meschine l apela 
il est deuant le lit asis 
' launual " fait ele ' beaus amis 
pur vus issi jo de ma terre 
de loinz vus sui venu quere 
si vus estes pruz e curteis 
emperere ne quens ne reis 
n out unkes tant joie ne ben 
kar jo vus eim sur tute ren " 
il la esguarda si la vit bele 
amor le poin de sa estencele 
ke sun quer alume e esprent 
il lui respunt auenauntment 
' bele " fait il ' s il vus pleseit 
ke cele joie me aueneit 
ke vus me deignissez amer 
ja ne saueriez comaunder 
ke jo ne face a mun poier 
turt a folie ou a sauer 
pur vus guerpiray tutes genz 
e fray vos cumandemenz 
james ne quer de vus partir 
ce est la ren ke je plus desir " 
quant la pucele oi parler 
celui ki tant la pout amer 
s amor e sun cors lui otreie 
ore est launual en dreite veie 
vn dun lui ad doné enpres 
ja cele ren ne uodra mes 
k il n eit tut a sun talent 
doint e depende largement 
e ele lui trouera asez 
ore est launual ben asenez 
cume plus despendra largement 
e plus auera or e argent 
' amis " fait ele ' ore vus chasti 
si vus comand e si vus pri 
ne vus descouerez a nul home 
de ce vus dirrai ben la summe 
k a tuz iurz mes me auerez perdue 
si cest amur esteit seue 
james ne me purriez veeir 
ne de mun cors seisine aueir " 
il lui respunt ke ben tendra 
ce k ele lui comaundera 
delez lui s est el lit cuchez 
ore est launual ben herbergez 
ensemble od lui la releuee 
demora iuske la vespree 
e plus s il pout feist 
et sa amie le cunsentist 
' amis " fait ele ' leuez sus 
ni poez pas demorer plus 
alez vus ent e jo remeindrai 
mes vne chose vus dirrai 
quant vus uodrez a mei parler 
ja ne sauerez cel liu penser 
ou home puisse auer s amie 
sanz reproche e sanz vileinie 
ke jo ne vus seie en present 
a feire tut vostre talent 
nul home fors vus ne me verra 
ne ma parole ne orra " 
quant ce oi mult en fu lez 
il la baise puis s est drescez 
celes k al tref l amenerent 
de riches dras le cunreierent 
quant il fu vestu de nouel 
suz ciel n out plus gent dauncel 
ne fu mie fous ne vilens 
l ewe lui donent a ses meins 
e la tuaille por assuier 
puis li aportent a manger 
oue s amie prist le super 
ne feseit mie a refuser 
mult l unt serui curteisement 
e cil a grant ioie le prent 
vn entremes i out plener 
ke mult pleseit al cheualer 
ke s amie besout souent 
e acolout estreitement 
quant del manger furent leué 
son cheual lui vnt amené 
ben li urent la seele mise 
mult out troué riche seruise 
il prent cunge si est muntez 
vers la cite s en est alez 
souent regarde arere sei 
mult est launual en grant esfrei 
de sa venture uait pensaunt 
en sun corage mult dotaunt 
esbaiz est ne set ke crere 
il ne la quide mie a veire 
il est a sun hostel venuz 
ses homes troue ben vestuz 
cele nuit bon ostel tint 
mes nul ne sout dunt ce li vint 
il n out el chastel cheualer 
ki de suior eust mester 
k il ne face a li venir 
e ben e richement seruir 
launual donout les riches duns 
launual recuilli les prisuns 
launual vesti les iugleurs 
launual feseit les granz honurs 
n i out estrange ne priue 
a ki launual n eit doné 
mult out launual joie e deduit 
ou seit de ior ou seit de nuit 
sa amie poet ver souent 
tut est a sun comandement 
ce m est auis ke meimes l an 
apres la feste seint johan 
desik a trente cheualer 
s erent alez esbanoier 
en vn uerger desuz la thur 
ou la regine ert a suior 
ensemble od eus esteit gauayns 
e sis cosins li beaus ywayns 
ce dist gauayns li beaus li prouz 
ki tant se fist amer de tuz 
' par deu seignurs nus fesum mal 
endreit nostre cumpaignun launual 
ki tant est larges e curteis 
e sis peres est riches reis 
ke nus ne l auum amené " 
atant s en est arere turné 
a sun ostel reuint arere 
launual en meine par priere 
a une fenestre entaillee 
s esteit la regine apuiee 
treis dames out ensemble od lui 
la mesnee le rei choisi 
launual conuit e esguarda 
vne des dames apella 
par lui mande ses damoiseles 
les plus cointes e les plus beles 
od lui s en uunt esbanier 
la ou cil sunt el vergier 
trente en meine od sei e plus 
par les degrez deualent jus 
li cheualer encuntrant le uunt 
ki por eles grant joie funt 
i les vnt prises par les mains 
cil parlement n ert pas vileins 
launual s en vait une part 
loinz des autres mult li es tart 
ke s amie puisse tenir 
baiser acoler e sentir 
autre joie prise petit 
s il n alout a sun delit 
quant la reine soul le veit 
al cheualer s en uet tut dreit 
lez lui s asist si l apela 
tut sun corage lui mustra 
' launual mult vus ai honuré 
mult cheri e mult amé 
tote m amor poez aueir 
kar m en dites vostre uoleir 
ma druerie vus otroy 
mult poez estre lez de moy 
dame " fait il ' lessez ester 
je n ai cure de vus amer 
lungement ai serui le rei 
ne li uoil memtir ma fei 
ja pur vus ne pur vostre amor 
ne mesfrai a mun seignur " 
la reine s en coroca 
irree fu si mesparla 
' launual " fet ele ' ben le quit 
vus n amez gueres tel deduit 
asez le m ad hom dit souent 
ke de femme n auez talent 
vallez amez ben afaitez 
od eus souent vus deduiez 
vileins cuard malueis failliz 
mult est mi sires maubailliz 
ki pres de luy vus ad suffert 
men escient ki deus en pert " 
quant il l oi mult est dolent 
de respundre ne fu pas lent 
tel chose dist par maltalent 
dvnt il se repenti souent 
' dame " ce dist ' de tel mester 
ne me soi vnkes aider 
mais jo aime e sui amis 
a cele ke deit auer le pris 
sor totes celes ke jo say 
vne chose vus en dirray 
ben le sachez a descouert 
ke vne de celes ke la sert 
tute la plus poure meschine 
vaut meuz de vus dame reine 
de cors de uis e de beaute 
d enseignement e de bunte " 
la reine s en part a taunt 
en sa chambre s en vait riant 
mult fu dolente e troblee 
de ce ke la out si avilee 
en sun lit malade cucha 
james ce dit n en leuera 
si li reis ne l en feseit dreit 
de ce unt ele se pleindreit 
li reis fv de bois repeirez 
mult out esté le ior heitez 
dedenz la chambre s en entra 
quant ele le uit si se clama 
as piez li chet merci crie 
e dit ke launual l out hunie 
de druerie la requist 
e pur ce k ele l escundit 
mult la laidi e auila 
de tele amie se vaunta 
ke tant ert cointe noble e fere 
ke meuz valeit la chamberere 
la plus poure ke la serueit 
ke la reine ne feseit 
li reis s en coruca forment 
jurez en ad sun serrement 
k il le fra ardoir ou pendre 
s en sa curt ne se puet defendre 
hors de la chambre issi li reis 
de ses barons apela treis 
si les enueit pur launual 
ki asez ad dolur e mal 
a sun ostel en sunt venuz 
il s esteit ben aparcuz 
k il aueit perdu s amie 
descouerte out la druerie 
en vne chambre fu tot sols 
dolent esteit e anguissos 
s amie apela mult souent 
mais il ne lui valut nent 
il se pleigneit e sospirout 
par hees souent se pasmot 
puis lui crie cent feiz merci 
k ele parlast a sun ami 
sun quer e sa boche maudit 
ce est merueille ke il vit 
il ne set tant crier ne braire 
ne tant debatre ne detraire 
k ele en voille merci auer 
sol tant k il la puisse veer 
allas coment se cuntendra 
cil ki li reis j enueia 
quant l unt troué si li vnt dit 
k a la curt alast sanz respit 
li reis l auoit par eus maundé 
la reine l ad encusé 
launual j vait od mult grant doel 
il j serreit occis sun voil 
de grant dolur mostra semblant 
li reis lui dist par maltalant 
' vassal vus m auez mult mesfait 
mult comencastes vilein plait 
de mey honir e auiler 
e la reine ledenger 
vaunté vus estes de folie 
trop par est noble vostre amie 
quant plus est bele sa meschine 
e plus auenaunte ke la reine " 
launual defent la deshonur 
e la hunte sun seignur 
de mot en mot si cum il dist 
ke la reine ne requist 
mes de ce dunt il out parlé 
reconuit il la verite 
de l amur dunt il se vaunta 
dolenz en est ke perdue l a 
de ce lur dist k il en fera 
quant ke la curt esgardera 
li reis fv mult vers lui irrez 
tuz ses barons ad enveiez 
pur dire dreit k il deiue faire 
ke hom ne li puisse a mal retraire 
cil ount sun comandement fait 
ov lur seit bel ou lur seit lait 
comunement j sunt alé 
si vnt iugé e esguardé 
ke launual deit auer vn jor 
mes pleges troisse a sun seignor 
k il atendra sun jugement 
e remeindra a sun present 
si serra la curt a force 
kar dunc n i out fors sa mesnee 
al rei reuenent li baron 
si li cuntent la resun 
li reis ad pleges demaundé 
launual fv sols e esguaré 
n i aueit parent ne ami 
gauuayn j vait k il l ad pleui 
e tut si compaignun apres 
li reis lor dist ' e jo le uus les 
sur quant ke uus tenez de mey 
terres e fiez chescun par sey " 
quant pleui fu dunc n i out el 
alez s en est a sun ostel 
li cheualer l unt conueié 
mult li vnt dist e chastié 
ke il ne face si grant dolur 
e maudient si fol amur 
chescun jor l aloient voir 
por ce k il voleient savoir 
s il beust ou s il mangast 
mult doutent k il s afolast 
av jor ke cil vrent nomé 
li cheualer sunt asemblé 
li reis e la reine j fv 
e li plege vnt launual rendu 
mult furent tuit por lui dolent 
je quit k il j en out tels cent 
ki feissent tut lor poier 
pur lui sanz plai deliuerer 
il ert rectez a mult grant tort 
li reis demande le record 
sulum le cleim e le respons 
ore est trestut sur les barons 
il sunt al jugement alez 
mult sunt pensifs e esgarez 
del franc home d autre pais 
ki est entre eus si entrepris 
encumbrer le volent li plusur 
por la volunte lur seignur 
ce dist li dux de cornewaille 
' ja endreit nus n i auera faille 
ki k en ploeit ne ki k en chaunt 
le dreit estoet aler avant 
li reis parla ver sun vassal 
ke jo vus oi nomer launual 
de felunie le recta 
e de mesdit l acheisuna 
d une amor dunt il se vanta 
e ma dame s en curoca 
nul ne l apele fors le rei 
par cele fei ki vus dei 
ki ben vousit dire le ueir 
ja n i dust respons aueir 
si por ce non k a sun seignor 
deit hom par tut porter honur 
vn serrement en gagera 
e li reis le nus pardora 
e s il puet auer sun garant 
e s amie venist auant 
e ce fust veir k il dist 
dunt la reine se marrist 
de ce auera il ben merci 
quant por uilte ne l dit de lui 
e s il ne puet garaunt aueir 
ce li deit hom faire saueir 
tut sun seruise pert del rei 
e si le deit cungeer de sei " 
al cheualer vnt enueié 
si li vnt dit e nuncié 
k il face s amie venir 
pur lui tenser e garantir 
il lur respont k il ne poeit 
ne par lui socurs n auereit 
il s en reuenent as jugeurs 
k il n i attendent nul socurs 
li reis lor hastout durement 
pur la reine ke les atent 
come il deueient departir 
deus puceles virent venir 
sur deus palefrois aumblaunz 
mult par esteient auenaunz 
de porpre e cendaus sunt vestues 
tut senglement a lur char nues 
cil les esgardent volenters 
gaugain od lui treis cheualers 
vait a launual si lui conta 
les deus puceles lui mostra 
mult fu heitez forment lui pri 
k il lui deist si ce est s amie 
il lui ad dit ' ne sai k il sunt 
ne dunt venent ne v eles vunt " 
celes sunt alees avaunt 
tut a cheual par tel semlant 
descendirent deuant le deis 
la ou seeit arthur li reis 
eles furent de grant beaute 
si unt curteisement parlé 
' reis feites chambres deliuerer 
e de pailles encurtiner 
ou ma dame puisse descendre 
ensemble od vus vient ostel prendre " 
il lur otrie volentres 
si apela deus cheualiers 
as chambres les amenerent sus 
a cele feiz ne distrent plus 
li reis demaunda de ses barons 
le iugement e le respons 
e dit ke mult l unt corucé 
de ce ke tant l unt delaié 
' sire " funt il ' nus departimes 
pur deus dames ke nus veimes 
ne auum uncore esgart fet 
ore recomenceron le plet " 
dunc asemblerent tut pensif 
asez j out noise e estrif 
tant come erent en cel esfrei 
deus puceles de grant cunrei 
vestues de deus pailles freis 
cheuauchent mules espaneis 
virent venir la rue aual 
grant joie en urent li vassal 
entr eus dient k ore est guariz 
launual li proz e li hardiz 
ywains est a lui alez 
ses cumpaignons j ad menez 
' sire " fait il ' reheitez vus 
por l amor deu parlez a nus 
ici uenent deus damoiseles 
mult acemees e mult beles 
ce est vostre amie ueirement " 
launual respont hastiuement 
e dit ke pas veu ne s out 
n il ne s coneit n il ne s amout 
atant furent celes venues 
deuant le rei sunt descendues 
mult les loierent li plusor 
de cors de vis e de culor 
n i out nule ke meuz ne vausist 
ke unkes la reine ne fist 
l einznee fu corteise e sage 
auenantment dist sun message 
' reis car nus faz chaumbres bailler 
a l hoes ma dame herberger 
ele vient ci a uos parler " 
il les comanda amener 
od les autres ki einzoes vindrent 
vnkes d eles plus plai n i tindrent 
quant fu d eles deliuerez 
s a tuz ses barons mandez 
ke li iugemenz seit tenuz 
trop a le iur esté tenuz 
la reine mult se curocout 
ke trop lungement jeunout 
ja departissent a itaunt 
quant par la uile vint erraunt 
tut a cheual vne pucele 
en tut le mund n out plus bele 
vn blanc palefrei cheuaucheit 
ki bel e suef lui porteit 
mult out ben fet col e teste 
suz ciel n out plus gente beste 
riche atur out el palefrei 
suz ciel n out cunte ne rei 
ki tut le peust esliger 
sanz terre vendre ou gager 
ele ert vestue en itel guise 
de cheinse blaunche e de chemise 
ke tuz les costez lui pareient 
e de deus parz lascez esteient 
le cors out gent basse la haunche 
le col plus blanc ke neif sur branche 
les euz vers e bel le vis 
bele buche nes ben asis 
les surcius bruns e bel le front 
le chief cresp e aukes blund 
fil d or ne gecte tel luor 
come ses cheuols encuntre le jor 
sun mauntel est de porpre bis 
les pans en out entor lui mis 
vn esperuer sur sun poing tient 
e un leuerer en pres lui vient 
il n out el borc petit ne gran 
ne li veillard ne li enfaunt 
ki ne l alassent reguarder 
si cume la virent errer 
de sa beaute n est mie gas 
ele s en veneit plus ke pas 
li jugeor ke si la veient 
a grant merueille le teneient 
n i out vn soul ki les guardast 
de dreite joie ne se reheitast 
cil ki le cheualer amoient 
a li venent si lui cuntoient 
de la pucele ke veneit 
si deu plest ki le deliuereit 
' sire compains ci en vent vne 
ke ne est fauue ne brune 
ce est la plus bele del mund 
de tutes celes ke j sunt " 
launual l oi sun chef dresca 
ben la conuit si suspira 
le sanc lui est munté el vis 
de parler fu aukes hastis 
' par fei " fait il ' ce est m amie 
ore ne m est gueres ki m oscie 
si ele n eit merci de mei 
kar guari sui quant la vei " 
la pucele entra el paleis 
vnc si bele n i entra mes 
deuant le rei est descendue 
si ke de tuz fu ben veue 
sun mauntel ad lessé cheir 
ke meuz la puisse hom veir 
li reis ki mult fu enseignez 
s est tout cuntre lui drescez 
e tut li autre l onurerent 
de lui seruir mult se penerent 
quant tuit l urent ben esgardé 
e sa beute asez loié 
ele parla en tel mesure 
kar de demorer n aueit cure 
' reis j ai amé vn toen vassal 
veez le la ce est launual 
acheisoné fu en ta curt 
ne uoil mie ke a mal lui curt 
de ce k il dist ce saches tu 
ke la reine ad tort eu 
vnkes nul jor ne la requist 
mes de la vantaunce k il fist 
si par mei puet estre aquité 
par vos barons seit deliuré " 
ce k il en jugerunt par dreit 
li reis otrie ke si seit 
n i ad un sul ki n eit jugé 
ke launual ad tut dereisné 
deliuerez est par lur agart 
e la dame s en depart 
ne la pout li reis retenir 
asez out gent por lui seruir 
dehors la sale auoient mis 
vn grant peron de marbre bis 
ou li paisant munteient 
ki de la curt le rei aloient 
launual est munté desus 
quant la pucele vint hors al hus 
sur le palefrei derere li 
de plein esles launual sailli 
od lui s en vet en aualun 
vnc puis ne l uirent li barun 
atant fine la chauncun 
ce nus dient li bretun 
en vn idle ki mult est beus 
la fu raui li daunceus 
nus hom n en oi puis parler 
ne je ne vus sai auant cunter 
