c est de lanual 
l auenture d un autre lai 
com il auint vous conterai 
fait fu d un molt rice vassal 
en breton l apelent lanval 
a cardoeill sejorna li rois 
artus li prex et li cortois 
por les escos et por les pis 
qui destrusoient le pais 
en le tere de logre estoient 
et mout souent le damagoient 
a le pentecoste en este 
i auoit li rois sejorné 
asses dona de rices dons 
et as contes et as barons 
a cex de le table reonde 
n ot tant de tex en tout le monde 
honors et terres departi 
fors a vn seu qui l a serui 
ce fu lanuax ne l en souuint 
ne nus des siens bien ne li tint 
por sa ualor por largece 
por sa biaute por sa proece 
l enuioient tot li pluisor 
tes li mostroit sanlant d amor 
s au caualier mesauenist 
ja vne fois ne l en plainsist 
fix a roi fu de haut parage 
mais loins fu de son hiretage 
de le maisnie le roi fu 
mais son auoir ot despendu 
car li rois rien ne li dona 
ne lanvax ne li demanda 
or est lanuax molt entrepris 
mout est dolans mout est pensis 
segnor ne uos en merueillies 
hom estranges desconseillies 
mout est dolans en autre terre 
quant il ne set v secors quere 
li ceualiers que je uous di 
ki tant auoit le roi serui 
vn jur monta sor son destrier 
si s en ala esbanoiier 
fors de le uile en est issus 
tos seus est en pre uenus 
sor une eue corant descent 
mais ses ceuaus tranble forment 
il le descengle si le lait 
enmi le pre witrer le fait 
le pan de son mantel ploia 
desous son cief puis se couca 
mout est pensis por se mesaise 
il ne oit cose qui li plaise 
la u il gist en tel maniere 
garda aual les la riuiere 
si uit uenir deus damoiseles 
onques n eut veues si beles 
vestues furent richement 
et laciés estrotement 
de dex bliaus de porpre bis 
mout par auoient biaus les vis 
l ainsnee portoit vns bacins 
d or esmeré bien fais et fins 
le uoir vous en di jou sans faille 
l autre portoit vne touaille 
eles en sont alees droit 
la u li ceualiers gissoit 
lanuax qui mout fu ensegniés 
contre eles s est leués en pies 
celes l ont primes salué 
le mesage li ont conté 
' sire lanual ma damoisele 
ki mout est et cortoise et bele 
ele nous enuoie por uous 
car i uenes ensanble o nous 
sauuement vous i conduirons 
vees pres est ses paueillons " 
li ceualiers aueuc s en vait 
de son ceual ne tient nul plait 
ki deuant lui paisoit v pre 
desiqu al tre l ont amené 
qui mout fu biax et bien assis 
la roine semiramis 
quant ele eut onques plus auoir 
et plus poiscance et plus sauoir 
ne l enperere octeuian 
n esligascet le destre pan 
vn aigle d or ot desus mis 
d icel ne sai dire le pris 
ne des cordes ne des paiscons 
qui del tref tienent les girons 
sous ciel n a roi qui s esligast 
por auoir que il en donast 
dedens le tref fu la pucele 
flors de lis et rose nouele 
quant ele pert u tans d este 
trespassoit ele de biaute 
ele iut sor lit molt bel 
li drap ualoient vn castel 
en sa cemise sanglement 
mout ot le cor et bel et gent 
vn cier mantel de blanc ermine 
couert de porpre alissandrine 
eut por le caut sor li geté 
tout eut descouuert le coste 
le uis le col et le poitrine 
plus ert blance que flors d espine 
li ceualiers auant alla 
et le pucele l apela 
et s est deuant le lit assis 
' lanual " dist ele ' biax amis 
por vous ving jou fors de ma terre 
de lains vous sui venue quere 
se uos estes prox ne cortois 
enperere ne quens ne rois 
n eut onques tant joie ne bien 
car je uous aim sor toute rien " 
amors le poist isnelement 
qui son cuer alume et esprent 
' bele " dist il ' s il vous plaisoit 
et cele ioie m avenoit 
que vous me vausisies amer 
ne sariiés rien conmander 
ke je ne face a mon pooir 
tort a folie v a sauoir 
ge ferai vos conmandemens 
por vos geupirai je mes gens 
jamais ne quier de uous partir 
ce est la riens que plus desir " 
quant la pucele l ot parler 
celui qui le peut tant amer 
s amor et son cuer li otroie 
or est lanuax en droite voie 
vn don li a doné apres 
icele rien ne vaudra mes 
que il ne lait a son talent 
doinst et despende largement 
ele li trouera asses 
mout est lanuax bien asenés 
com plus despendra largement 
et plus ara or et argent 
' amis " dist ele ' or vous casti 
si uos conmande et si vos pri 
ne vous descouures a nul home 
de ce vous dirai io la soume 
a tous iors m ariés perdue 
se ceste amors estoit seue 
mes ne me porriiés veoir 
ne de mon cors sesine auoir " 
il li respont que bien tenra 
tot cou que li commandera 
dales li est v lit couciés 
or est lanvax bien herbegiés 
ensanble o li la releuee 
demoura dusqu a la uespree 
et plus i fist se il poist 
et s amie li consentist 
' amis " dist ele ' leues sus 
vos ne poes demorer plus 
ales vous ent je remandrai 
mais vne cose uous dirai 
quant vous vaurés a moi parler 
ja ne sares cel liu penser 
v nus hom puist trouer s amie 
sans reproce et sans vilonie 
ke je ne uos soie en present 
a faire vo conmandement 
nus hom fors vous ne me verra 
ne me parole n en ora " 
quant il l oi molt en fu lies 
il le baise puis est dreciés 
celes qui el tref l amenerent 
de rices dras le coureerent 
quant il fu uestus de nouel 
sous siel n eust plus bel damoisel 
n estoit mie for ne uilains 
l eue li dounent a ses mains 
et le touaille a essuier 
apres li donent a mangier 
o s amie prist le souper 
ne faisoit mie a refuser 
mout fu seruis cortoisement 
et il a grant joie le prent 
vn entremes i eut plenier 
ki molt plaisoit au cheualier 
car s amie baisoit souent 
et acoloit estrotement 
quant del mangier furent leué 
son ceual li ont amené 
bien li eurent la sele mise 
mout a troué rice seruise 
il prist congie si est montés 
vers le cite en est alés 
souent regarde ariere soi 
moult est lanuax en grant esfroi 
de s auenture vait pensant 
et en sen corage doutant 
esbahis est ne set que faire 
n en cuida ja a nul cief traire 
il est a son hostel venus 
ses homes troue bien vestus 
icele nuit bioen ostel tint 
mes nus ne set dont ce li vint 
n en le uile n eust ceualier 
ki de seiour eust mestier 
que il ne face a lui uenir 
et ricement et bien seruir 
lanuax dounoit les rices dons 
lanuax raienbe les prisons 
lanuax vestoit les jougleors 
lanuax faisoit les grans honors 
ni eut estrange ne priue 
a cui lanvax n eust douné 
lanuax eut mout joie et deduit 
v soit par ior v soit par nuit 
s amie puet vooir souent 
tout est a son comandement 
ce m est auis meisme l an 
apres le feste saint jehan 
desique a trente ceualier 
s erent alé hesbanoiier 
en un vergie desous le tor 
v la roine ert a sejor 
ensanble o eus estoit gauains 
et ses cousins li biaus iuains 
ce dist gauains li biaus li prox 
ki se faisoit amer a tox 
' par diu segnor ne faisons mal 
de nostre conpaignon lanual 
ki tant est larges et cortois 
et ses pere est si rices rois 
que nos ne l auons amené " 
a tant se sont aceminé 
a son ostel reuont ariere 
lanual amainent par proiiere 
a vne fenestre entaillié 
s estoit la roine apoié 
trois dames ot ensanble o li 
li une d eles a choisi 
lanual connut et esgarda 
vne des dames apela 
tantost manda ses damoiseles 
les plus cointes et les plus beles 
o li s iront esbanoiier 
la u cil erent v vergier 
en mena o li et plus 
par les degres descendent ius 
li ceualier encontre uont 
qui por eles grant ioie font 
il les ont prises par les mains 
cil parlemens n est pas vilains 
lanuax s en va a une part 
loins des autres molt li est tart 
ke s amie puise tenir 
baisier acoler et sentir 
l autrui joie prise petit 
se il n en a le sien delit 
quant le roine seul le uoit 
au ceualier envoie droit 
les li l asist si l apela 
tot sen corage li mostra 
' lanual mout vos ai honoré 
et molt cieri et molt amé 
toute m amor poes auoir 
car m en dites vostre voloir 
me druerie vos otroi 
mout deues estre lies de moi 
dame " dist il ' laiscies me ester 
je n ai cure de uostre amer 
longement ai serui le roi 
ne li voiel pas mentir ma foi 
ja por uos ne por uostre amor 
ne mesferai vers man segnor " 
le roine se coureca 
irié fu si mesparla 
' lanual " fait ele ' bien le cuit 
vos n ames gaires ce deduit 
asses le m a on dit souuent 
que de femme n aues talent 
valles aues bien afaitiés 
ensanble o eus vos deduissies 
vilains couars mauuais faillis 
mout est me sire malbaillis 
ki entor lui vos a sosfert 
mien ensient que diu en pert " 
quant il l oi mout fu dolens 
de respondre ne fu pas lens 
tel cose dist par maltalent 
dont il se repenti souent 
' dame " dist il ' de tel mestier 
je ne m en sai nient aidier 
mais je aim et se sui amis 
celi qui doit auoir le pris 
sor toutes celes que je sai 
et une cose vous dirai 
bien le sacies en descouuert 
vne de celes qui le sert 
toute le plus poure mescine 
vaut mix de uos dame roine 
de cors de uis et de biaute 
d ensegnement et de bonte " 
la roine s en part a tant 
en sa canbre s en ua plorant 
mout fu dolante et corecié 
de ce que si l eut auillié 
en sen lit malade couca 
james ce dist n en leuera 
se li rois ne li faisoit droit 
de ce dont ele se plaindroit 
li rois fu de bos repairiés 
molt ot esté le jor haitiés 
es cambres le roine entra 
quant el le uit si se clama 
as pies li ciet mercie li crie 
et dist que lanuax l a honie 
de druerie le requist 
por cou que ele l escondist 
le laidi mout et auilla 
de tele ami se uanta 
ki molt ert cointe et noble et fiere 
et mix valoit sa canberiere 
le plus poure qui le seruoit 
que la roine ne faisoit 
li rois s en coreca forment 
juré en a sen sairement 
s il ne le puet en cort desfendre 
il le fera ardoir v pendre 
fors de le canbre issi li rois 
de ses barons demanda trois 
il les enuoie por lanual 
ki asses a dolor et mal 
a sen ostel ert reuenus 
ja s estoit bien aperceus 
k il auoit perdue s amie 
descouerte ot sa druerie 
en vne cambre fu tox sox 
pensix estoit et angousox 
s amie parle molt souuent 
mes ne li ualoit noient 
il se plaignoit et souspiroit 
d eures a autres se pasmoit 
puis li crie cent fois merci 
k ele parlast a son ami 
son cuer et sa bouce maudist 
c est merueille que ne s ociist 
il ne set tant crier ne braire 
soi debatre ne soi detraire 
k ele en uoelle merci auoir 
seul tan qu il le poissce veoir 
a las conment se contenra 
cil cui li rois guerroiera 
cil sont venu si li ont dit 
k a la cort viegne sans respit 
li rois l auoit par eus mandé 
la roine l ot encusé 
lanuax i ua a son grant doeul 
cil l euscent ocis sien voeul 
il est deuant le roi venus 
mout est pensis taisans et mus 
de grant dolor mostroit sanblant 
li rois li dist par mautalent 
' vassal vos m aues mout mesfait 
molt coumencastes vilain plait 
de moi hounir et auillier 
et de la roine laidengier 
vantés vous estes de folie 
trop par est noble uostre amie 
quant plus est bele sa mescine 
et plus vaillans que la roiene " 
lanvax desfent sa deshonor 
et la honte de son segnor 
de mot en mot si com il dist 
que la roine le requist 
mes de ce que il ot parlé 
reconeut il sa uerite 
de l amor dont il se uanta 
dolans en est perdue l a 
de ce leur dist que il fera 
quanque li cours esgardera 
li rois fu mout vers lui irés 
tous ses homes a comiurés 
por dire droit qu il en doit faire 
com ne le puisse a mal retraire 
cil ont son conmandement fait 
v eus soit bel v eus soit lait 
communemeent i sont alé 
si ont jugié et esgardé 
ke lanuax doit auoir vn jor 
mais pleges truist a son segnor 
k il atendra le jugement 
et reuenra en son present 
si sera li cors enforcié 
car or n i a fors la maisnie 
au roi reuienent li baron 
si li mostrerent la raison 
li rois a pleges demandés 
lanuax fu seus et esgarés 
n i auoit parent ni ami 
gauains i ua qui le pleui 
et tout si conpagnon apres 
et dist li rois ' je le uous ples 
sor quanque vos tenes de moi 
fies et terres cascuns par soi " 
quant pleui l ont dont ni ot el 
alés s en est a son ostel 
li ceualier l ont conuoié 
mout l ont blamé et castoié 
k il ne face si grant dolor 
et maudient sa fole amor 
cascon ior l aloient veoir 
por cou qu il uoloient sauoir 
si il beust ne il mangast 
mout doutoient ne s afolast 
al ior que il eurent noumé 
li baron furent asanblé 
li rois et la roine i fu 
et li plege ont lanual rendu 
mout estoient por lui dolent 
je cuit qu il en i ot tes cent 
ki fesissent tout lor pooir 
por lui sans pait deliure auoir 
il est retés de mout grant tort 
li rois demande le recort 
selonc le claim et les respons 
or est del tot en ses barons 
il sont au iugement alé 
mot sont pensiu et esgaré 
del franc home d autre pais 
qui entr ex est si entrepres 
enconbrer le ueulent plusor 
por le uolente lor segnor 
ce dist li dux de cornoualla 
' ja endroit nos ni ara faille 
car qui k en plort ne qui k en cant 
le droit estuet aler auant 
li rois parla vers un vassal 
que je uous oi nou ni lanual 
de felounie le reta 
et d un meffait l ocoisonna 
d une amor dont il se vanta 
et ma dame s en coreca 
nus ne l apele fors roi 
par cele foi que je uous doi 
qui bien en veut dire le uoir 
ja ni deust respons auoir 
se por cou non que son segnor 
doit on faire par tout honor 
vn sairement l en wagera 
et li rois le nous pardonra 
et s il poeut auoir son garant 
et s amie venist auant 
et ce fu voirs que il en dist 
dont la roine se marist 
de ce aura il bien merci 
quant por vilte ne l dist de li 
et s il ne poet garant auoir 
ce li deuons faire sauoir 
tout son seruice pert del roi 
et si le congie de soi " 
al ceualier ont envoiié 
et se li ont dit et proué 
que s amie face uenir 
por lui tenser et garantir 
il leur a dit qu il ne porroit 
ne ja par li secors n aroit 
cil s en tornent as iugeors 
ki n atendoient nul secors 
li rois les hastoit durement 
por la roine qui s atent 
quant il deuoient departir 
deus puceles uirent venir 
sor blans palefrois anblans 
mout par estoient auenans 
de vermax cendax sont vestues 
tout senglement a lor cars nues 
cil les esgardent volentiers 
gauains o lui trois ceualiers 
vait a lanual si li conta 
les deus puceles li mostra 
mout fu haitiés forment li prie 
k il li desist se c ert s amie 
celes sont alees auant 
tout par tel sanblant 
descendirent deuant le crois 
la u estoit asis li rois 
eles furent de grant biaute 
si ont cortoisement parlé 
' rois faites canbres deliurer 
et de pailes encortiner 
v ma dame pusse descendre 
car aueuc vos veut ostel prendre " 
il lor otroie volentiers 
si apela deus ceualiers 
es canbres les mainent lassus 
a cele fois ne disent plus 
li rois demande a ses barons 
le iugement et le respons 
et dist que mout l ont corecié 
de cou que tant ont delaiié 
' sire " font il ' nos departimes 
por les dames que nos veimes 
ni auions nul esgart fait 
or conmencerons nostre plait 
lor rasanblerent tot pensif 
asses i eut noisce i estrif 
quant il erent en cel esfroi 
deus puceles de grant conroi 
vestues de dex blaus frois 
ceuaucent deus muls espanois 
virent venir le rue aual 
grant joie en eurent li vassal 
entr ex dient c or iert garis 
lanuax li prox et li hardis 
gauains en est o lui alés 
ses compaignons i a menés 
' sire " dist il ' rehaities vous 
por amor diu parles a nous 
ja uienent ci dex damoiseles 
mout acesmees et molt beles 
c est vostre amie ueraiement 
lanuax lor respont sinplement 
et dit que pas ne s a ueues 
ni amees ne conneues 
a tant furent celes venues 
deuant le roi sont descendues 
mout les looent li pluisor 
et de biaute et de coulor 
n i ot celi mix ne uausist 
que la roine ne fesist 
l ainsne fu cortoise et sage 
auenament dist son mesage 
' rois car nous fai canbres baillier 
aueuc nos dames herbregier 
ele uient ci a toi parler " 
il les coumanda a mener 
o les autres qui ancois vindrent 
onques de muls nul plait ne tindrent 
quant il fu de les deliurés 
puis a tous ses barons mandés 
si lor a que soit rendus 
li iugemens trop est tenus 
la roine s en corecoit 
de cou que trop i demeroit 
ia le departissent a itant 
quant par le uile uint pognant 
tost a ceual une pucele 
en tout le monde n ot si bele 
vn blanc palefroi ceuaucoit 
qui bien et souef le portoit 
molt ot bien fait et col et teste 
sos cies n i eut plus gente beste 
rice ator ot el palefroi 
sous siel n en ot si rice roi 
qui tot le peust acuitier 
sans tere uendre u engagier 
ele ert uestue en ites guise 
de cainse blanc et de cemise 
de tout li coste li paroient 
qui de deus pars lacié estoiet 
le cors ot gent bas la hance 
le col plus blanc que nois sor brance 
les ex ot uairs et blanc le uis 
bele bouce nes bien assis 
les sorciels brus et bel le front 
et le cif cresp et auques blont 
ses mantiaus fu de porpre bis 
les pans en ot entor li mis 
vn espreuier son puing tint 
et uns liurers apres li uint 
il n ot el borc petit ne grant 
ne li uallet ne li sergant 
qui ne la uoissent esgarder 
si com il la uoient errer 
de sa biaute n est mie gas 
ele uenoit plus que le pas 
tout li home qui l esgadoient 
a grant merveille le tonoient 
ni ot un seul qui l esgardast 
de droite amor ne s escaufast 
cil qui le ceualier amoient 
a lui uindrent si li contoient 
de le pucele qui uenoit 
se diu plaist se l deliueroit 
' sire conpaing ci en uient vne 
mais ele n est fauue ne brune 
c est la plus bele de cest mont 
de totes celes qui i sont " 
lanuax l oi son cief leua 
bie le conut si sospira 
li sans li est montés el uis 
de parler est auques hastis 
' par foi " dist il ' ce est m amie 
or ne m est gaires qui m ocie 
s ele n en a merci de moi 
car garis sui quant je le uoi " 
la pucele entra v palais 
onques si bele ni uint mais 
deuant le roi est descendue 
si que de tous fu bien veue 
son mantel a laicié cair 
que mix puissent son cors veir 
li rois qui mout fu ensegniés 
il s est encontre li dreciés 
et tout li autre se leuerent 
et de li seruir se penerent 
quant il l eurent bien esgardee 
et se biaute asses loee 
ele parla en tel mesure 
car de demourer n auoit cure 
' rois g ai amé tien vassal 
uees le la segnor lanual 
acoisonés fu en ta cort 
ne uoeil mie qu a mal li tort 
de ce qu il dist ce saces tu 
que la roine a tort eu 
onques nul ior ne le requist 
de le uantance que il fist 
se par moi puet estre aquités 
par uos barons soit deliurés 
ce qu il en gugeront par droit " 
li rois otroie que si soit 
ni a un seul qui n ait jugié 
que lanuax a tout desraisnié 
deliurés est par lor esgart 
et la pucele s en depart 
ne le pot li rois retenir 
asses ot gent a li seruir 
fors de la sale auoit on mis 
vn grant peron de mabre bis 
v li pesant home montoient 
qui de le cort le roi estoient 
lanuax estoit montés desus 
quant la pucele ist fors de l uis 
sor le palefroi derier li 
de plain eslais lanuax sali 
o li s en uait en aualon 
ce nos racontent li breton 
en isle qui mout est biax 
la fu rauis li damoisiax 
nus n en oi plus parler 
ne je n en sai auant conter 
