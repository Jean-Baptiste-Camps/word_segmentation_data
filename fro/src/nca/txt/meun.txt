' et si l ai je perdue espoir 
a poi que ne m en deespoir 
desespoir las je non fere 
ja ne m en deseperere 
quar s esperance m iert faillanz 
je ne seroie pas vaillanz 
en lui me doi reconforter 
qu amors por mieuz mes maus porter 
me dist qu el me gaerentiroit 
et qu avec moi par tout iroit 
mes de ce quoi qu en ai je a fere 
s el est cortoise et debonere 
el n est de nule riens certeine 
et met les amanz an grant peine 
et se fet d els dame et mestresse 
mains en deceit par sa promesse 
qu el promest tel chose souvent 
dom el ne tendra ja couvent 
si est peril se dex m amant 
quar en amer maint bon amant 
par lui se tienent et tendront 
qui ja nul jor n i avendront 
len ne s en set a coi tenir 
qu el ne set qu est a avenir 
por ce est fos qui trop s an aprime 
car quant el fet bon sillogime 
si doit len avoir grant peur 
qu el ne conclue le peeur 
qu aucune foiz l a len veu 
s en ont maint esté deceu 
et neporquant si voudroit ele 
que le meilleur de la querele 
eust cil qui la tient o soi 
si sui fox quant blasmer l osoi 
et que me revaut son vouloir 
puisqu el ne me fet desdouloir 
trop pou qu el n i peut conseill metre 
forsque seulement de prometre 
promesse sanz don ne vaut gueres 
avoir me let tant de contreres 
que nus n en peut savoir le nonbre 
dangier honte et poor m enconbre 
et jalousie et male boiche 
qui envenime et qui antoiche 
touz cels dom il fet sa matire 
par langue les livre a martire 
cist ont en prison bel acueill 
qu entre touz mes pensers acueill 
et sai que se avoir ne le puis 
en brief tans ja ne vivre puis 
enseurquetout me repartue 
l orde vielle puant moussue 
qui de si pres le doit garder 
qu il n ose nullui regarder 
des or enforcera mi dex 
sanz faille il est voirs que li dex 
d amors yy dons seue merci 
me dona mes je les per ci 
douz penser qui point ne m aide 
douz parler me refaut d aide 
li tierz avoit non douz regart 
perdu le rai se dex me gart 
sanz faille biaus dons y a mes 
il ne me vaudront riens james 
se bel acueill n ist de prison 
que len tient par grant mesprison 
por lui mourrai au mien avis 
qu il n en istra ce croi ja vis 
istra non voir par cui proece 
istroit il de tel forterece 
par moi voir ne sera ce mie 
si n oi ce croi de sens demie 
ainz fis grant folie et grant rage 
quant au dieu d amors fis homage 
dame oyseuse le me fist faire 
honni soit li et son affaire 
qui me fist ou jolif vergier 
par ma priere herbergier 
quar s el eust nul bien seu 
el ne m eust onques creu 
len ne doit pas croire fol home 
de la value d une pome 
blasmer le doit len et reprendre 
ainzqu il li laist folie emprendre 
et je fui fox et el me crut 
onques par lui mes biens ne crut 
el m aconpli trop mon vouloir 
si m an esteut pleindre et douloir 
bien le m avoit reson noté 
tenir m an puis pour rassoté 
quant des lors d amer ne recrui 
et le conseill reson ne crui 
droit ot reson de moi blasmer 
quant onques m entremis d amer 
trop gries maus m en convient sentir 
je m en veill ce croi repentir 
repentir las je que feroie 
traitres fauz honiz seroie 
maufez m avroit bien envai 
j avroie mon seigneur trai 
bel acueill reseroit traiz 
doit il estre par moi haiz 
s il pour moi fere courtaisie 
languit en la tour jalousie 
courtaisie me fist il voire 
si grant que nus n ou porroit croire 
quant il vost que je trespassasse 
la haie et la rose besasse 
ne l en doi pas mau gre savoir 
ne je ne l en savre ja voir 
ja se dieu plest dou dieu d amors 
ne de lui plaintes ne clamors 
ne d esperance ne d oiseuse 
qui tant m a esté gracieuse 
ne fere mes car tort avroie 
se de leur bienfez me plaignoie 
donc n i a mes fors du soffrir 
et mon cors a martire offrir 
et d atendre en bone esperance 
tantqu amors m envoit alejance 
atendre merci me couvient 
quar il me dist bien m en souvient 
' ton servise prandrai de gre 
et te metrai en haut degre 
se mauvestie ne le te tost 
mes espoir ce n iert mie tost " 
ce sunt si dit tout mot a mot 
bien pert que tendrement m amot 
donc n i a fors de bien servir 
se je veill son gre deservir 
qu en moi seroient li defaut 
ou dieu d amors pas ne defaut 
par foi que diex ne failli onques 
certes il defaut en moi donques 
si ne sai je pas don ce vient 
ne ja ne savrai se devient 
or aut si com aler pourra 
face en amors ce qu il vourra 
ou d eschaper ou d encourir 
s il veust si me lesse mourir 
n en vendroie james a chief 
si sui je mors se ne l achief 
ou s autres pour moi ne l achieve 
mes s amors qui si fort me grieve 
por moi le vouloit achever 
nus maus ne me porroit grever 
qui m avenist en son servise 
or aut du tout a sa devise 
mete i conseill s il l i veust metre 
je ne m en sai plus entremetre 
mes conmentque de moi aviegne 
je li pri que il li souviegne 
de bel acueill enpres ma mort 
qui sanz moi mal fere m a mort 
et toutevois por lui deduire 
a vos amors ainzque je muire 
desque ne puis porter son fes 
sanz repentir me faz confes 
si com font li leal amant 
et veill fere mon testamant 
au departir mon queur li les 
ja ne seront autre mi les 
tant com ainsinc me dementoie 
des grans douleurs que je sentoie 
ne ne savoie cui querre mire 
de ma tristece ne de m ire 
lors vi droit a moi revenant 
reson la bele l avenant 
qui de sa tour jus descendi 
quant mes conplaintes entendi 
' beaus amis " dist reson la bele 
' conment se porte la querele 
seras tu ja d amer lassez 
n as tu pas eu mal assez 
que te semble or des maus d amer 
sunt il trop douz ou trop amer 
sez en tu le mean eslire 
qui te puist aidier et soffire 
as tu or bon seigneur servi 
qui si t a pris et aservi 
et te tourmente sanz sejor 
il te meschai bien le jor 
c onques homage li feis 
fox fus quant a ce te meis 
mes sanz faille tu ne savoies 
a quel seigneur affere avoies 
quar se tu bien le conneusses 
onques ses hom esté n eusses 
ou se tu l eusses esté 
ja n ou servisses un este 
non pas un jour non pas une heure 
ainz croi que sanz point de demeure 
son homage li renoiasses 
ne james par amor n amasses 
quenois le tu point oil dame 
non fez si faz de quoi par t ame 
de tant qu il me dist tu dois estre 
mout liez dont tu as si bon mestre 
et seigneur de si haut renon 
quenois le tu de plus je non 
fors tant qu il me bailla ses regles 
et s an foi plus tost c uns egles 
et je remes an la balance 
certes c est povre connoissance 
mes or veill que tu les connoisses 
qui tant an as beu d angoisses 
que touz an ies desfigurez 
nus las chetis maleurez 
ne peut fes enprandre greigneur 
bon fet connoistre son seigneur 
et se cetui bien connoissoies 
legierement issir pourroies 
de la prison ou tant anpires 
dame voir puisqu il est mes sires 
et je ses hom liges entiers 
mout i entendist volentiers 
mes queurs et plus an apreist 
s i fust qui lecon l en preist 
par mon chief je la t en veill prendre 
puisque tes queurs i veust entendre 
or te demonstrere sanz fable 
chose qui n est pas demonstrable 
si savras tantost sanz sciance 
et connoistras sanz connoissance 
ce qui ne peut estre seu 
ne demonstré ne conneu 
quant a ce que ja plus en sache 
nus hom qui son queur i atache 
ne que ja pour ce mains s en doille 
s il n est tex que foir le voille 
lors t avre le neu desnoé 
que tourjorz trouveras noé 
or i met bien l entencion 
voiz an ci la descripcion 
amors ce est pez haineuse 
amors c est haine amoureuse 
c est leautez la desleaus 
c est la desleautez leaus 
c est poor toute asseuree 
esperance desesperee 
c est reson toute forsenable 
c est forcenerie resnable 
c est douz perilz a soi noier 
gries fes legiers a paumoier 
c est caribdis la perilleuse 
desagraable et gracieuse 
c est langueur toute santeive 
c est sante toute maladive 
c est fain saoule en habondance 
c est covoiteuse souffisance 
c est la soif qui toujors est ivre 
ivrece qui de soif s enivre 
c est faus deliz c est tristeur liee 
c est leesce la courrouciee 
douz mal douceur malicieuse 
douce saveur mal savoreuse 
entechiez de pardon pechiez 
de pechiez pardon enthechez 
c est peine qui trop est joieuse 
c est felonie la piteuse 
c est li geus qui n est point estables 
estaz trop fers et trop muables 
force enferme enfermete fors 
qui tout esmeut par ses efors 
c est fos sens c est sage folie 
prosperite triste et jolie 
c est ris plains de pleurs et de lermes 
repos travaillant an touz termes 
ce est enfers li doucereus 
c est paradis li doulereus 
c est chartre qui prisons souglage 
printens plein de froit ivernage 
c est taigne qui riens ne refuse 
les porpres et les buriaus use 
car ausint bien sunt amoretes 
souz bureaus conme souz brunetes 
car nus n est de si haut lignage 
ne nul n en treuve len si sage 
ne de force tant esprouvé 
ne si hardi n a len trouvé 
ne qui tant ait d autres bontez 
qui par amors ne soit dontez 
touz li mondes va cele voie 
c est li dex qui touz les desvoie 
ce ne sunt cil de male vie 
que genius esconmenie 
pour ce qu il font tort a nature 
ne pour ce se je n ai d els cure 
ne veill je pas que les genz aiment 
de cele amor dom il se claiment 
en la fin las chetif dolant 
tant les vet amors affolant 
mes se tu vieuz bien eschever 
qu amors ne te puissent grever 
et vieuz garir de ceste rage 
ne peuz si bon bevrage 
conme penser de lui fouir 
tu n en peuz autrement joir 
se tu le suiz il te suivra 
se tu t enfuiz il s enfuira " 
quant j oi bien reson antendue 
qui pour naiant s est debatue 
' dame " fis je ' de ce me vant 
je n en sai pas plus que devant 
a ce que m en puisse retraire 
en ma lecon a tant contraire 
que je n en puis neant aprendre 
si la sai je bien par queur rendre 
c onc mes queurs riens n en oblia 
voire entendre quanqu il i a 
pour lire en tout conmunement 
ne mes a moi tant seulement 
mes puisqu amor m avez descrite 
et tant loee et tant depite 
prier vos veill dou defenir 
si qu il m en puist mieuz sovenir 
quar ne l oi defenir onques 
volantiers or i entent donques 
amors se bien sui apensee 
c est maladie de pensee 
antre yy persones annexe 
franches entr els de divers sexe 
venanz a genz par ardeur nee 
de vision desordenee 
pour acoler et pour besier 
pour els charnelment aesier 
amant autre chose n entant 
ainz s art et se delite en tant 
de fruit avoir ne fet il force 
au delivrer sanz plus s esforce 
si sunt aucun de tel maniere 
que ceste amor n ont mie chiere 
toutevois fins amanz se faignent 
mes par amors amer ne daignent 
et se gabent ausinc des dames 
et leur prometent cors et ames 
et jurent menconges et fables 
a cels qu i treuvent decevables 
tantqu il ont leur delit eu 
mes cil sunt li mains deceu 
car ades vient il mieuz beau mestre 
decevoir que deceuz estre 
meesmemant en ceste guerre 
quant le maien n i sevent querre 
mes je sai bien pas non devin 
continuer l estre devin 
a son poair voloir deust 
quiconques a fame geust 
et soi garder an son senblable 
pour ce qu il sunt tuit corrunpable 
si que ja par succession 
ne fausist generacion 
quar puisque pere et mere faillent 
nature veust que li filz faillent 
pour recontinuer ceste euvre 
si que par l un l autre requeuvre 
pour ce i mist nature delit 
pour ce veust que len si delit 
que cist ovrier ne s enfoissent 
et que ceste euvre ne haissent 
quar maint n i treroient ja tret 
se n iert deliz qui les atret 
ainsinc nature i sotiva 
sachiez que nus a droit n i va 
ne n a pas entencion droite 
qui sanz plus delit i couvoite 
car cil qui va delit querant 
sez tu qu i ce fet il se rant 
conme sers et chetis et nices 
au prince de trestouz les vices 
car c est de touz maus la racine 
si com tulles le determine 
ou livre qu il fist de viellece 
qu il loe et veust plus que jeunece 
car jeunece boute home et fame 
en touz periz de cors et d ame 
et trop est fort chose a passer 
sanz mort ou sanz menbre quasser 
ou sanz fere honte ou domage 
soit a soi soit a son lignage 
par jonece s en va li hons 
en toutes dissolucions 
et suit les males conpaignies 
et les desordenees vies 
et mue son propos souvent 
or se rant an aucun couvent 
qu il ne set garder la franchise 
que nature avoit an lui mise 
et cuide prendre au ciel la grue 
quant il se met illeuc en mue 
et remaint tantqu il soit profes 
ou s il resent trop grief le fes 
si s en repent et puis s en ist 
ou sa vie espoir i fenist 
qu il ne s en ose revenir 
pour honte qui l i fet tenir 
et contre son queur i demeure 
la vit a grant mesese et pleure 
la franchise qu il a perdue 
qui ne li peut estre rendue 
se n est que dex grace li face 
qui sa mesese li efface 
et le tiegne en obedience 
par la vertu de pacience 
jeunece met home es folies 
es boules es ribauderies 
es luxures et es outrages 
et mutacions de courages 
et fet conmencier tex mellees 
qui puis sunt enviz desmellees 
en tex perilx les met jennece 
que les queurs a delit adrece 
ainsint delit enlace et maine 
le cors et la pensee humaine 
par jennece sa chamberiere 
qui des maus fere est coustumiere 
et des genz a delit atraire 
ja ne querroit autre euvre faire 
mes viellece les en resache 
qui ce ne set si le resache 
ou le demant aus anciens 
que jennece ot en ses liens 
qu il leur remenbre encore assez 
des granz perilz qu il ont passez 
et des folies qu il ont fetes 
donc les forces leur a soutretes 
avec les foles volantez 
donc il seulent estre tantez 
viellece qui les acompaigne 
qui mout leur est bone compeigne 
les ramaine a droite voie 
et jusqu en la fin les convoie 
mes mal emploie son servise 
car nus ne l aime ne ne prise 
au mains jusqu a ce tant an sai 
qu i la vosist avoir an sai 
car nus ne veust vieuz devenir 
ne jennes sa vie fenir 
si s esbaissent et merveillent 
quant an leur remenbrance veillent 
et des folies leur souvient 
si con souvenir leur couvient 
conment il firent tel besoigne 
sanz recevoir honte et vergoigne 
ou se honte et domage i orent 
conment oncore eschaper porent 
de telx perilz sanz pis avoir 
ou d ame ou de cors ou d avoir 
et sez tu ou jennece maint 
que tant prisent maintes et maint 
deliz la tient en sa meson 
tant conme ele est en sa seson 
et veust que jennece le serve 
por noiant fust neis sa serve 
et el si fet si volentiers 
qu el le trace par touz sentiers 
et son cors a bandon li livre 
n el ne voudroit pas sanz lui vivre 
et viellece sez ou demeure 
dire le te veill sanz demeure 
car la te convient il aler 
se mort ne te fet avaler 
ou tens de jennece sa cave 
qui mout est tenebreuse et have 
travaill et douleur la herbergent 
mes il la lient et l enfergent 
et tant la batent et tourmentent 
que mort proichaine li presentent 
et talent de soi repentir 
tant li font de flaeaus sentir 
adonc li vient en remenbrance 
an ceste tardive presence 
quant el se voit foible et chanue 
que malemant l a deceue 
jennece qui tout a gité 
son preterit an vanite 
et qu el a perdue 
se du futur n est secourue 
qui la soutiegne an penitance 
des pechiez qu el fist en enfance 
et par bien fere an ceste paine 
au souverain bien la ramaine 
donc jennece la desevroit 
qui des vanitez s abevroit 
quar li presens si poi li dure 
qu il n i a conte ne mesure 
mes conmentque la besoigne aille 
qui veust d amors joir sanz faille 
fruit i doit querre et cil et cele 
quele qu ele soit dame ou pucele 
ja soit ce que du deliter 
ne doivent pas leur part quiter 
mes je sai bien qu il an sunt maintes 
qui ne veulent pas estre encaintes 
et s els le sunt il leur an poise 
si n en font els ne plet ne noise 
se n est aucune fole et nice 
ou honte n a point de joustice 
briefmant tuit a delit s acordent 
cil qui a ceste heure s amordent 
se ne sunt genz qui riens ne vaillent 
qui por deniers vilment se baillent 
qui ne sunt pas des lais liees 
par leur ordes vies soilliees 
mes ja certes n iert fame bone 
qui por dons prendre s abandone 
nus hom ne se devroit ja prendre 
a fame qui sa char veust vendre 
pense il que fame ait son cors chier 
qui tout vif le veust escorchier 
bien est chetis et defolez 
hon qui si vilment est bolez 
qu il cuide que tel fame l aime 
por ce que son ami le claime 
et qu el li rit et li fet feste 
certeinement nule tel beste 
ne doit estre amie clamee 
n el n est pas digne d estre amee 
len ne doit riens prisier moillier 
qui home bee a despoillier 
je ne di pas que bien ne port 
et par soulaz et par deport 
un joelet se ses amis 
le li a doné ou tramis 
mesqu ele pas ne le demant 
qu el le prendroit lors leidement 
et des siens ausinc li redoigne 
s el le peut fere sanz vergoigne 
ainsinc leur queurs emsanble joingnent 
bien s entraiment bien s entredoignent 
ne cuides pas que j es dessenble 
je veill bien qu il aillent ensanble 
et facent quanqu il doivent fere 
conme courtais et debonere 
mes de la fole amor se gardent 
donc les queurs esprennent et ardent 
et soit l amor sanz couvoitise 
qui les faus queurs de prendre atise 
bone amor doit de fin queur nestre 
don n en doivent pas estre mestre 
ne quel font corporel soulaz 
mes l amor qui te tient ou laz 
charnex deliz te represente 
si que tu n as ailleurs entente 
por ce velz tu la rose avoir 
tu n i songes nul autre avoir 
mes tu n en ies pas a yy daie 
c est ce qui la peau t amegraie 
et qui de toutes vertuz t oste 
mout receus doulereus hoste 
quant onques amor hostelas 
mauves hoste an ton hostel as 
por ce te lo que hors l an boutes 
qu i te toust les pensees toutes 
qui te doivent a preu tourner 
ne l i lesse plus sejourner 
trop sunt a grant meschief livré 
queur qui d amors sunt anivré 
en la fin encor le savras 
quant ton tens perdu i avras 
et degastee ta jovente 
en ceste leesce dolente 
se tu peuz ancore tant vivre 
que d amors te voies delivre 
le tens qu avras perdu plourras 
mes recouvrer ne le pourras 
oncor se par tant an eschapes 
car en l amor ou tu t entrapes 
maint i perdent bien dire l os 
sens tens chatel cors ame los " 
ainsint reson me preescheit 
mes amors tout enpeescheit 
que riens a euvre n en meisse 
ja soit ce que bien entendisse 
mot a mot toute la matire 
car amor qui forment m atyre 
qui par trestouz mes pensers chace 
con cil qui par tout a sa chace 
et toujor tient mon queur souz s ele 
hors de ma teste a une pele 
quanque au sarmon seant m aguiete 
par l une des oreilles giete 
quanque reson en l autre boute 
si que ele i pert sa peine toute 
et m enple de corroz et d ire 
lors li pris touz iriez a dire 
' dame bien me voulez trair 
doi je donques les genz hair 
donc harre je toutes persones 
puisqu amors ne sunt mie bones 
james n amere d amors fines 
ainz vivrai toujorz en haines 
lors si sere mortex pechierres 
voire par dieu pires que lierres 
a ce ne puis je pas faillir 
par l un me couvient il saillir 
ou j amere ou je harre 
mes espoir que je conparre 
plus la haine au dasrenier 
tout ne vaille amors un denier 
bon conseill m avez or doné 
qui toujors m avez sermoné 
que je daie d amor retraire 
or est fols qui ne vos velt craire 
si m avez vos rementeue 
une autre amor mesconneue 
que je ne vos oi pas blasmer 
donc genz se peuent entramer 
se la voliez defenir 
par fol me pourroie tenir 
se volentiers ne l escoutoie 
savoir au mains se ja pourroie 
les natures d amors aprendre 
s il vos i plesoit a entendre 
certes beaus amis fols es tu 
quant tu ne prises un festu 
ce que por ton preu te sermon 
s en veill oncore fere un sermon 
car de tout mon poair sui preste 
d acomplir ta bone requeste 
mes ne sai s il te vaudra guieres 
amors sunt de pluseurs manieres 
sanz cele qui t a si mué 
et de ton droit sen remué 
de maleure fus ses acointes 
por dieu gar que plus ne l acointes 
amistiez est nomee l une 
c est bone volante conmune 
des genz antr els sanz descordance 
selonc la dieu benivolance 
et soit entr els conmunite 
de touz leur biens en charite 
si que par nule entencion 
n i puisse avoir excepcion 
ne soit l uns d aidier l autre lanz 
conme homs fers sages et celanz 
et loiaus car riens ne vaudroit 
li sens ou leautez faudroit 
que l un quanqu il ose penser 
puisse a son ami recenser 
conme a soi seul seuremant 
sanz soupecon de xxx 
tels meurs avoir doivent et seulent 
qui parfetemant amer veulent 
ne peut estre hom bien amiables 
s il n est si fers et si estables 
que por fortune ne se meve 
si qu en un point toujorz le trueve 
ou riche ou povre ses amis 
qui tout an lui son queur a mis 
et s a povrete le voit tandre 
il ne doit mie tant atandre 
que cil s aide li requiere 
car bonte fete par proiere 
est trop malemant chier vendue 
a queurs qui sunt de grant value 
mout a vaillanz hom grant vergoigne 
quant il requiert que len li doigne 
mout i pense mout se soussie 
mout a mesese ainceisqu il prie 
tel honte a de dire son dit 
et si redoute l escondit 
mes quant un tel an a trouvé 
qu il a tant ainceis esprouvé 
qu il est bien certains de s amor 
fere li vet joie ou clamor 
de touz les cas que penser ose 
sanz honte avoir de nule chose 
car conment an avroit il honte 
se cil est tels que je te conte 
quant son secre dit li avra 
james le tierz ne le savra 
ne du reproiche n a il garde 
car sages hom sa langue garde 
ce ne savroit mie fox fere 
nus fols ne set sa langue tere 
plus fera q il le secourra 
de trestout quanque il pourra 
plus liez du fere au dire voir 
que ses amis du recevoir 
et s i ne li fet sa requeste 
n en a il pas mains de moleste 
que cil qui la li a requise 
tant est d amor grant la mestrise 
et de son deul la moitie porte 
et de quanqu il peut le conforte 
et de sa joie a sa partie 
se l amor est a droit partie 
par la loi de ceste amistie 
dist tulles en un suen distie 
que bien devons fere requeste 
a noz amiz s el est honeste 
et leur requeste refeson 
s ele contient droit et reson 
ne doit pas estre autrement fete 
fors an yy cas qu il an excete 
s en les voloit a mort livrer 
penser devons d es delivrer 
se len assaut leur renomee 
gardons qu el ne soit diffamee 
en ces yy cas les laist deffendre 
sanz droit et sanz reson atendre 
tant conme amor peut escuser 
ce ne doit nus hom refuser 
ceste amor que ci te propos 
n est pas contraire a mon propos 
ceste veill je bien que tu sives 
et veill que l autre amor eschives 
ceste a toute vertu s amort 
mes l autre met les genz a mort 
d une autre amor te veill retraire 
qui rest a bone amor contraire 
et forment refet a blamer 
c est fainte volente d amer 
en queurs malades du mahaing 
de couvoitise de gaaing 
ceste amor est en tel balance 
si tost conme el pert l esperance 
du profit qu ele veult ataindre 
faillir la convient et estaindre 
car ne peut bien estre amoreus 
queurs qui n aime les gens por eus 
ainz se faint et les vet flatant 
por le profit qu il an atant 
c est l amor qui vient de fortune 
qui s esclipse conme la lune 
que la terre obnulbe et enonbre 
quant la lune chiet en son onbre 
s a tant de sa clarte perdue 
con du soleill pert la veue 
et quant el ra l onbre passee 
si revient toute enluminee 
des raies que li solelz li montre 
qui d autre part reluist ancontre 
ceste amor est d autel nature 
car or est clere or est occure 
si tost con povretez l afuble 
de son hideus mantel obnuble 
qu el ne voit mes richeces luire 
occurcir la convient et fuire 
et quant richeces li reluisent 
toute clere la raconduisent 
qu el faut quant les richeces faillent 
et saut si toust conme el resaillent 
de l amor que je ci te nome 
sunt amé trestuit li riche home 
et speciaumant li aver 
qu il ne veulent leur queurs laver 
de la grant ardeur et du vice 
a la couvoiteuse avarice 
s est plus cornairs q uns cers ramez 
riches hom qui cuide estre amez 
n est ce mie grant cornarderie 
il est certains qu il n aime mie 
et conment cuide il que len l aime 
s il en ce pour fol ne se claime 
en cest cas n est il mie sages 
ne quels est un beals cers ramages 
par dieu cil doit estre amiables 
qui desierre amis veritables 
qu il n aime pas prover le puis 
quant il a sa richece puis 
que ses amis povres esgarde 
et devant els la tient et garde 
et toujors garder la propose 
tantque la boiche li seit xxx 
et que male mort l acravant 
car il se lesseroit avant 
le cors par menbres departir 
qu il la soffrist de soi partir 
si que point ne leur en depart 
donc n a ci point amor de part 
car conment seroit amitie 
en queur qui n a leal pitie 
certeins en rest quant il ce fet 
car chascuns set son propre fet 
certes mout doit estre blasmez 
hom qui n aime ne n est amez 
et puisqu a fortune venons 
quant de s amor sermon tenons 
dire t en veill fiere merveille 
n onc ce croi n ois sa pareille 
ne sai se tu le porras croire 
toutevois est ce chose voire 
et si la treuve len escrite 
que mieuz vaut au genz et profite 
fortune perverte et contraire 
que la mole et la debonaire 
et se ce te semble doutable 
c est bien par argumant prouvable 
car la debonere et la mole 
leur ment et les bole et affole 
et les alete conme mere 
qui ne senble estre point amere 
senblant leur fet d estre loiaus 
quant leur depart de ses joiaus 
conme d anneurs et de richeces 
de dignetez et de hauteces 
et leur promest establete 
en estat d amiablete 
et touz les pest de gloire veine 
en la beneurte mundaine 
quant seur sa roe les fet estre 
lors cuident estre si haut mestre 
et leur estas si fers voair 
qu il n en puissent james choair 
et quant en tel point les a mis 
croire leur fet qu il ont d amis 
tant qu il ne les sevent nonbrer 
n il ne s en peuent desconbrer 
qu il n aillent entour els et viegnent 
et que por seignors ne les tiegnent 
et leur prometent leur servises 
jusqu au despendre les chemises 
voire jusques au sanc espandre 
por els garantir et deffandre 
d obeir et d els ensivre 
a touz les jourz qu il ont a vivre 
et cil qui tels paroles oient 
s en glorefient et les croient 
ausinc con ce fust evangile 
et tout est flaterie et guile 
si con cil apres le savroient 
se touz leur biens perduz avoient 
qu il n eussent ou recouvrer 
lors verroient amis ovrer 
car de yy amis apparanz 
soient compoignons ou paranz 
s uns leur an poait demorer 
dieu an devroient aorer 
ceste fortune que j ai dite 
quant avec les homes habite 
ele trouble leur connoissance 
et les norrist an ignorance 
mes la contraire et la perverse 
quant de leur granz estaz les verse 
et les tumbe au tor de la roe 
du sonmet envers an la boe 
et leur assiet conme xxx 
au queur un doulereus emplastre 
destrempé non pas de vin aigre 
mes de povrete lasse et maigre 
ceste moustre qu el est veroie 
et que nus fier ne se doie 
en la beneurte fortune 
qu il n i a seurte nis une 
ceste fet connoistre et savoir 
desqu il ont perdu leur avoir 
de quele amor cil les amoient 
qui leur amis devant estoient 
car cels que beneurtez done 
maleurtez si les estone 
qu il devienent tuit anemi 
n i n en remaint un ne demi 
ainz s enfuient et les renoient 
si tost conme povres les voient 
n oncor pas atant ne s en tienent 
mes par touz les leus ou il vienent 
blamant les vont et diffamant 
et fols maleureus clamant 
nes cil a cui plus de bien firent 
quant an leur granz estaz se virent 
vont tesmoignant a voiz jolie 
qu il leur pert bien de leur folie 
n en treuvent nul qui les sequeurent 
mes li vrai ami leur demeurent 
qui les queurs ont de tel nobleces 
qu il n aiment pas por les richeces 
ne par nul preu qu il en atendent 
cil les sequeurent et defendent 
car fortune en els riens n a mis 
toujors aime qui est amis 
qui seur ami treroit s espee 
n avroit il pas l amor copee 
fors en tes cas que je veill dire 
len le pert par orguiel par ire 
par reproiche et par reveler 
les secrez qui font a celer 
et par la plaie doulereuse 
de detraction venimeuse 
amis en ces cas s enfuiroit 
nul autre chose n i nuiroit 
mes tel ami mout bien se pruevent 
s il entre mil un seul en truevent 
et por ce que nule richece 
a valor d ami ne s adrece 
qu el ne porroit si haut ataindre 
que valor d ami ne soit graindre 
qu ades vaut mieuz amis en voie 
que ne font deniers an corroie 
et fortune la mescheanz 
quant sus les homes est cheanz 
si les fet par son mechoair 
trestouz si clerement voair 
qu el leur fet leur amis trover 
et par experiment prover 
qu i valent mieuz que nul avoir 
qu il peussent ou monde avoir 
donc leur profite aversite 
plus que ne fet prosperite 
car par ceste ont il ignorance 
et par adversite sciance 
et li povres qui par tel prueve 
les fins amis des fals esprueve 
et les connoist et les devise 
quant il iert riches a devise 
que tuit a toujorz li offroient 
queurs et cors et quantqu il avoient 
que vosist il acheter lores 
qu il en seust ce qu il set ores 
mains eust esté deceuz 
s il s en fust lors aperceuz 
donc li fet greignor avantage 
puisque d un fol a fet un sage 
la mescheanche qu il receit 
que richece qui le deceit 
si ne fet pas richece riche 
celui qui en tresor la fiche 
car soffisance seulemant 
fet home vivre richemant 
car tex n a pas vaillant yy miches 
qui est plus a ese et plus riches 
que tex a yy muis de forment 
si te puis bien dire conment 
qu il en est espoir marchaanz 
si est ses queurs si meschaanz 
qu il s en est soussiez assez 
ainzque cil tas fust amassez 
ne ne cesse de soussier 
d acraistre et de monteplier 
que james assez n en avra 
ja tant aquerre n en savra 
mes li autres qui ne se fie 
ne mes qu il ait au jor la vie 
et li soffist ce qu il gaaigne 
quant il se vit de sa gaaigne 
ne ne cuide que riens li faille 
tout n ait il pas une xxx 
mes bien voit qu il gaaignera 
por menger quant mestier sera 
et por recouvrer chauceure 
et convenable vesteure 
ou s il ravient qu il soit malades 
et truit toutes viandes fades 
si se porpense il toute voie 
por soi giter de male voie 
et por issir hors de danger 
qu il n avra mestier de manger 
ou que de petite vitaille 
s en passera conmentqu il aille 
ou riert a l ostel dieu portez 
lors sera bien reconfortez 
ou espoir qu i ne pense point 
qu il ja puist venir a ce point 
ou s il croit que ele li aviegne 
pense il ainzque li mals le tiegne 
que tout a tens espargnera 
por soi chevir quant la sera 
ou se d espargnier ne li chaut 
ainz viegne li froit et li chaut 
ou la fain qui morir le face 
pense il espoir et s i solace 
que quant plus tost defenira 
plus tost en paradis ira 
qu il croit que dex le li present 
quant il lera l essill present 
pytagoras te dit neis 
se tu son livre onques veis 
que len apele vers dorez 
por les diz du livre honorez 
quant tu du cors departiras 
toz frans ou saint aer t en iras 
et lesseras humanite 
vivanz an pure deite 
mout est chetis et fols nais 
qui croit que ci soit ses pais 
n est pas vostre pais en terre 
ce peut len bien des clers enquerre 
qui boece de confort lisent 
et les sentences qui la gisent 
donc granz biens aus gens lais feroit 
qui bien le leur translateroit 
ou s il rest tex qu il se set vivre 
de ce que sa rente li livre 
ne ne desierre autrui chete 
ainz cuide estre sanz povrete 
car si con dient vostre mestre 
nus n est chetis s il ne l cuide estre 
soit rois chevaliers ou ribauz 
maint ribaut ont les queurs si bauz 
portanz sas de charbon an greve 
que la peine riens ne leur greve 
s il en pacience travaillent 
qu il balent et tripent et saillent 
et vont a seint marcel aus tripes 
ne ne prisent tresors yy pipes 
ainz despendent en la taverne 
tout leur gaaign et leur esperne 
puis revont porter les fardeaus 
par leesces non pas par deaus 
et leaument leur pein gaaignent 
quant enbler ne tolir ne daignent 
puis revont au tonel et boivent 
et vivent si con vivre doivent 
tuit cil sunt riche en habundance 
s il cuident avoir soffisance 
plus ce set dex li droituriers 
que s il estoient usuriers 
car usurier bien le t afiche 
ne porroient pas estre riche 
ainz sunt tuit povre et soffroiteus 
tant sunt aver et covoiteus 
et si rest voirs cuiqu il desplese 
nul marchaant ne vit a ese 
car son queur a mis en tel guerre 
qu il art touz vis de plus aquerre 
ne ja n avra assez aquis 
s il crient perdre l avoir aquis 
et queurt apres le remanant 
donc ja ne se verra tenant 
car de riens desirrier n a tel 
conme d aquerre autrui chatel 
enprise a merveilleuse peine 
il bee a boivre toute seine 
donc ja tant boivre ne pourra 
que toujors plus en demourra 
c est la destrece c est l ardure 
c est l angoisse qui toujors dure 
c est la douleur c est la bataille 
qui li detranche la coraille 
et le destraint en tel defaut 
quant plus aquiert plus li defaut 
advocat et fisicien 
sunt tuit lié de ce lien 
s il por deniers science vendent 
tretuit a ceste hart se pendent 
tant ont le gaaign douz et sade 
que cist vodroit por un malade 
qu il a qu il en eust yy 
et cil por une cause yy 
voire yy mile voire yy 
tant les art covoitise et guile 
si sunt devin qui vont par terre 
quant il preeschent por aquerre 
honors ou graces ou richeces 
il ront les queurs en tels destreces 
cil ne vivent pas leaument 
mes seur touz especiaument 
cil qui por vaine gloire tracent 
la mort de leur ames porchacent 
deceuz est tex decevierres 
car sachez que tex preeschierres 
combienqu il aus autres profit 
a soi ne fet il mie profit 
car bone predicacion 
vient bien de male entencion 
qui n a riens a celui valu 
tout fac ele aus autres salu 
car s il i prennent bon example 
cil de vaine gloire s en anple 
mes lessons tex preescheors 
et parlons des entasseors 
certes dieu n aiment ne ne doutent 
quant tex deniers en tresor boutent 
et plus qu il n est mestiers les gardent 
quant les povres dehors regardent 
de froit trembler de fain perir 
dex le leur savra bien merir 
yy franz mescheances avienent 
a cels qui tels vies maintienent 
par grant travaill quierent richeces 
poor les tient en granz destreces 
tandis con du garder ne cessent 
a douleur en la fin les lessent 
en tel torment meurent et vivent 
cil qui les granz richeces sivent 
ne ce n est for par le defaut 
d amor qui par le monde faut 
car cil qui richeces amassent 
s en les amast et il amassent 
et bone amor par tout resnast 
que mauvestie ne la fesnast 
mes plus donast qui plus eust 
a ceus que besoigneus seust 
ou prestast non pas a usure 
mes par charite nete et pure 
por quoi cil a bien entendissent 
et d oiseuse se defendissent 
el monde nul povre n eust 
ne nul avoir n en i deust 
mes tant est li mondes endables 
qu il ont fetes amors vendables 
nus n aime for por son preu fere 
por dons ou por servise trere 
neis fames se veulent vendre 
mal chief puisse tel vente prendre 
ainsinc baraz a tout honni 
par cui jadis le bien onni 
furent aus gens aproprié 
tant sunt d avarice lié 
qu il ont leur naturel franchise 
a vils servitude soumise 
qu il sunt tuit serf a leur deniers 
qu il tienent clos en leur greniers 
tienent certes ainz sunt tenu 
quant a tel meschief sunt venu 
de leur avoir ont fet leur mestre 
li chetif boterel terrestre 
l avoir n est preuz for por despendre 
ce ne sevent il pas entendre 
ainz veulent tuit a ce respondre 
qu avoir n est preuz for por repondre 
n est pas voirs mes bien le repoignent 
ja non despendent ne ne doignent 
quanque soit iert il despenduz 
s en les avoit trestoz penduz 
car en la fin quant mort seront 
a cuique soit le lesseront 
qui lieement le despendra 
ne ja nul preu ne leur tendra 
n il ne sunt pas seur encores 
s il le garderont jusqu a lores 
car tex i porroit metre main 
qui tout enporteroit demain 
aus richeces font grant ledure 
quant il lor tolent leur nature 
leur nature est qu el doivent corre 
por genz aidier et por secorre 
sanz estre a usure prestees 
a ce les a dex aprestees 
or les ont en prison repostes 
mes les richeces del tels hostes 
qui mieuz selonc leur destinees 
deussent estre trainees 
se vengent honorablement 
car enpres eus honteusement 
les trainent sachent et hercent 
de yy glaives les queurs leur percent 
li premiers est travaill de querre 
li segonz qui les queurs leur serre 
c est poor qu en n es toille ou emble 
quant il les ont mises ensemble 
donc il s esmaient sanz cessier 
le tierz est douleur du lessier 
si con je t ai dit ci devant 
malement s en vont decevant 
ainsint peccune se revanche 
conme dame et raine et franche 
des sers qui la tienent enclose 
en pez se tient et se repose 
et fet les meschaanz vaillier 
et soussier et travaillier 
souz piez si cors les tient et donte 
qu ele a l ennor et cil la honte 
et le torment et le domage 
qui languissent en son servage 
preu n est ce pas fere en tel garde 
au mains a celui qui la garde 
mes sanz faille ele demorra 
a quique soit quant cil morra 
qui ne l osoit pas assaillir 
ne fere corre ne saillir 
mes li vaillant home l assaillent 
et la chevauchent et poursaillent 
et tant aus esperons la batent 
qu il s en aesent et esbatent 
par le queur qu il ont large et anple 
a dedalus prennent exanple 
qui fist eles a ycharus 
quant par art et non pas par us 
tindrent par l aer voie conmune 
tout autel font cist a peccune 
qui li font eles por voler 
qu ainz se leroient affoler 
qu il n en eussent los et pris 
ne veulent pas estre repris 
de la grant ardure et dou vice 
a la covoiteuse avarice 
ainz en sont les granz courtoisies 
donc leur proeces sunt proisies 
et celebrees par le monde 
et leur vertuz en seurhabonde 
que dex a por mout agreable 
por le queur large et charitable 
car tant conme avarice put 
a dieu qui de ses biens reput 
le monde quant il l ot forgié 
ce ne t a nus apris for gie 
tant li est largece plesant 
la courtaise la bien fesant 
diex het avers les vilains natres 
et les dangne conme ydolatres 
les chetis sers desmesurez 
pooreus et maleurez 
si cuident il et par voir dient 
qu il au richeces ne se lient 
forsque por estre en seurte 
et por vivre en beneurte 
o douces richeces mortex 
dites donc estes vos or tex 
que vos facez beneurees 
genz qui si vos ont enmurees 
car quant plus vos assembleront 
et plus de poor trembleront 
et conment est en bon eur 
hom qui n est en estat seur 
beneurtez dont li saudroit 
puisque seurtez li faudroit 
mes aucuns qui m orroit dire 
por mon dit dampner et despire 
des rois me porroit opposer 
qui por leur noblece aloser 
si con li menuz peuples cuide 
fierement metent leur estuide 
a fere entor eus armer genz 
yy ou yy mile sergenz 
et dit len tout conmunement 
qu il leur vient de grant hardement 
mes diex set bien tout le contraire 
c est poor qui leur fet ce faire 
qui tourjorz les tormente et grieve 
mieuz porroit un ribaut de grieve 
seurs et seul par tout aler 
et devant les barons baler 
sanz douter eus ne leur affere 
que li rois o sa robe vere 
portast neis o soi grant masse 
du tresor que si grant amasse 
d or et de precieuses pierres 
sa part en prendroit chascuns lierres 
quanque il porteroit li todroient 
et tuer espoir le vodroient 
si seroit il ce croi tuez 
ainzque d iluec fust remuez 
car li larron se douteroient 
se vif eschaper le lessoient 
qu il n es feist ou que soit prendre 
et par sa force mener pendre 
par sa force mes par ses homes 
car sa force ne vaut yy pomes 
outre la force d un ribaut 
qui s en iroit a queur si baut 
par ses homes par foi ge ment 
ou ge ne di pas proprement 
vraiement sien ne sunt il mie 
tout ait il entr els seigneurie 
seigneurie non mes servise 
qu il les doit garder en franchise 
ainz sunt leur car quant il voudront 
leur aides au roi toudront 
et li rois touz seus demorra 
si tost con li peuples vorra 
car leur bontez ne leur proeces 
leur cors leur forces leur sageces 
ne sunt pas sien ne riens n i a 
nature bien les li nia 
ne fortune ne pueut pas fere 
tant soit aus homes debonere 
que nules des choses leur saient 
conmentque conquises les aient 
dont nature les fet estranges 
ha dame par le roi des anges 
aprenez moi donc toutes voies 
quels choses peuent estre moies 
et se du mien puis riens avoir 
ce mout bien savoir 
oi " se respondi reson 
' mes n entent pas chanp ne meson 
ne robes ne tex garnemanz 
ne nus terriens tenemanz 
ne meubles de quelque maniere 
trop as meilleur chose et plus chiere 
touz les biens que dedanz toi senz 
et que si bien les connois enz 
qui te demeurent sanz cessier 
si qu il ne te peuent lessier 
por fere a autre autel servise 
cist bien sunt tien a droite guise 
es autres bien qui sunt forain 
n as tu vaillant un viez lorain 
ne tu ne nul home qui vive 
n i avez vaillant une cive 
car sachiez que toutes vos choses 
sunt en vos meismes encloses 
tuit autre bien sunt de fortune 
qui les esparpille et aune 
et tost et done a son voloir 
dom les fols fet rire et doloir 
mes riens que fortune feroit 
nus sages hom ne priseroit 
ne ne feroit lie ne dolant 
li tourz de sa roe volant 
car tuit si fet sunt trop doutable 
por ce qu il ne sunt pas estable 
por ce n est preuz l amour de li 
n onc a preudome n abeli 
n il n est pas droit qu el abelisse 
quant por si poi chiet en eclipse 
et por ce veill que tu la saches 
que ton queur por riens n i ataches 
si n en ies tu pas entechiez 
mes ce seroit trop grant pechiez 
se ca avant t en entechoies 
et se tant vers les genz pechoies 
que por leur ami te clamasses 
et leur avoir sanz plus amasses 
ou le preu qui d aus vendroit 
nus preudon a bien n ou tendroit 
ceste amor que je t ai ci dite 
fui la conme vils et despite 
et d amer par amors recroi 
et soies sages et me croi 
mes d autre chose te voi nice 
quant tu m as mis sus ta malice 
que je haine te conmant 
or di quant an quel leu conmant 
ci ne finastes hui de dire 
que je doi mon seignor despire 
por ne soi quele amor sauvage 
qui cercheroit jusqu an quartage 
et d orient en occident 
et bien vesquist tantque li dent 
li feussent cheu de veilliece 
et corrust tourjorz sanz perece 
fesant sa visitacion 
par midi par septentrion 
tantqu il eust tretout veu 
n avroit il pas aconseu 
ceste amor que ci dit m avez 
bien en fu le mondes lavez 
des lorsque li dieu s enfoirent 
quant li geant les assaillirent 
et droiz et chasteez et foiz 
s enfoirent a cele foiz 
cele amor fu si esperdue 
qu el s enfoi si est perdue 
joustice qui plus pesanz iere 
si s enfoi la dasreniere 
si lesserent tretuit les terres 
qu il ne porent soffrir les guerres 
es cex firent leur habitacle 
n onc puis se ne fu par miracle 
n oserent ca jus devaler 
baraz les en fist touz aler 
qui tient en terre l eritage 
par sa force et par son outrage 
neis tulles qui mist grant cure 
en cerchier secrez d escripture 
n i pot tant son engin debatre 
qu onc plus de yy pere ou de yy 
de touz les siecles trespassez 
puisque cist mond fu conpassez 
de si fines amors trouvast 
si croi que mainz en esprouvast 
de cels qui a son tens vivoient 
qui si ami de boiche estoient 
n encor n ai ge nul leu leu 
qu il ont en dit nul tel eu 
et sui ge plus sage que tulles 
bien seroie fols et entulles 
se tex amors voloie querre 
puisqu il n en a mes nulle en terre 
tele amor donques ou querroie 
quant ca jus ne la troveroie 
puis je voler avec grues 
voire saillir outre les nues 
con fist li cignes socrates 
n en quier plus parler je la tes 
ne sui pas de si fol espoir 
li dieu cuideroient espoir 
que j asaillisse paradys 
con firent li geant jadis 
s en porroie estre foudroiez 
ne sai se vos le voudroiez 
si n en doi je pas estre en doute 
beaus amis " dist ele ' or escoute 
s a ceste amor ne peuz ataindre 
car ausinc bien peut il remaindre 
par ton defaut con par l autrui 
je t ensegnerai bien autre hui 
autre non pas mes ce meismes 
don chascuns peut estre a meismes 
mesqu il prigne l entendemant 
d amors un pou plus largemant 
qu il aint en generalite 
et lest especialite 
n i face ja conmunion 
de grant participacion 
tu peuz amer generaumant 
touz ceus du monde leaumant 
aime les touz autant conme un 
au mains de l amor dou conmun 
fei tant que tels envers touz soies 
con touz envers toi les voudroies 
ne fei vers nul ne ne porchace 
for ce que tu vieuz qu en te face 
et s ainsinc voloies amer 
len t en devroit quite clamer 
et ceste ies tu tenuz a sivre 
sanz ceste ne doit nus hom vivre 
et por ce que ceste amor lessent 
cil qui de maufere s engressent 
sunt en terre establi li juige 
por estre deffense et refuige 
a cels cui li mondes forfet 
de fere amander le forfet 
por cels punir et chastier 
qui por ceste amor renier 
les genz murtrissent ou affolent 
ou ravissent emblent ou tolent 
ou nuisent par detraction 
ou par fausse accusacion 
ou par quelques malaventures 
soient apertes ou occures 
si convient que len les joutice 
ha dame por dieu de joutice 
donc jadis fu si granz renons 
tandis con parole en tenons 
et d enseignier moi vos penez 
s i vos plaist un mot m aprenez 
di quel volantiers je demant 
que me faciez un jugemant 
d amor et de joutice emsenble 
li quels vaut mieuz si con vos senble 
de quele amor diz tu de ceste 
ou vos volez que je me meste 
car cele qui s est an moi mise 
ne je pas a metre en mise 
certes fols bien en fez a croire 
mes se tu quiers sentence voire 
la bone amor vaut mieuz provez 
volentiers voir quant vos trovez 
yy choses qui sunt convenables 
necessaires et profitables 
cele qui est plus necessoire 
vaut mieuz dame c est chose voire 
or te pren bien ci donques garde 
la nature d amdeus esgarde 
ces yy choses ou qu els habitent 
sunt necessaires et profitent 
voirs est donc ai ge d els itant 
que mieuz vaut la plus profitant 
dame bien m i puis acorder 
ne te veil donc plus recorder 
mes plus tient grant neccessite 
amor qui vient de charite 
que joutice ne fet d assez 
provez dame ainzq passez 
volentiers bien te di sanz faindre 
que plus est necessaire et graindre 
par quoi fet trop mieuz a eslire 
li biens qui par soi peut soffire 
que cil qui a mestier d aie 
ce ne contrediras tu mie 
por quoi non fetes vos antandre 
savoir s il i a que reprandre 
un example oir en vorroie 
savoir s acorder m i porroie 
par foi quant d examples me charges 
et de preuves ce sunt granz charges 
toutevois example an avras 
puisque par ce mieuz le savras 
s uns hom peut bien une nef traire 
sanz avoir d autre aide affaire 
que ja par toi bien ne troiroies 
tret il mieuz que tu ne feroies 
oil dame au mains au chaable 
or pren ci donques ton semblable 
si joutice iert tourjorz gisanz 
si seroit amor soffisanz 
a mener bele vie et bone 
sanz jouticier nule persone 
mes sanz amor joutice non 
por ce amor a meilleur xxx 
provez me ceste volentiers 
or te tes donc endementiers 
joutice qui jadis regnot 
au tens que saturnus regne ot 
cui jupiter coupa les coilles 
ses filz con se fussent andoilles 
mout ot ci douz filz et amer 
puis les gita dedanz la mer 
donc venus la deesse issi 
car li livres le dit issi 
s ele iert en terre revenue 
et fust autresint bien tenue 
au jor d ui con el estoit lores 
si seroit il mestiers onquores 
au genz antr els qu il s entramassent 
combienque joutice gardassent 
car puisqu amor s en vodroit fuire 
joutice en feroit trop destruire 
mes se les genz bien s entramoient 
james ne s entreforferoient 
et puisque forfez s en iroit 
joutice de quoi serviroit 
dame je ne sai pas de quoi 
bien t en croi car pesible et quoi 
tretuit cil du monde vivroient 
james roi ne prince n avroient 
ne seroit bailliz ne prevoz 
donc vivroit li peuples devoz 
james juges n orroit clamor 
donc di ge que mieuz vaut amor 
simplement que ne fet joutice 
tout aille ele contre malice 
qui fu mere des seigneuries 
dom les franchises sunt peries 
car se ne fust maus et pechiez 
dom li mondes est entechiez 
len n eust onques roi veu 
ne juige en terre conneu 
si s i preuvent il malement 
qu il deussent premierement 
els meisme justifier 
puisqu an se veust en els fier 
et leaus estre et diligenz 
non pas lasches et negligenz 
ne couvoiteus faus ne faintiz 
por fere droiture aus plaintiz 
mes or vendent les juigemanz 
et bestornent les erremanz 
et taillent et content et raient 
et les povres genz trestout paient 
tuit s efforcent de l autrui prendre 
tels juiges fet le larron pendre 
qui mieuz deust estre penduz 
se jugemant li fust renduz 
des rapines et des torfez 
qu il a par son poair forfez 
ne fist bien appius a pendre 
qui fist a son serjant enprendre 
par fauz tesmoignz fausse querele 
contre virgine la pucele 
qui fu fille virginius 
si con dit tytus livius 
qui bien set le cas raconter 
por ce qu il ne poait donter 
la pucele qui n avoit cure 
ne de lui ne de sa luxure 
li ribauz dit en audience 
sire juige donez sentence 
por moi car la pucele est moie 
por ma serve la proveroie 
contre touz cels qui sunt en vie 
car ou qu el ait esté norrie 
de mon ostel me fu emblee 
des lors par foi qu ele fu nee 
et bailliee a virginius 
si vos requier sire appius 
que vos me delivrez ma serve 
car il est droiz qu ele me serve 
non pas celui qui l a norrie 
et se virginius le nie 
tout ce sui je prez de prover 
car bons tesmoigns en puis trover 
ainsinc parloit li maus traistres 
qui du faus juige estoit menistres 
et con li plez ainsint alast 
ainzque virgilius palast 
qui touz estoit prez de respondre 
por ses aversaires confondre 
juja par hastive sentance 
appius que sanz atendance 
fust la pucele au serf rendue 
et quant la chose a entendue 
li beau preudon devant nomez 
bons chevaliers bien renomez 
c est a savoir virginius 
qui bien voit que vers appius 
ne peut pas sa fille deffendre 
ainz li convient par force rendre 
et son cors livrer a hontage 
si change honte por domage 
par merveilleuz apensement 
se tytus livius ne ment 
car il par amor sans haine 
a sa bele fille virgine 
tantost a la teste coupee 
et puis au juige presentee 
devant touz en plein consitoire 
et li juiges selonc l estoire 
le conmenda tantost a prendre 
por lui mener occierre ou pendre 
mes ne l ocist ne ne pendi 
car li peuples le deffendi 
qui fu touz de pitie meuz 
si tost con li fez fu seuz 
puis fu por ceste mesprison 
appius mis an la prison 
et s ocist la hastivement 
ainz le jor de son jugement 
et claudius li chalangierres 
juigiez iert a mort conme lierres 
se ne l en eust respitié 
virginius par sa pitie 
qui tant vost le peuple proier 
qu en essil le fist envoier 
et tuit cil condampné morurent 
qui tesmoign de sa cause furent 
briefmant juges font trop d outrages 
lucans redit qui fu mout sages 
c onques vertuz et grant poair 
ne pot nus ensemble voair 
mes sachent que s il ne s amendent 
et ce qu il ont mal pris ne rendent 
li puissans juges pardurables 
en enfer avec les deables 
leur en metra es cols le laz 
ne n en mest hors rois ne prelaz 
ne juge de quelconques guise 
soit seculier ou soit d iglise 
n ont pas les honors por ce fere 
sanz loier doivent a chief trere 
les quereles que len leur porte 
et aus plaintiz ovrir la porte 
et oir en propres persones 
les quereles fausses et bones 
n ont pas les honors por noiant 
ne s en aillent ja gogoiant 
qu il sunt tuit serf au menu pueple 
qui le pais acroist et pueple 
et li font seremanz et jurent 
de fere droit tant con il durent 
par els doivent cil en pes vivre 
et cil les maufeteurs parsivre 
et de leur mains les larrons pendre 
s il n estoit qui vosist enprendre 
par leur persones cel office 
puisqu il doivent fere justice 
la doivent metre leur ententes 
por ce leur bailla len les rentes 
ainsinc au pueple le promistrent 
cil qui primes les honors pristrent 
or t ai se bien l as entendu 
ce que tu m as requis rendu 
et les resons as tu veues 
qui me semblent a ce meues 
dame certes bien m en paiez 
et je m en tien bien a paiez 
conme cil qui vos en merci 
mes oi vos ai nomer ci 
con moi semble une parole 
si esbaulevree et si fole 
que qui vodroit ce croi muser 
a vos enprendre a escuser 
len n i porroit trover deffenses 
bien voi " dist ele ' a quoi tu penses 
une autre foiz quant tu vorras 
excusacion en orras 
s i te plest a ramentevoir 
donc le ramentevre je voir 
dis je con remanbranz et vistes 
par tel mot con vos le deistes 
si m a mes mestres deffendu 
car je l ai mout bien entendu 
que ja mot n isse de ma boiche 
qui de ribaudie s aproiche 
mes desque je n en sui fesierres 
j en puis bien estre recitierres 
si nomere le mot tout outre 
bien fet qui sa folie moutre 
a celui qu il voit foloier 
de tant vos puis or chatoier 
si rapercevrez vostre outraige 
qui vos faigniez estre si sage 
ce veill je bien " dit ele ' atendre 
mes de ce me restuet deffendre 
que tu de haine m opposes 
merveille est conment dire l oses 
sez tu pas qu il ne s ensuit mie 
se lessier veill une folie 
que fere doie autele ou graindre 
ne por ce se je veill estaindre 
la fole amor a quoi tu bees 
conmant je por ce que tu hees 
ne te sovient il pas d orace 
qui tant ot de sen et de grace 
horaces dit qui n est pas nices 
quant li fol eschivent les vices 
si se tornent a leur contraires 
si n en vaut pas mieuz leur affaires 
n amor ne veill je pas deffendre 
que len n i doie bien entendre 
forsqu a cele qui les genz blece 
por ce se je deffent ivrece 
ne voil je pas deffendre a boevre 
ce ne vaudroit un grain de poevre 
se fole largece desvee 
len me tendroit bien por desvee 
se je conmandoie avarice 
car l une et l autre est trop grant vice 
je ne faz pas tex argumanz 
si fetes voir certes tu manz 
ja ne te quier de ce flater 
tu n as pas bien por moi mater 
cerchié les livres anciens 
tu n ies pas bons logiciens 
je ne lis pas d amors issi 
onques de ma boiche n issi 
que nule rien hair doi en 
len i puet bien trover moien 
c est l amor que j ain tant et prise 
que je t ai por amer aprise 
autre amor naturel i a 
que nature es bestes cria 
par quoi de leur feons chevissent 
et les aletent et norrissent 
de l amor don je tiegn ci conte 
se tu veuz que je t en raconte 
quels est li defenissemenz 
c est natureiex enclinemenz 
de volair garder son semblable 
par entencion convenable 
soit par voie d engendreure 
ou par cure de norreture 
a ceste amor sunt presz et prestes 
ausinc li home com les bestes 
ceste amor conbienqu el profite 
n a los ne blame ne merite 
n en font n a blamer n a loer 
nature les i fet voer 
force leur fet c est chose voire 
n el n a seur nul vice victoire 
mes sanz faille s il ne fesoient 
blasme recevoir en devroient 
ausinc con quant uns hom menjue 
que loenge l en est deue 
mes s il forjuroit le mengier 
len l en devroit bien ledengier 
mes bien sai que tu n entenz pas 
a ceste amor por ce me pas 
mout as enpris plus fole emprise 
de l amor que tu as emprise 
si la te venist mieuz lessier 
se de ton preu veuz appressier 
neporquant si ne veull je mie 
que tu demeurges sanz amie 
met s il te plest en moi t entente 
sui je pas bele dame et gente 
digne de servir un preudome 
et fust enpereres de rome 
ci veill t amie devenir 
et se te veuz a moi tenir 
sez tu que m amor te vaudra 
tantque james ne te faudra 
nule chose qui te coviegne 
por meschaance qui t aviegne 
lors te verras si grant seigneur 
qu onc n ois parler de greigneur 
je fere quanque tu vorras 
ja si haut voloir ne porras 
mesque sanz plus face mes euvres 
ja ne covient qu autrement euvres 
si avras an cest avantage 
amie de si haut lignage 
qu il n est nule qui s i conpere 
fille dieu le soverain pere 
qui tele me fist et forma 
regarde ci quele forme a 
et te mire en mon cler visage 
n onques pucele de parage 
n ot d amer tel bandon con gie 
car j ai de mon pere congie 
de fere ami et d estre amee 
ja n en sere ce dit blamee 
ne de blame n avras tu garde 
ainz t avra mes peres en garde 
et norrira nos yy emsenble 
di je bien respon que t en senble 
li diex qui te fet foloier 
set il ses genz si bien poier 
leur apparaille il si bons gages 
aus fols dom il prent les homages 
por dieu gar que ne me refuses 
trop sunt dolentes et confuses 
puceles qui sunt refusees 
quant de prier ne sunt usees 
si con tu meismes le prueves 
par sanz querre autres prueves 
or me dites donques ainceis 
non en latin mes en francois 
de quoi volez vos que je serve 
seuffre que je soie ta serve 
et tu li miens loiaus amis 
le dieu leras qui ci t a mis 
et ne priseras une prune 
toute la roe de fortune 
a socrates seras semblabes 
qui tant fu fors et tant estables 
qu il n iert liez en prosperitez 
ne tristes en adversitez 
tout metoit en une balance 
bone aventure et meschance 
et les fesoit egal peser 
sanz esjoir et sanz peser 
car de chose quelqu ele soit 
n iert joieus ne ne l en pesoit 
ce fu cil bien le dit solin 
qui par le respons apolin 
fu juigiez du mont li plus sages 
ce fu cil a cui li visages 
de tout quanque li avenoit 
tourjors en un point se tenoit 
n onc cil mué ne le troverent 
qui par cegue le tuerent 
por ce que plusieurs diex niait 
et en un seul dieu se fiait 
et preeschoit qu il se gardassent 
que par pluseurs diex ne jurassent 
eraclitus dyogenes 
refurent de tel queur que nes 
por povrete ne por destrece 
ne furent onques en tristece 
tuit ferm en un propos soutindrent 
touz les meschies qui leur avindrent 
ainsinc feras tant seulement 
ne me serf james autrement 
gar que fortune ne t abate 
conbienqu el te tormente ou bate 
n est pas bons luitierres ne fors 
quant fortune fet ses efors 
et le veust deconfire ou batre 
qui ne se puet a lui conbatre 
len ne s i doit pas lessier prendre 
mes viguereusement deffendre 
si set ele si poi de luite 
que chascuns qui contre li luite 
soit en pales soit en fumier 
la peut abatre au tor prumier 
n est pas hardiz qui riens la doute 
car qui savroit sa force toute 
et bien se connoistroit sanz doute 
nus qui de gre jus ne se boute 
ne peut a son jambet choair 
si rest granz hontes a voair 
d ome qui bien se peut deffendre 
quant il se lesse mener pendre 
tort avroit qui l en voudroit pleindre 
qu il n est nule parece graindre 
garde donc que ja riens ne prises 
ne ses honors ne ses servises 
lesse li sa roe torner 
qu el torne ades sanz sejorner 
et siet ou milieu conme avugle 
les uns de richeces avugle 
et d anneurs et de dignetez 
aus autres done povretez 
et quant li plest tout en reporte 
s est mout fols qui s en desconforte 
et qui de riens s en esjoist 
puisque defendre s en poist 
car il le peut certainement 
mesqu il le veille seulement 
d autre part ce rest chose expresse 
vos ferez fortune deesse 
et jusques es cex la levez 
ce que pas fere ne devez 
qu il n est mie droiz ne reson 
qu el ait en paradis meson 
el n est pas si bieneureuse 
ainz a meson trop perilleuse 
une roche est en mer seanz 
bien parfont el mileu leanz 
qui seur la mer en haut se lance 
contre cui la mer groce et tance 
li flot la hurtent et debatent 
qui tourjorz a lui se conbatent 
et maintes foiz tant i cotissent 
que toute en mer l ensevelissent 
aucune foiz se redespuelle 
de l eve qui toute la muelle 
si con li floz ariers se tire 
donc saut en l air et si respire 
mes ele ne retient nule forme 
ainceis se tresmue et reforme 
et se desguise et se treschange 
tourjors se vest de forme estrange 
car quant ainsinc apert par air 
les floretes i fet parair 
et con estoiles flamboier 
et les herbetes verdoier 
zephyrus quant seur mer chevauche 
et quant bise resoufle il fauche 
les floretes et la verdure 
a l espee de sa froidure 
si que la fleur i pert son estre 
si tost con ele conmence a nestre 
la roche porte un bois doutable 
don li arbre sunt merveillable 
l une est brahaigne et riens ne porte 
l autre en fruit porter se deporte 
l autre de foillir ne refine 
l autre est de foilles orfeline 
et quant l une en sa verdor dure 
les pluseurs i sunt sanz verdure 
et quant se prent l une a florir 
au pluseurs vont les fleurs morir 
l une se hauce et ses voisines 
se tienent a la terre enclines 
et quant borjons a l une vienent 
les autres fletres se tienent 
la sunt li geneste geant 
et pin et cedre nain seant 
chascun arbre ainsinc se defforme 
si prent l un de l autre la forme 
la tient sa feulle toute flestre 
li loriers qui verz devroit estre 
et seiche i redevient l olive 
qui doit estre enpreignant et vive 
sauce qui brahaign estre doivent 
il fleurissent et fruit recoivent 
contre la vigne estrive l orme 
et li tost du resin la forme 
li roussigneus a tart i chante 
mes mout i bret mout s i demante 
li chahuans o sa grant hure 
prophetes de malaventure 
hideus messagier de douleur 
en savor en forme en couleur 
par la soit este soit ivers 
s en queurent dui fleuve divers 
sordanz de diverses fontaines 
qui mout sont de diverses vaines 
l un rent eves si doucereuses 
si savorees si meilleuses 
qu il n est nus qui de celui boive 
boive en neis plus qu il ne doive 
qui sa saif en puisse estanchier 
tant douz ont le boivre et tant chier 
car cil qui plus en vont bevant 
ardent plus de saif que devant 
ne nus n en boit qui ne s enivre 
mes nus de saif ne s i delivre 
car la douceur si fort les bole 
qu il n est nus qui tant en engole 
qu il n en veulle plus engoler 
tant les set la douceur boler 
que lecherie si les pique 
qu il en sunt tuit ydropique 
cil fluns queurt si jolivement 
et maine tel grondillement 
qu il resone et tabore et timbre 
plus soef que tabor ne timbre 
n il n est nus qui cele part voise 
que touz li queurs ne li renvoise 
meinz sunt qui d entrer ens se hestent 
qui tuit a l entree s arestent 
ne n ont poair d aler avant 
a peine i vont leur piez lavant 
enviz les douces eves tochent 
conbienque du fleuve s aprochent 
un petitet sanz plus en boivent 
et quant la douceur apercoivent 
volentiers si parfont iroient 
que tuit dedanz se plungeroient 
li autre passent si avant 
qu il se vont ou plein gort lavant 
et de l ese qu il ont se loent 
dom ainsinc se baignent et noent 
lors vient une undee legiere 
qui les boute a la rive ariere 
et les remet a terre saiche 
dom touz li queurs leur art et saiche 
or te dirai de l autre fleuve 
de quel nature len le treuve 
les eves en sunt ensouffrees 
tenebreuses mal savorees 
conme cheminee fumanz 
toutes de puor escumanz 
n il ne cort mie doucement 
ainz descent si hideusement 
qu il tampeste l air en son erre 
plus que nul orrible tonerre 
sus ce fleuve que je ne mente 
zephyrus nule foiz ne vente 
ne ne li recrespit ses ondes 
qui mout sunt laides et parfondes 
mes li doulereus venz de bise 
a contre lui bataille anprise 
qui li contreint par estovoir 
toutes ses undes esmovoir 
et li fet le fonz et les plaingnes 
saillir en guise de montaingnes 
et les fet entr els bataillier 
tant veut le fleuve travaillier 
maint home a la rive demeurent 
qui tant i sopirent et pleurent 
sanz metre en leur pleur fin ne termes 
que tuit se plungent en leur lermes 
et ne se cessent d esmaier 
qu il n es conviengne ou flun naier 
maint pueple en cest fleuve s en entre 
non pas seulement jusqu au ventre 
ainz i sunt tuit enseveli 
tant se plungent es floz de li 
ja sunt enpaint et debouté 
du hideus flueuve redouté 
maint en sorbist l eve et affonde 
maint sunt hors reflati par l onde 
mes li floz maint en assorbissent 
qui si tres en parfont flatissent 
qu il ne sevent trace tenir 
par ou s en puissent revenir 
ainz les i covient sejorner 
sanz james amont xxx 
cist fleuves va tant tornoiant 
par tant de destroiz desvoiant 
o tout son venin dolereus 
qu il chiet ou fleuve doucereus 
et li transmue sa nature 
par sa pueur et par s ordure 
et li depar sa pestilance 
pleine de male meschaance 
et le fet estre amer et trouble 
tant l envenime et tant le trouble 
tost li s atrempee valeur 
par sa destrampee chaleur 
sa bone oudeur neis li hoste 
tant rent de puor a son hoste 
en haut ou chief de la montaigne 
ou pendant non pas en la plaigne 
menacent tourjorz trebuichance 
preste de recevoir chaance 
descent la meson de fortune 
si n est rage de vanz nis une 
ne puissent offrir 
qu il ne li conviegne a soffrir 
la receit de tantes tampestes 
et les assauz et les molestes 
zephyrus li douz venz san per 
i vient a tart por atramper 
des durs venz les assauz orribles 
par ses sofflez mos et pesibles 
l une partie de la sale 
va contremont et l autre avale 
si semble qu ele doie choair 
tant la peut len pendan voair 
n onc si desguisee meson 
ne vit ce cuit onques mes hon 
mout reluit d une part car gent 
i sunt li mur d or et d argent 
si rest toute la couverture 
de cele meesmes feture 
ardanz de pierres precieuses 
mout cleres et mout vertueuses 
chascuns a merveilles la loe 
d autre part sunt li mur de boe 
qui n ont d espes pleine paume 
s est toute coverte de chaume 
d une part se tient orgueillieuse 
par sa grant beaute merveillieuse 
d autre tremble toute effraee 
tant se sent foible et esbaee 
et porfendue de crevaces 
en plus de yy mile places 
et se chose qui n est estable 
conme foloianz et movable 
a certeine habitacion 
fortune a la sa mansion 
qui quant el veut estre honoree 
si se tret en la part doree 
de sa meson et la sejorne 
lors pare son cors et atorne 
et se vest conme une reine 
de grant robe qui li treine 
de toute diverses xxx 
de mout desguisees xxx 
qui sunt es saies et es laines 
selonc les herbes et les graines 
et selonc autre maintes 
don les draperies sunt taintes 
don toutes riches genz se vestent 
qui por honeurs avoir s aprestent 
ainsinc fortune se desguise 
mes bien te di qu ele ne prise 
tretouz cels du monde un festu 
quant voit son cors ainsinc vestu 
ainz est tant orgueilleuse et fiere 
qu il n est orguieuz qui s i affiere 
car quant el voit ses granz richeces 
ses granz honeurs ses granz nobleces 
de si tres grant folie habunde 
qu el ne croit pas qu il ait u munde 
home ne fame qui la vaille 
conmentque la chose ampres aille 
puis va tant roant par sa sale 
qu el entre en la partie sale 
foible decrevee et crolant 
o toute sa roe volant 
lors va coupant et jus se boute 
ausinc con s el n i veist goute 
et quant iluec se voit cheue 
sa chiere et son habit remue 
et si se desnue et desrobe 
qu el est orfeline de robe 
et semble qu el n ait riens vaillant 
tant li vont tuit bien defaillant 
et quant el voit la meschaance 
si quiert honteuse chevichance 
et se vet au bordel cropir 
pleine de deul et de sopir 
la pleure a lermes espandues 
les granz honeurs qu el a perdues 
et les ou ele estoit 
quant des granz robes se vestoit 
et por ce qu el est si perverse 
que les bons en la boe verse 
et les deshoneure et les grieve 
et les mauves en haut eslieve 
et leur done a granz habondances 
dignetez honeurs et puissances 
puis quant li plest leur tost ou emble 
n el ne set qu el se veut ce semble 
por ce li oill bendé li furent 
des anciens qui la connurent 
et que fortune ainsinc le face 
que les bons avile et efface 
et les mauves en honeur tiegne 
car je well que bien t en soviegne 
ja seit ce que devant dit t aie 
de socrates que tant amaie 
et li vaillanz hom tant m amoit 
qu en touz ses fez me reclamoit 
mainz examples en puis trover 
et ce peut len tantost prover 
et par seneque et par neron 
dom la parole tost leron 
por la longueur de la matire 
car metroie trop a dire 
les fez neron le cruel home 
conment il mist les feus a rome 
et fist les senateurs occierre 
si rot bien queur plus dur que pierre 
quant il fist occierre son frere 
quant il fist desmembrer sa mere 
por ce que par lui fust veuz 
li leus ou il fu conceuz 
et puisqu il la vit desmenbree 
selonc l estoire remenbree 
la beaute des menbres juja 
ha diex con ci felon juje a 
n onc de l oill lerme n en issi 
car l estoire le dit issi 
mes si con il juigeit des menbres 
conmenda il que de ses chambres 
li feist len vin aporter 
et but por son cors deporter 
mes il l ot ainceis conneue 
sa seror ravoit il eue 
et bailla soi meisme a home 
cil desloial que je ci nome 
seneque mist il a martire 
son bon mestre et li fist eslire 
de quel mort morir il vorroit 
cil vit qu eschaper ne porroit 
tant iere puissanz li maufez 
' donc soit " dit il ' uns bainz chaufez 
puisque d eschaper est neanz 
et me fetes seignier leanz 
tantque je muire en l eve chaude 
et que m ame joieuse et baude 
a dieu qui la forma se tende 
qui d autre tormenz la deffende " 
enpres ce mot sanz arester 
fist neron le baing aprester 
et fist enz le prodome metre 
et puis seignier ce dit la letre 
tantqu il li convint l ame randre 
tant li fist cil du sanc espandre 
ne nule acheson n i savoit 
fors tantque de coustume avoit 
neron que tourjorz des s enfance 
li soloit porter reverance 
si con deciples a son mestre 
mes ce ne doit dit il pas estre 
ne n est pas bel en nule place 
que reverance a home face 
nus hom puisqu il est enpereres 
tant seit ses mestres ne ses peres 
et por ce que trop li grevoit 
quant encontre lui se levoit 
quant son mestre voait venir 
n il ne se poait pas tenir 
qu il ne li portast reverance 
par la force de coustumance 
fist il destruire le preudome 
si tint il l enpire de rome 
cil desloiaus que je ci di 
et d oriant et de midi 
d occident de septentrion 
tint il la juridicion 
et se tu me sez bien entendre 
par ces paroles peuz aprendre 
que richeces et reverances 
dignetez honeurs et puissances 
ne nule graces de fortune 
car je n en excepte nes une 
de si grant force pas ne sunt 
qu el face bons ceus qui les ont 
ne dignes d avoir les richeces 
ne les honeurs ne les hauteces 
mes s il ont en eus engrestiez 
orgueuz ou quelques mauvestiez 
li grant estat ou il s encroent 
plus tost les moutrent et descloent 
que se petit estat eussent 
par quoi si nuire ne peussent 
car quant de leur puissances usent 
li fet les volentez encusent 
qui demoutrance font et signe 
qu il ne sunt pas bon ne digne 
des richeces des dignetez 
des honeurs ne des poetez 
et si dit len une parole 
conmunement qui mout est fole 
si la tienent tuit por veroie 
par leur fol sen qui les desvoie 
que les honeurs les meurs remuent 
mes cist mauvesement arguent 
car honeurs n i font pas muance 
mes il font signe et demoutrance 
quels meurs en els avant avoient 
quant es petiz estaz estoient 
cil qui ont les chemins tenuz 
par quoi sunt aus honeurs venuz 
car s il sunt fel et orgueilleus 
despiteus mausemilleus 
puisqu il vont honeurs recevant 
saches tex erent il devant 
con tu les peuz apres voair 
s il en eussent lors poair 
si n apele je pas puissance 
poair mal ne desordenance 
car l escriture dit e bien 
que toute poissance est de bien 
ne nus a bien fere ne faut 
for par feblece et par defaut 
et qui seroit bien cler voianz 
il verroit que mal est noianz 
car ainsinc le dit l escriture 
et se d auctoritez n as cure 
car tu ne veuz espoir pas croire 
que toute auctoritez soit voire 
preste sui que reson i truisse 
car il n est riens que diex ne puisse 
mes qui le voir en veut retrere 
des n a poissance de mal fere 
et se tu ies bien connoissanz 
et voiz que diex est toutpoissanz 
qui de mal fere n a poair 
donc peuz tu clerement voair 
que qui l estre des choses numbre 
mal ne met nule chose en numbre 
mes si con li ombres ne pose 
en l air occurci nule chose 
fors deffaillance de lumiere 
tretout en autel maniere 
en creature ou bien defaut 
mal n i met riens fors pur defaut 
de bonte riens plus n i peut metre 
et dit encore plus la letre 
qui des mauves conprent la some 
que li mauves ne sunt pas home 
et vives resons i ameine 
mes ne veill or pas metre peine 
a tout quanque je di prover 
quan en escrit le peuz trover 
et neporquant s i ne te grieve 
bien te puis par parole brieve 
de resons amener aucune 
c est qu il lessent la fin conmune 
a quoi tendent et tendre doivent 
les choses qui estre recoivent 
c est de touz biens le soverain 
que nos apelons prumerain 
autre reson i ra beau mestre 
por quoi li mauves n ont pas estre 
qui bien entent la consequance 
qu il ne sunt pas en ordenance 
en quoi touz leur estres mis ont 
tretoutes les choses qui sunt 
don il s ensuit a cler voiant 
que li mauvois sunt por noiant 
or voiz conment fortune sert 
ca jus en ce mundain desert 
et conment el fet a despire 
qui des mauves eslut le pire 
et seur touz homes le fist estre 
de cest monde seigneur et mestre 
et fist seneque ainsinc destruire 
fet bien donques sa grace a fuire 
quant nus tant soit de bon eur 
ne la peut tenir asseur 
por ce veull que tu la despises 
et que ses graces riens ne prises 
claudiens neis s en soloit 
merveillier et blamer voloit 
les dex de ce qu il consentoient 
que li mauves ainsinc montoient 
es granz honeurs es granz hausteces 
es granz poairs es granz richeces 
mes il meismes respont 
et la cause nos en espont 
con cil qui bien de reson use 
et les diex assolt et escuse 
et dit que por ce le consentent 
que plus enpres les en tormentent 
por estre plus forment grevez 
car por ce sunt en haut levez 
que len les puisse apres voair 
de plus haut trebuchier choair 
et se tu me fez ce servise 
que je ci t enjoing et devise 
james nul jor ne troveras 
plus riche home que tu seras 
ne james ne seras iriez 
tant sait tes estaz enpiriez 
de cors ne d amis ne d avoir 
ainz vodras pacience avoir 
et tantost avoir la porras 
con mes amis estre vorras 
por quoi donc en triteur demeures 
je voi maintes foiz que tu pleures 
conme alambit seur alutel 
len te devroit en un putel 
toullier conme un viez panufle 
certes je tendroie a grant trufle 
qui diroit que tu fusses hom 
qu onques hom en nule seson 
por qu il usast d entendement 
ne mena deul ne marrement 
li vif deable li maufe 
t ont xm eschaufé 
qui si fet tes ieuz lermoier 
qui de nule riens esmoier 
qui t avenist ne te deusses 
se point d entendement eusses 
ce fet li diex qui ci t a mis 
tes bons mestres tes bons amis 
c est amor qui soffle et atise 
la brese qu il t a au queur mise 
qui fet aus ieuz les lermes rendre 
chier te veut s aquointance vendre 
car ce n aferist pas a home 
que sens et proece renome 
certes malement t en diffames 
lesse plorer enfanz et fames 
bestes foibles et variables 
et tu saies forz et estables 
quant fortune verras venir 
veuz tu sa roe retenir 
qui ne peut estre retenue 
ne par grant gent ne par menue 
cil grant empereres meismes 
neron don l exanple meismes 
qui fu de tout le monde sires 
tant s estendoit loign ses enpires 
ne la pot onque arester 
tant peust honeur conquester 
car il se l estoire ne ment 
recut puis mort mauvesement 
de tout son peuple ainceis haiz 
don il cremoit estre envaiz 
si manda ses privez amis 
mes li mesage tramis 
ne troverent quequ il deissent 
nus d aus qui leur huis leur ovrissent 
adonc i vint priveement 
neron mout pooreusement 
et hurta de ses propres meins 
n onc ne l en firent plus mes meins 
car quant plus chascun apela 
chascuns plus s enclost et cela 
ne nus ne li vost mot respondre 
lors le couvint aler repondre 
si se mist por soi herbergier 
o yy siens sers en un vergier 
car ja pluseur par tout coroient 
qui por occierre le queroient 
et crioient neron neron 
qui le vit ou le troveron 
si qu il neis bien les oait 
mes conseill metre n i poait 
si s est si forment xxx 
qu il meismes s est enhaiz 
et quant il se vit en ce point 
qu il n ot mes d esperance point 
aus sers pria qu il le tuassent 
ou qu a soi tuer l eidassent 
si s ocist mes ainz fist requeste 
que ja nus ne trovast sa teste 
por ce qu il ne fust queneuz 
se ses cors fust enpres veuz 
et pria que le cors ardissent 
si tost con ardoir le poissent 
et dit li livres anciens 
diz des yy cesariens 
ou sa mort trovons en escrit 
si con suctonius l escrit 
qui la loi crestiene apele 
fause religion novele 
et malfesant ainsint la nome 
vez ci mot de desloial home 
que en neron fu definee 
des cesariens la lignee 
cist par ses fez tant porchaca 
que tout son lignage effaca 
neporquant tant fu coustumiers 
de bien fere es yy anz prumiers 
qu onc si bien ne governa terre 
nus princes que len seust querre 
tant sembla vaillanz et piteus 
li desloiaus li despiteus 
et dist en audience a rome 
quant il por condampner un home 
fu requis de la mort escrire 
ne n ot pas honte de ce dire 
qu il vosist mieuz non savoir letre 
que sa main por escrire i metre 
si tint ce vuet li livres dire 
entor yy anz l enpire 
et yy dura sa vie 
mes ses orguieuz sa felonie 
si forment l orent envai 
que de si haut si bas chai 
con tu m as oi raconter 
tant l ot fet fortune monter 
qui tant le fist enpres descendre 
con tu peuz oir et entendre 
n onc ne la pot tenir cresus 
qu il n ou tornast et jus e sus 
qui refu rois de toute lide 
puis li mist len au col la bride 
et fu por ardre au feu livrez 
quant par la pluie est delivrez 
qui le grant feu fist tout estaindre 
n onques n osa nus la remaindre 
tuit s enfouirent por la pluie 
cresus se mist tantost en fuie 
quant il se vit seul en la place 
sanz enconbrement et sanz chace 
puis refu sires de sa terre 
et puis resmut novele guerre 
puis refu pris et puis penduz 
quant li songes li fu renduz 
des yy dex qui li apparoient 
qui seur l arbre en haut le servoient 
jupiter ce dist le lavoit 
et phebus la toaille avoit 
et se penoit de l essuier 
car se vost en songe apuier 
don si grant fiance acueilli 
qu il conme fols s en orgueilli 
bien li dist phanie sa fille 
qui tant estoit sage et soutille 
qu el savoit les songes espondre 
et sanz flater li vost respondre 
biau pere dist la damoisele 
ci a doulereuse novele 
vostre orguieuz ne vaut une coque 
sachiez que fortune vous moque 
par cest songe poez entendre 
qu el vos veust fere au gibet pendre 
et quant serez penduz au vent 
sanz coverture et sanz auvent 
seur vos pleuvra biau sires rais 
et li biaus soleuz de ses rais 
vos essuiera cors et face 
fortune a ceste fin vos chace 
qui tost et done les honeurs 
et fet sovent de granz meneurs 
et des meneurs refet greigneurs 
et seigneurs sus les seigneurs 
que vos iroi je flatant 
fortune au gibet vos atant 
et quant au gibet vos tendra 
la hart au col el rependra 
la bele corone doree 
don vostre teste a coronee 
s en iert uns autres coronez 
de cui garde ne vos donez 
et por ce que je vos espoigne 
plus espertement la besoigne 
jupiter qui l eve vos done 
cist est li airs qui pluet et tone 
et phebus qui tient la toaille 
c est li soleuz sanz nule faille 
l arbre par le gibet vos glose 
je n i puis entendre autre chose 
passer vos covient ceste planche 
fortune ainsinc le peuple vanche 
du boben que vos demenez 
con orgueilleus et forsenez 
si destruit ele maint preudome 
qu el ne prise pas une pome 
tricherie ne leaute 
ne vils estat ne reaute 
ainceis s en geue a la pelote 
conme pucele nice et sote 
et giete a grant desordenance 
richece honeur et reverance 
dignetez et poissances done 
ne ne prent garde a quel persone 
car ses graces quant les despant 
en despendant si les espant 
qu el les giete en leu de poties 
par puteaus et par praeries 
qu el ne prise tout une bille 
forsque gentillece sa fille 
cousine et prochaine cheance 
tant la tient fortune en balance 
mes de cele est il voirs sanz faille 
que fortune a nul ne la baille 
conmentqu il aut du retolir 
s il ne set si son queur polir 
qu il soit cortais preuz et vaillanz 
car nul n est si bien bataillanz 
se de vilenie s apresse 
que gentillece ne le lesse 
gentillece est noble et si l aim 
qu el n entre pas en queur vilain 
por ce vos pri mon tres chier pere 
que vilenie en vos n apere 
ne saiez orgueilleus ne chices 
aiez por enseignier les riches 
large queur et cortais et gent 
et piteus a la povre gent 
ainsinc le doit chascuns rois fere 
large cortais et debonere 
ait le queur et plein de pitie 
s il quiert du pueple l amitie 
sanz cui rois en nule seson 
ne peut ne quels uns sinples hon 
ainsinc le chastiait phanie 
mes fols ne voit en sa folie 
forsque sen et reson ensemble 
si conme en son fol queur li semble 
cresus qui point ne s umelie 
touz pleins d orgueill et de folie 
en touz ses fez cuide estre sages 
conbienqu il feist granz outrages 
fille fet il de cortaisie 
ne de sens ne m aprenez mie 
plus en sai que vos ne savez 
qui si chastié m en avez 
et quant par vostre fol respons 
m avez mon songe ainsinc espons 
servi m avez de granz menconges 
car sachiez que cist nobles songes 
ou fause glose volez metre 
doit estre entenduz a la letre 
et je meismes l i entens 
si con nos le verrons en tens 
onc ausi noble vision 
n ot si vils exposicion 
li dieu sachiez a moi vendront 
et le servise me rendront 
qu il m ont par cest songe tramis 
tant est chascuns d els mes amis 
car bien l ai piece a deservi 
vaiz con fortune le servi 
qu il ne se pot onques deffendre 
qu el n ou feist au gibet pendre 
n est ce bien don chose provable 
que sa roe n est pas tenable 
quant nus ne la peut retenir 
tant sache a grant estat venir 
et se tu sez riens de logique 
qui bien est science autentique 
puisque li grant seigneur i faillent 
li petit en vain s i travaillent 
et se les prueves riens ne prises 
d anciens estoires prises 
tu les as de ton tens noveles 
de batailles fresches et beles 
de tel biaute ce doiz savoir 
conme il peut en bataille avoir 
c est de mainfrai roi de secile 
qui par force tint et par guile 
lonc tens em pez toute la terre 
quant li bons charles li mut guerre 
contes d anjou et de provance 
qui par devine porveance 
est ore de secile rais 
qu ainsinc le veut dex le verais 
qui tourjorz s est tenuz o li 
cist bons rais challes l en toli 
non pas sanz plus la seigneurie 
ains li toli du cors la vie 
quant a l espee qui bien taille 
en la prumeraine bataille 
l assailli por lui desconfire 
eschec et mat li ala dire 
desus son destrier aufferrant 
d un tret de paonet errant 
ou mileu de son eschequier 
de corradin parler ne quier 
son neveu don l exanple est preste 
don li rais challes prist la teste 
maugre les princes d alemaigne 
henri frere le rai d espaigne 
plein d orgueill et de traison 
mist il morir en sa prison 
cist dui conme fols garconez 
et ros et fols et paonez 
et chevaliers au geu perdirent 
et hors de l eschequier saillirent 
tel poor orent d estre pris 
au geu qu il orent entrepris 
car qui la verite regarde 
d estre mat n avoient il garde 
puisque sanz rai se conbatoient 
eschec et mat riens ne dotoient 
ne cil haver ne les poait 
qui contre els aus esches joait 
fust a pie fust sus ses arcons 
car len ne have pas garcons 
fos chevaliers fiertes ne ros 
car se verite conter os 
si n en quier je nului flater 
ausinc conme il va du mater 
puisque des esches me sovient 
se tu riens en sez il covient 
que cist soit rois que len fet have 
quant tuit si home sunt eschave 
si qu il se voit seul en la place 
ne n i voit chose qui li place 
ainz s enfuit por ses anemis 
qui l ont en tel povrete mis 
len ne peut autre home haver 
ce sevent tuit large et aver 
car ausinc le veut atalus 
qui des esches controva l us 
quant il tractoit d arismetique 
et verras an xxx 
qu il s anflechi de la matire 
que des nombres devoit escrire 
ou cest biau geu jolif trova 
que par demonstraison prova 
por ce se mistrent il en fuie 
por la prise qui leur ennuie 
qu ai je dit por prise eschever 
mes por la mort qui plus grever 
lor peust et qui pis valoit 
car li geus malement aloit 
au meins par devers leur partie 
qui de dieu s iere departie 
et la bataille avoit emprise 
contre la fai de seinte iglise 
et qui l eschec dit leur eust 
n iert il qui covrir le peust 
car la fierte avoit esté prise 
au geu de la prumiere assise 
ou li rais perdi conme fos 
ros chevaliers paons e fos 
si n iert elle pas la presente 
mes la chetive la dolente 
ne pot foir ne sai deffendre 
puisque len li ot fet entendre 
que maz et morz gisoit mainfroiz 
par chief par piez et par mainz fraiz 
et puisque cil bons rais oi 
qu il s en ierent ainsi foi 
les prinst il fuituis ambedeus 
et puis fist sa volente d eus 
et de mainz autres prisoniers 
de leur folie parconiers 
cil vaillant rais don je te conte 
que len soloit apeler conte 
cui nuiz et jorz et mains et sairs 
l ame et le cors et touz ses airs 
gart dex et deffende et conseille 
cil donta l orgueil de marsaille 
et prist des plus granz de la vile 
les testes ainzque de secile 
li fust li reaumes donez 
dom il est or rais coronez 
et vicaires de tout l enpire 
mes ne veill or de li plus dire 
car qui ses fez vodroit retrere 
un grant livre en convendroit fere 
voiz ci genz qui granz honors tindrent 
or sez a quel chief il en vindrent 
n est donc bien fortune seure 
n est bien fols qui s i asseure 
quant cels qu il veut par devant oindre 
seust ainsinc par derieres poindre 
et tu qui la rose besas 
par quoi de deul si grant fes as 
que tu ne t en soz apesier 
cuidoie tu tourjorz besier 
tourjorz avoir ese et delices 
par mon chief tu es fols et nices 
mes que cist dex plus ne te tiegne 
de mainfrai wel qu il te soviegne 
de henri et de corradin 
qui firent pis que sarradin 
de conmencier bataille amere 
contre sainte iglise leur mere 
et du fet des marsilliens 
et des granz homes anciens 
conme neron conme cresus 
don je t ai conté ci desus 
qui fortune tenir ne porent 
a toz les granz poairs qu il orent 
par quoi frans hom qui tant se prise 
qu i s orgueillist par sa franchise 
il ne set pas en quel aage 
cresus li rois vint en servage 
ne de hecuba mien esciant 
qui fu fame le roi priant 
ne tient il pas en sa memoire 
ne de sisicambris l estoire 
mere daire le roi de perse 
cui fortune fu si perverse 
que franchise et reaumes tindrent 
et serves en la fin devindrent 
d autre part je tien a grant honte 
puisque tu sez que lestre monte 
et que a estudier covient 
quant il d omer ne te sovient 
puisque tu l as estudié 
mes tu l as ce semble oblié 
et n est ce paine vaine et wide 
tu mez en livres ton estuide 
et tout par negligence oblies 
que vaut quanque tu estudies 
quant li sens au besoig te faut 
et seulement par ton defaut 
certes tourjorz en remenbrance 
deusses avoir sa sentance 
si devroient tuit home sage 
et si fichier en leur corage 
que james ne leur eschapast 
tantque la mort les atrapast 
car qui la sentence savroit 
et tourjorz en son queur l avroit 
et la seust bien soupeser 
james ne li porrait peser 
de chose qui li avenist 
que tourjorz fers ne se tenist 
encontre toutes aventures 
bones males moles et dures 
si rest ele voir si conmune 
selonc les euvres de fortune 
que chascuns chascun jor la voit 
se bon entendement avoit 
merveille est que bien ne l antenz 
qui ta cure as mise tant enz 
mes tu l as autre part tornee 
par cest amor desordenee 
si la te veill or ramantoivre 
por toi fere mieuz apercoivre 
jupiter en toute seson 
a sus le seull de sa meson 
ce dit homers yy pleins touneaus 
si n est vieuz hom ne garconeaus 
n il n est dame ne damoisele 
soit vielle ou jenne ou lede ou bele 
qui vie en cest monde recoive 
qui de ces yy touneaus ne boive 
c est une taverne pleiniere 
don fortune la taverniere 
tret aluisne et piment en soupes 
por fere a tout le monde soupes 
touz les en aboivre a ses meins 
mes les uns plus les autres meins 
n est nus qui chascun jor ne pinte 
de ces toneaus ou quarte ou pinte 
ou mui ou setier ou chopine 
si con il plest a la meschine 
ou pleine paume ou quelque goute 
que fortune ou bec li agoute 
car bien et mal a chascun verse 
si con ele est douce et perverse 
ne ja nus si liez ne sera 
quant il bien se porpensera 
qu il ne truisse en sa greigneur ese 
quelque chose qui li desplese 
ne ja tant de meschief n avra 
quant bien porpenser se savra 
qu il ne truisse en son desconfort 
quelque chose qui le confort 
soit chose fete ou chose a fere 
s il pensoit bien an son affere 
s il ne chiet en desesperance 
qui les pecheors desavance 
ne nus hom n i peut conseill metre 
tant parfont en letre 
que ci vaut don le corrocier 
le lermoier ne le grocier 
mes pren bon queur et si t avance 
de recevoir en paciance 
tout quanque fortune te done 
soit bele ou lede ou male ou bone 
de fortune la semilleuse 
et de sa roe perilleuse 
touz les tourz conter ne porraie 
c est le geu de boute en corraie 
que fortune set si partir 
que nus devant au departir 
n en peut avoir science aperte 
s il i prendra gaaign ou perte 
mes atant de lui me terai 
fors tantc oncor m i retrerai 
un petitet por mes requestes 
don je te faiz yy moz honestes 
car volentiers recorde boiche 
chose qui pres du queur li toiche 
et se tu les veuz refuser 
n est riens qui te puisse escuser 
que trop ne faces a blasmer 
c est que tu me veulles amer 
et que le dieu d amors despises 
et que fortune riens ne prises 
et se tu trop foible te fes 
a soutenir ce treble fes 
je le sui preste d alegier 
por porter le plus de legier 
pren la prumiere seulement 
et se tu m entenz seinement 
tu seras des autres delivres 
car se tu n ies ou fols ou ivres 
savoir doiz et bien le recorde 
que quiconque a reson s acorde 
james par amors n amera 
ne fortune ne prisera 
por ce fu socrates itex 
qu il fu mes amis veritex 
le dex d amors onc ne cremut 
ne por fortune ne se mut 
por ce veill que tu le resembles 
que tout ton queur au mien assembles 
et se tu l as ou mien planté 
ce me soffist a grant plante 
or voiz con la chose s apreste 
je ne te faz c une requeste 
pren la prumiere que j ai dite 
et je te claim des autres quite 
or ne tien plus ta bouche close 
respon feras tu ceste chose 
dame " fis ge ' peut autre estre 
il me convient servir mon mestre 
qui mout plus riche me fera 
yy mile tanz quant li plera 
car la rose me doit baillier 
se je m i sai bien travaillier 
et se par lui la puis avoir 
mestier n avroie d autre avoir 
je ne priseroie yy chiches 
rates conbienqu il fust riches 
ne plus n en quier oir parler 
a mon mestre m en doi raler 
tenir li veill ses convenanz 
car il est droiz et avenanz 
s en enfer me devoit mener 
n en puis je mon queur refrener 
mon queur ja n est il mes a moi 
onques encore n entamoi 
ne ne be pas a entamer 
mon testament por autre amer 
a bel acueill tout le lessai 
car tretout par queur mon les sai 
et oi par grant impacience 
confession sanz repentence 
si ne voudraie pas la rose 
changier a vous por nule chose 
la convient que mes pensers voise 
si ne vos tiegn pas a cortaise 
quant ci m avez coilles nomees 
qui ne sunt pas bien renomees 
en bouche a cortaise pucele 
vos qui tant estes sage et bele 
ne sai con nomer les osastes 
au mains quant le mot ne glosastes 
par quelque cortaise parole 
si con preude fame en parole 
sovent voi nei ces norrices 
dom maintes sunt baudes et nices 
quant leur enfanz tienent et baignent 
qu il les debaillent et esplaignent 
si les nome els autrement 
vos savez or bien se ge ment " 
lors se prist reson a sorrire 
en sorriant me prist a dire 
' biaus amis je puis bien nomer 
sanz moi fere mal renomer 
apertement par propre non 
chose qui n est se bone non 
voire du mal seurement 
puis je bien parler proprement 
car de nul riens je n ai honte 
s el n est tels qui a pechie monte 
mes chose ou peche se meist 
n est riens qui fere me feist 
n onc en ma vie ne pechie 
n encor ne faz je pas pechie 
se je nome les nobles choses 
par plein texte sanz metre gloses 
que mes peres en paradis 
fist de ses propres mains jadis 
et touz les autres estrumenz 
qui sunt pilers et argumenz 
a soutenir nature humaine 
qui sanz els fust or casse et vaine 
car volentiers non pas enviz 
mist dex en coillons et en viz 
force de generacion 
par merveilleuse entencion 
por l espiece avoir tourjorz vive 
par renovelance naive 
c est par nessance rechaable 
et par chaance renessable 
par quoi dex la fet tant durer 
qu el ne peut la mort endurer 
ausinc fist il aus bestes mues 
qui resunt par ce soutenues 
car quant les unes bestes muerent 
leur formes es autres demuerent 
or vaut pis " dis je ' que devant 
car bien vois ore apercevant 
par vostre parleure baude 
que vos estes fole ribaude 
car tout ait dex les choses fetes 
que ci devant m avez retretes 
les moz au mains ne fist il mie 
qu il sunt tuit plein de vilenie 
biaus amis " dist reson la sage 
' folie n est pas vasselage 
qu onc ne fu ne ja ne sera 
tu diras quanqu il te plera 
car bien en as tens et espace 
ne moi qui t amor et ta grace 
et veull avoir n esteut il douter 
car je sui preste d escouter 
et de soffrir et de moi tere 
mesque te gardes de pis fere 
conbienqu a ledangier m acueilles 
si semble il par foi que tu veilles 
que je te respoigne folie 
mes ce ne te fere je mie 
je qui por ton preu te chatoi 
ne sui mie de tant a toi 
que tel vilenie enconmence 
que je mesdie ne ne tence 
qu il est voirs et ne te desplese 
tencier est venjance mauvese 
et si doiz savoir que mesdire 
est encore venjance pire 
mout autrement m en vengeraie 
se venjance avoir en volaie 
car se tu meffez ou mesdiz 
ou par mes fez ou par mes diz 
secreement t en puis reprendre 
por toi chastier et aprendre 
sanz blasme et sanz diffamement 
ou vengier neis autrement 
se tu ne me voloies croire 
de ma parole bone et voire 
et pleindre quant tens en seroit 
au juige qui droit m en feroit 
ou par quelque fet resonable 
prendre autre vejance honorable 
je ne veill pas aus genz tancier 
ne par mon dit desavancier 
ne diffamer nule persone 
quelqu ele soit mauvese ou bone 
port chascuns endroit soi son fes 
s il veust si s en face confes 
s il ne veut ja ne s en confesse 
je ne leur en fere ja presse 
n ai talent de folie fere 
por quoi je m en puisse retrere 
ne ja neis n iert par moi dite 
si rest tere vertu petite 
mes dire les choses a tere 
c est trop grant dyablie a fere 
langue doit estre refrenee 
car nous lisons de tholomee 
une parole mout honeste 
au conmencier de l xxx 
que sages est cil qui met peine 
a ce que sa langue refreine 
fors sanz plus quant de dieu parole 
la n a len pas trop de parole 
car nus ne peut dieu trop loer 
ne trop por seigneur avoer 
trop creimbre ne trop obeir 
trop amer ne trop beneir 
crier merci ne graces rendre 
a ce ne peut nus trop entendre 
car tourjorz reclamer le doivent 
tuit cil qui biens de lui recoivent 
chaton meismes s i acorde 
s il est qui son livre recorde 
la peuz en escrit trover tu 
que la prumereine vertu 
c est de metre a sa langue frain 
donte donc la teue et refrain 
de folies dire et d outrages 
si feras que preuz et sages 
qu il fet bon croire les paians 
con de leur diz granz biens aians 
mes une chose te puis dire 
sanz point de haine ne d ire 
et sanz blasme et sanz ataine 
car fols est qui genz ataine 
que sauve ta grace et ta pes 
tu ver moi qui t ain et t apes 
trop mesprenz quant si te reveles 
que fole ribaude m apeles 
et sanz dessertes me ledanges 
quant mes peres li rois des anges 
dex li cortais sanz vilenie 
de cui muet toute cortoisie 
et m a norrie et enseigniee 
ne m en tient a male enseigniee 
ainceis m aprist ceste maniere 
par son gre sui je coutumiere 
de parler proprement des choses 
quant il me plest sanz metre glose 
et quant me reveuz opposer 
tu qui me requierz de gloser 
veuz opposer ainceis m opposes 
que tout ait dex fetes les choses 
au meins ne fist il pas le non 
ci te respoing espoir que non 
au meins celui qu eles ont ores 
si les pot il bien nomer lores 
quant il prumierement cria 
tout le monde et quanqu il i a 
mes il vost que nons leur trovasse 
a mon plesir et les nomasse 
proprement et conmunement 
por craistre nostre entendement 
et la parole me dona 
ou mout tres precieus don a 
et ce que ci t ai recité 
peuz trover en auctorite 
car platon lisoit en s escole 
que donee nous fu parole 
por fere noz volairs entendre 
par enseignier et par aprendre 
ceste sentence ci rimee 
troveras escrite en thimee 
de platon qui ne fu pas nices 
et quant tu d autre part obices 
que lez et vilain sunt li mot 
je te di devant dieu qui m ot 
se je quant mis les nons aus choses 
que si reprendre et blasmer oses 
coilles reliques apelasse 
et reliques coilles clamasse 
tu qui si m en morz et depiques 
me redeisses de reliques 
que ce fust lez moz et vilains 
coilles est biaus nons et si l ains 
si sunt par foi coillon et vit 
onc nus plus biaus guieres ne vit 
je fis les moz et sui certaine 
qu onques ne fis chose vilaine 
et dex qui est sages et fis 
tient a bien fet quanque je fis 
convient por le cors seint homer 
n osere je mie nomer 
proprement les euvres mon pere 
conment il que je le conpere 
nons convenoit il qu els eussent 
ou genz nomer ne les seussent 
et por ce tels nons leur meismes 
qu en les nomast par cels meismes 
se fames ne noment en france 
ce n est fors desacoutumance 
car li propres nons leur pleust 
qui acoutumé leur eust 
et se proprement les nomassent 
ja certes de riens n i pechassent 
acoutumance est trop poissanz 
et se bien le sui connoissanz 
mainte chose desplest novele 
qui par acoustumance est bele 
chascune qui les va nomant 
les apele ne sai conmant 
borses harnais riens piches pines 
ausint con ce fussent espines 
mes quant les sentent bien joignanz 
eles n es tienent pas a poignanz 
or les noment si conme el seulent 
quant proprement homer n es veulent 
je ne leur en fere ja force 
mes a riens nule ne m efforce 
quant riens veill dire apertement 
tant conme a parler proprement 
si dit len bien en noz escoles 
maintes choses par paroboles 
qui mout sunt beles a entendre 
si ne doit len mie tout prendre 
a la letre quanque len ot 
en ma parole autre sen ot 
au mains quant des coillons parloie 
don si briefment parler voloie 
que celui que tu i veuz metre 
et qui bien entendroit la letre 
le sen verroit en l escriture 
qui esclarcist la fable occure 
la verite dedenz reposte 
seroit clere s el iert esposte 
bien l entendras se bien repetes 
les integumanz aus poetes 
la verras une grant partie 
des secrez de philosophie 
ou mout te vodras deliter 
et si porras mout profiter 
en delitant profiteras 
en profitant deliteras 
car en leur geus et en leur fables 
gisent deliz mout profitables 
cui leur pensees covrirent 
quant le voir des fables vestirent 
si te covendroit a ce tendre 
se bien veuz la parole entendre 
mes puis t ai tex yy moz renduz 
et tu les as bien entenduz 
qui pris doivent estre a la letre 
tout proprement sanz glose metre 
dame bien les i puis entendre 
qu il i sunt si legiers a prendre 
qu il n est nus qui francois seust 
qui prendre ne les i deust 
n ont mestier d autres declarances 
mes des poetes les sentances 
les fables et les methaphores 
ne be je pas a gloser ores 
mes se ja puis estre gueriz 
et li servises m iert meriz 
don si grant guerredon atens 
bien les glosere tout a tens 
au mains ce que m en afferra 
si que chascuns cler i verra 
si vos tiegn por bien escusee 
de la parole ainsinc usee 
et des yy moz desus nomez 
quant si proprement les nomez 
qu il ne m i covient plus muser 
ne mon tens en gloser user 
mes je vos cri por dieu merci 
ne me blasmez plus d amer ci 
se je sui fols c est mes domages 
mes au mains fis je lors que sages 
de ce cuit je bien estre fis 
quant homage a mon mestre fis 
et se je sui fols ne vos chaille 
je veill amer conmentqu il aille 
la rose ou je me sui voez 
ja n iert mes queurs d autre doez 
et se m amor vos prometoie 
ja voir promesse n en tendroie 
lors si seroie decevierres 
ver vos ou ver mon mestre lierres 
se je vos tenoie covent 
mes je vos ai bien dit sovent 
que je ne veill ailleurs penser 
qu a la rose ou sunt mi penser 
et quant ailleurs penser me fetes 
par voz paroles ci retretes 
que je sui ja touz las d oir 
ja m en verrez de ci foir 
se ne vos en taisiez atant 
puisque mes queurs ailleurs s atant " 
quant reson m ot si s en retorne 
si me relet pensis et morne 
adonc d ami me resovint 
esvertuer lors me covint 
aler i veill a quelque peine 
ez vos ami que dex ameine 
et quant il me vit en ce point 
que tel douleur au queur me point 
' qu est ce " dist il ' biaus douz amis 
en tel torment qui vos a mis 
desque si vos voi descheu 
bien sai qu il vos est mescheu 
mes or me dites quels noveles 
m eist dex ne bones ne beles 
contez me tout " et je li conte 
si con avez oi ou conte 
ja plus ne vos iert recordé 
' voiz " dist il ' por le douz cors de 
dangier aviez apesié 
s aviez le bouton besié 
de noiant estes entrepris 
se bel acueill a esté pris 
puisque tant s est abandonez 
que li besiers vos fu donez 
james prison ne le tendra 
mes sanz faille il vos covendra 
plus sagetement maintenir 
s a bon chief en volez venir 
confortez vos car bien sachiez 
qu il iert de la prison sachiez 
ou il a por vos esté mis 
o trop i a forz anemis 
s il n i avoit fors male bouche 
c est cil qui plus au queur me thouche 
cil a les autres esmeuz 
ja n i eusse esté seuz 
se li gloz ne chalumelast 
poor et honte me celast 
mout volentiers neis dangier 
m avoit lessié a ledangier 
tuit troi s ierent tuit quoi tenu 
quant li dyable i sunt venu 
que li gloz i fist assembler 
qui veist bel acueill trembler 
quant jalousie l escria 
car la vielle trop mau cri a 
grant pitie li en poist prendre 
je m enfoi sanz plus atendre 
lors fu li chateaus maconez 
ou li douz est enprisonez 
por ce amis a vos me conseill 
morz sui se n i metez conseill " 
lors dist amis con bien apris 
car d amors ot assez apris 
' conpeinz ne vos desconfortez 
en bien amer vos deportez 
le dieu d amors et nuit et jor 
servez leaument sanz sejor 
vers lui ne vos desloiautez 
trop seroit grant desloiautez 
s il vos en trovoit recreu 
trop se tendroit a deceu 
de ce qu a honte vos recut 
qu onques loiaus queurs n ou decut 
fetes quanqu il vos encharja 
touz ses conmanz gardez car ja 
a son propos conbienqu il tarde 
ne faudra hom qui bien les garde 
s il ne li meschiet d autre part 
si con fortune se depart 
du dieu d amors servir pensez 
en lui soit tout vostre pensez 
c est douce pensee et jolie 
por ce seroit trop grant folie 
du lessier desqu il ne vos lesse 
neporquant il vos tient en lesse 
si vos covient vers lui plessier 
quant vos ne le poez lessier 
or vos dirai que vos ferez 
une piece vos tarderez 
du fort chastel aler voair 
n alez ne joer ne soair 
n oiz ne soiez ne veuz 
tantque cist vant soit tout cheuz 
au mains tant conme vos solez 
ja soit ce que pas ne volez 
pres des murs ne devant la porte 
et s aventure la vos porte 
fetes semblant conmentqu il aille 
que de bel acueill ne vos chaille 
mes se loing le veez estre 
ou a quernel ou a fenestre 
regardez le piteusement 
mes trop soit fet covertement 
s il vos revoit liez en sera 
ja por gardes ne lessera 
mes n en fera chiere ne cin 
se n est espoir en larrecin 
ou sa fenestre espoir clorra 
quant aus genz parler vos orra 
s aguetera par la fendace 
tant con vos serez en la place 
jusque vos en soiez tornez 
se par autre n est destornez 
mes prenez garde toute voie 
que male bouche ne vos voie 
s il vos voit si le saluez 
mes gardez que ne vos muez 
ne ne ferés chere nesune 
de haine ne de rancune 
et se vos ailleurs l encontrez 
nus mautalant ne li montrez 
sages hom son mautalant queuvre 
si sachiez que cil font bone euvre 
qui les deceveors decoivent 
sachiez qu ainsinc fere le doivent 
tretuit amant au mains li sage 
male bouche et tout son lignage 
s il vos devoient acorer 
vos lo servir et honorer 
offrez leur tout par grant faintise 
cuer et cors avoir et servise 
len seust dire et voirs est ce cuit 
encontre vezie recuit 
de cels boler n est pas pechiez 
qui de boule sunt entechiez 
male bouche si est bolierres 
ostez si demorra lierres 
lierres est il sachiez de voir 
bien le poez apercevoir 
qu il ne doit avoir autre non 
qu il emble aus genz leur bon renon 
n il n a james poair du rendre 
len le deust mieuz mener pendre 
que touz ces autres larronceaus 
qui deniers emblent a monceaus 
s uns larronceaus emble deniers 
robe a perche ou blez en grerniers 
por yy tanz au meins iert quites 
selonc les lais qui sunt escrites 
et soit pris en present forfet 
mes male bouche trop forfet 
par s orde vils langue despite 
qu il ne peut desque il l a dite 
de sa gueule mal renomee 
restorer male renomee 
n estaindre une parole sangle 
s il l a meue par sa jangle 
bon fet male bouche apesier 
qu aucune foiz seust len besier 
tel main qu en voudroit qu el fust arse 
car fust ore le gloz en tarse 
si janglast la quanqu il vousist 
mesqu aus amanz riens ne tousist 
bon estouper fet male bouche 
qu il ne die blasme ou reprouche 
male bouche et touz ses paranz 
a cui ja dieu ne soit garanz 
par barat esteut barater 
servir chuer blandir flater 
par hourt par adulacion 
par fause simulacion 
et encliner et saluer 
qu il fet trop bon le chien chuer 
tantqu en ait la voie passee 
bien seroit sa jangle quassee 
s il li poait sanz plus sembler 
que n eussiez talant d embler 
le bouton qu il vos a mis seure 
par ce porroiz estre au deseure 
la vielle qui bel acueill garde 
servez ausinc que mau feu l arde 
autel fetes de jalousie 
que nostres sires la maudie 
la doulereuse la sauvage 
qui tourjorz d autri joie enrage 
qui est si cruieuse et si glote 
que tel chose veut avoir tote 
s el ne lessoit a chascun prendre 
qu el ne la troveroit ja mendre 
mout est fols qui tel chose esperne 
c est la chandele en la lanterne 
qui mil en i alumeroit 
ja meins de feu n i troveroit 
chascuns set la similitude 
se mout n a l entendement rude 
se cestes ont de vos mestier 
servez les de vostre mestier 
fere leur devez cortoisie 
c est une chose mout proisie 
mesqu il ne puissent apercoivre 
que vos les baiez a decoivre 
ainsinc vos esteut demener 
les braz au col doit len mener 
son anemi pendre ou noier 
par chuer par aplanoier 
s autrement n en peut len chevir 
mes bien puis jurer et plevir 
qu il n a ci autre chevissance 
car il sunt de tele poissance 
qui en apert les assaudroit 
a son propos ce croi faudroit 
apres ainsint vos contendrez 
quant aus autres portiers vendrez 
se vos ja venir i poez 
tels dons con si dire m oez 
chapiaus de fleurs en esclicetes 
aumonieres ou crespinetes 
ou autres joelez petiz 
gentiz et biaus et bien fetiz 
se vos en avez l aisement 
sanz vos metre a destruiement 
por apesier leur presantez 
des maus apres vos demantez 
et du travaill et de la peine 
qu amors vos fet qui la vos meine 
et se vos ne poez doner 
par promesse esteut sermoner 
prometez fort sanz delaier 
conmentqu il aille du paier 
jurez fort et la foi bailliez 
ainzque conclus vos en ailliez 
si leur priez qu il vos sequeurent 
et se vostre oil devant els pleurent 
ce vos iert mout granz avantages 
plorez si ferez trop que sages 
devant eus vos agenoilliez 
jointes mains et voz euz moilliez 
de chaudes lermes en la place 
qui vos coulent aval la face 
si qu el les voient bien choair 
c est mout grant pitiez a voair 
lermes ne sunt pas despiteuses 
meesmement a genz piteuses 
et se vos ne poez plorer 
covertement sanz demorer 
de vostre salive pregniez 
ou jus d oignons et le prengniez 
ou d auz ou d autres liqueurs meintes 
don voz palperes soient teintes 
s ainsinc le fetez si plorrez 
toutes les foiz que vos vorrez 
ainsinc l ont fet maint boleor 
qui puis furent fin ameor 
que les dames lessaient pandre 
au laz qu il leur vouloient tandre 
tantque par leur misericorde 
leur ostassent du col la corde 
et mainz par tels baraz plorerent 
qui onques par amors n amerent 
ainz decevoient les puceles 
par tels pleurs et par tels faveles 
lermes les cuers de tels genz sachent 
mesque sanz plus barat n i sachent 
mes se vostre barat savoient 
james de vos merci n avroient 
crier merci seroit neanz 
james n entreriez leanz 
et se a els ne poez aler 
fetes i par aucun paler 
qui soit mesagiers convenables 
par voiz ou par letres ou par tables 
mes ja n i metez propre non 
ja cil n i soit se cele non 
cele resoit cil apelee 
la chose en iert trop mieuz celee 
cil soit dame cele soit sires 
ainsinc escrivez voz matires 
car mainz amanz ont deceu 
maint larron par l escrit leu 
li amant en sunt encusé 
et li deduit d amors rusé 
mes ja d enfanz ne vos fiez 
car vos seriez conchiez 
il ne sunt pas bon mesagier 
tourjorz veulent enfanz ragier 
jangler ou moutrer ce qu il portent 
aus treiteurs qui les enortent 
ou font nicement leur mesage 
por ce qu il ne sunt mie sage 
tout seroit tantost publié 
se mout n estoient vezié 
cist portier c est chose seure 
sunt de si piteuse nature 
que se voz donz daignent recoivre 
il ne vos veulent pas decoivre 
sachiez que receuz seroiz 
enpres les dons que vos feroiz 
puisqu il prenent c est chose fete 
car si con li loerres affete 
por venir au seir et au main 
le gentill espervier a main 
ausint sunt affetié par dons 
a doner graces et pardons 
li portier aus fins amoreus 
tuit se rendent vaincu por eus 
et s il avient que les truissiez 
si orgueilleus que n es puissiez 
flechir par dons ne par prieres 
par pleurs ne par autres manieres 
ainz vos regietent tout arrieres 
par durs fez par paroles fieres 
et vos ledangent durement 
partez vos d eus cortoisement 
et les lessiez en ce sain 
onques fromage de gain 
mieuz ne se cuist qu il se cuiront 
par vostre fuite se duiront 
maintes foiz a vos enchaucier 
ce vos porra mout essaucier 
vilains cuer sunt de tel fierte 
cels qui plus les ont en cherte 
plus les prient et mains les prisent 
plus les servent plus les despisent 
mes quant il sunt des genz lessié 
tost ont leur orgeuill abessié 
cels qu il despisoient leur plesent 
lors se dontent lors se rapesent 
qu il ne leur est pas bel mes let 
mout durement quant en les let 
li mariniers qui par mer nage 
cerchant mainte terre sauvage 
tout regart il a une estoile 
ne queurt il pas torjorz d un voile 
ainz le treschange mout souvent 
por eschever tampest ou vent 
ausinc queur qui d amer ne cesse 
ne cort pas torjorz d une lesse 
or doit chacier or doit foir 
qui veut de bone amor joir 
d autre part c est bien pleine chose 
je ne vos i metre ja glose 
ou tiexte vos poez fier 
bon fet ces yy portiers prier 
car nule riens cil n i peut perdre 
qui se veut au prier aherdre 
conbienqu il soient bobancier 
et si s i peut bien avancier 
prier les peut seurement 
car il sera certeinement 
ou refusez ou receuz 
ne peut guiere estre deceuz 
rien n i perdent li refusé 
fors tant con il i ont musé 
ne ja cil maugre ne savront 
a cels qui priez les avront 
ainz leur savront bon gre neis 
quant les avront boutez leis 
qu il n est nul tant fel qui les oie 
qui n en ait en son queur grant joie 
et se pensent tretuit tesant 
qu or sunt il preu bel et plesant 
et qu il ont toutes taches bones 
quant amé sunt de tels persones 
conmentqu il aille du naier 
ou d escuser ou d otraier 
s il sunt receu bien le saient 
donques ont il ce qu il queraient 
et se tant leur meschiet qu il faillent 
tuit franc et tuit quite s en aillent 
s est li faillirs enviz possibles 
tant est noveaus deliz plesibles 
mes ne saient pas coustumier 
ne dire aus portiers au prumier 
qu il se veillent d es acoster 
por la fleur du rosier oster 
mes par amor leal et fine 
de nete pensee enterine 
sachiez qu il sunt tretuit dontable 
ce n est pas parole doutable 
por qu il soit qui bien les requiere 
ja n en sera boutez arriere 
nus n i doit estre refusez 
mes se de mon conseill usez 
ja d els prier ne vos penez 
se la chose a fin ne menez 
car espoir se vaincu n estoient 
d estre requis se venteroient 
mes ja puis ne s en venteront 
que du fet parconier seront 
et si sunt tuit de tel maniere 
conbienqu il facent fiere chiere 
que se requis avant n estoient 
certeinement il requerroient 
et se donroient por noiant 
qui si n es iroit asproiant 
mes li hastif sermoneur 
et li fol large doneur 
si forment les enorgueillissent 
que leur roses leur enchierissent 
si se cuident fere avantage 
mes il font leur cruel domage 
car tretout por neant eussent 
se ja requeste n en meussent 
por quoi chascuns autel feist 
que nus avant n es requeist 
et s i se vousissent loier 
mout en eussent bon loier 
se tretuit a ce se meissent 
que tels convenances feissent 
que james nus n es sermonast 
ne por neant ne se donast 
ainz lessast por els mieuz mestrir 
aus portier leur roses flestrir 
mes por riens hom ne me pleroit 
qui de son cors marchie feroit 
n il ne me devroit mie plere 
aus mains por tel besoigne fere 
mes onques por ce n atendez 
requerez les et leur tendez 
les laz por vostre praie prendre 
car vos porriez tant atendre 
que tost s i porroient enbatre 
ou zz ou yy ou yy ou yy 
voire yy dozeines 
dedanz yy semeines 
tost seroient ailleurs torné 
se trop aviez sejorné 
enviz a tens i vendriez 
por ce que trop atendriez 
ne lo que nus hom tant atande 
que fame s amor li demande 
car trop en sa biaute se fie 
qui atent que fame le prie 
et quiconques veut conmancier 
por tost sa besoigne avancier 
n ait ja poor qu ele le fiere 
tant soit orgueilleuse ne fiere 
et que sa nef a port ne viegne 
por quoi sagement se contiegne 
ainsinc conpainz espleterez 
quant aus portiers venuz serez 
mes quant corrociez les verrez 
ja de ce ne les requerrez 
espiez les en leur leesce 
ja n es requerez en tristece 
se la tristece n estoit nee 
de jalousie la desvee 
qui por vos les eust batuz 
dom corroz s i fust enbatuz 
et se poez a ce venir 
qu privé les puissiez tenir 
que li leus soit si convenanz 
que n i doutez nus sorvenanz 
et bel acuell soit eschapez 
qui por vos est ore atrapez 
quant bel acuell fet vos avra 
si biau semblant con il savra 
car mout set bel genz acuillir 
lors devez la rose cuillir 
tout vaiez vos neis dangier 
qui vos acuelle a ledangier 
ou que honte et poor en grocent 
mesque feintement s en corrocent 
et que laschement se deffendent 
qu an deffendant vaincu se rendent 
si con lors vos porra sembler 
tout voiez vos poor trembler 
honte rogir dangier fremir 
ou tretoz yy pleindre et gemir 
ne prisiez tretout une escorce 
cuillez la rose tout a force 
et moutrez que vos estes hon 
quant leus iert et tens et seson 
car riens ne leur porroit tant plere 
con tel force qui la set fere 
car maintes genz sunt coustumieres 
d avoir si diverses manieres 
qu il veulent par force doner 
ce qu il n osent abandoner 
et faignent qu il leur soit tolu 
ce qu il ont soffert et volu 
si sachiez que dolent seroient 
se par tel deffanse eschapoient 
quelque leesce qu il fainsissent 
si dout qu il vos en haissent 
tant en seroient corrocié 
conbienqu il eussent grocié 
mes se par paroles apertes 
les sentez corrociez a certes 
et viguereusement deffendre 
vos n i devez ja la main tendre 
mes toutevois pris vos rendez 
merci criant et atendez 
juque cil troi portier s en aillent 
qui si vos grievent et travaillent 
et bel acuell touz seus remaigne 
qui tout abandoner vos daigne 
ainsinc vers eus vos contenez 
et preuz et vaillanz et senez 
de bel acuell reprenez garde 
par quel semblant il vos regarde 
conmentqu il soit ne de quel chiere 
conformez vos a sa maniere 
s el est anciene et meure 
vos metrez toute vostre cure 
en vos tenir meurement 
et s il se contient nicement 
nicement vos contenez 
de lui ensuivre vos penez 
s il est liez fetes chiere liee 
s il est corrociez corrociee 
s il rit riez plorez s i pleure 
ainsinc vos tenez chascune heure 
ce qu il amera si amez 
ce qu il vodra blamer blamez 
et loez quanqu il loera 
mout plus en vos s en fiera 
cuidiez que dame a queur vaillant 
aint un garcon fol et saillant 
qui s en ira par nuit resver 
ainsinc con s il deust desver 
et chantera des mienuit 
cuiqu il soit bel ou qu il ennuit 
el en creindroit estre blasmee 
et vils tenue et diffamee 
tels amors sunt tantost seues 
qu il les fleutent par les rues 
ne leur chaut guieres qui les sache 
fole est qui son queur i atache 
et s uns sage d amors parole 
a une damoisele fole 
s il li fet semblant d estre sages 
ja la ne torra ses corages 
ne pensez ja qu il i aviegne 
por quoi sagement se contiegne 
face ses meurs au siens xxx 
ou autrement il iert honniz 
qu el cuide qu il soit uns lobierres 
uns renarz uns anfantosmierres 
tantost la chetive le lesse 
et prent un autre ou mout s abesse 
le vaillant home arriere boute 
et prent le pire de la route 
la norrist ses amors et couve 
tout autresint conme la louve 
qui sa folie tant enpire 
qu el prent ades des lous le pire 
se bel acuell poez trover 
que vos puissiez a lui jouer 
aus esches aus dez ou aus tables 
ou autres jeus delitables 
des jeus ades le pis aiez 
torjorz au desouz en saiez 
au jeu don vos entremetrez 
perdez quanque vos i metrez 
preigne des jeus la seigneurie 
de voz pertes se gabe et rie 
loez toutes ses contenances 
et ses ators et ses semblances 
et servez de vostre poair 
neis quant se devra soair 
aportez li quarrel ou sele 
mieuz en vaudra vostre querele 
se potie poez voair 
seur li de quelque part choair 
ostez li tantost la poutie 
neis s ele n i estoit mie 
ou se sa robe trop s enpoudre 
souzlevez la li de la poudre 
briefment fetes en quelque place 
quanque vos pensez qu il li place 
s ainsinc le fetes n en doutez 
ja n i seroiz arriers boutez 
ainz vendrez a vostre propos 
tout ainsinc con je le propos 
douz amis qu est ce que vos dites 
nus hom s i n iert faus ypocrites 
ne feroit ceste deablie 
n onc ne fu greigneur establie 
vos volez que je honeure et serve 
ceste gent qui est fause et serve 
serf sunt il et faus voirement 
fors bel acuell tant seulement 
vostre conseill est il or tex 
traistres seroie mortex 
se servoie por decevoir 
car bien puis dire de ce voir 
quant je veill les genz espier 
je les seull avant deffier 
soffrez au mains que je deffie 
male bouche qui si m espie 
ainzqu ainsint l aille decevant 
ou li prie que de ce vant 
qu il m a levé que il l abate 
ou il convient que je le bate 
ou s il li plest qu il le me mande 
ou j en prendre par moi l amande 
ou seveaus non que je m en pleigne 
au juge qui venjance en preigne 
conpainz conpainz ce doivent querre 
cil qui sunt en aperte guerre 
mes male bouche est trop coverz 
il n est pas anemis overz 
car quant il het ou home ou fame 
par deriers la blasme et diffame 
traistres est dex le honisse 
si fet droiz que len le traisse 
d ome traistre j en di fi 
puisqu il n a foi point ne m i fi 
il het les genz ou queur dedenz 
et leur rit de bouche et de denz 
onques tels hom ne m abeli 
de moi se gart et je de li 
droiz est qui a trahir s amort 
qu il rait par traison sa mort 
se len ne s en peut autrement 
vaingier plus honorablement 
et se de li vos volez pleindre 
li cuidez vos la jangle estaindre 
ne ne porroiz espoir prover 
ne soffisanz tesmoinz trover 
et se preuves aviez ores 
ne se teroit il pas encores 
se plus provez plus janglera 
plus i perdrez qu il ne fera 
si riert la chose plus seue 
et vostre honte plus creue 
car tex cuide abessier sa honte 
ou vaingier qu il la crait et monte 
de prier que soit abatuz 
cist blasmes ou qu il soit batuz 
ja voir por ce ne l abatroit 
non par dieu pas qui le batroit 
d atendre qu il le vos ament 
neanz seroit se dex m ament 
ja voir amende ne prendroie 
bien l offrist ainz li pardonroie 
et s il i a deffiement 
seur sainz vos jur que vraiement 
bel acuell iert mis es aineaus 
ars en feus ou naiez en eaus 
ou sera si fort enserrez 
qu espoir james ne le verrez 
lors avrez le queur plus dolant 
c onques n ot charles por rolant 
quant en roncevaus mort recut 
par ganelon qui le decut 
o ce ne vois je pas querant 
or aut au deable le rant 
je le vodroie avoir pandu 
qui si m a mon poevre espandu 
conpainz ne vos chaille du pandre 
autre venjance en convient prandre 
ne vos affiert pas cist offices 
bien en conviegne a ces joutices 
mes par traison le bolez 
se mon conseill croire volez 
conpainz a ce conseill m acort 
ja n istrai mes de cest acort 
neporquant se vos seussiez 
aucune art dom voie eussiez 
a trover aucune maniere 
du chastel prendre plus legiere 
je la vodroie bien entendre 
s ou la me voliez aprendre 
oil un chemin bel et gent 
mes il n est preuz a povre gent 
conpainz au chastel desconfire 
peut len bien plus brief voie eslire 
sanz mon art et sanz ma doctrine 
et ronpre jusqu en la racine 
la forterece de venue 
ja n i avroit porte tenue 
tretuit se lesseroient prendre 
n est riens qui le peust deffendre 
nus n i oseroit mot soner 
li chemins a non trop doner 
fole largece le fonda 
qui mainz amanz i afonda 
je connois trop bien le sentier 
car je m en issi avant ier 
et pelerins i ai esté 
plus d un yver et d un este 
largece lesserez a destre 
et vous torrez a main senestre 
vos n avroiz ja plus d une archiee 
la sente batue marchiee 
sanz point user vostre souler 
que vos verrez les murs crouler 
et chanceler tourz et torneles 
ja tant ne seront ne beles 
et tout par eus ovrir les portes 
por neant fussent les genz mortes 
de cele part est li chasteaus 
si foibles qu uns ratiz gasteaus 
est plus forz a partir en yy 
que ne sunt li mur a abatre 
par la seroit il pris tantost 
il n i convendroit pas tant ost 
con il feroit a challemaine 
s il voloit conquerre le maine 
en ce chemin mien escientre 
povres hom nule foiz n i entre 
nus n i peut povre home mener 
n il par soi i peut assener 
mes qui dedanz mené l avroit 
maintenant le chemin savroit 
autresinc bien con je savroie 
ja si bien apris ne l avroie 
et s il vos plest vos le savrez 
car assez tost apris l avrez 
se sanz plus poez grant avoir 
por despans outrageus avoir 
mes je ne vos i mainre pas 
povrete m a vaé le pas 
a l issir le me deffendi 
quanque j avoie i despendi 
et quanque de l autrui recui 
touz mes creanciers en decui 
si que je n en puis nul paier 
s en me devoit pendre ou naier 
n i venez dist ele james 
puisqu a despendre n i a mes 
vous i entrerez mout a peine 
se richece ne vos i meine 
mes a touz cels qu el i conduit 
au retour refuse conduit 
a l aler o vos se tenra 
mes ja ne vos en ramenra 
et de tant saiez asseur 
s ous i entrez par nul eur 
ja n en itroiz n a soir n a main 
se povrete n i met la main 
par cui sunt en destrece maint 
dedenz fole largece maint 
qui ne pense a riens fors a geus 
et a despens fere outrageus 
qu el despent ausinc ses deniers 
con s el les puisast en greniers 
sanz conter et sanz mesurer 
conbienque ce doie durer 
povrete maint a l autre chief 
pleine de honte et de mechief 
qui trop seuffre au queur granz molestes 
tant fet de honteuses requestes 
et tant ot de durs esconsdiz 
el n a ne bons fez ne bons diz 
ne delitables ne plesanz 
ja si ne sera bien fesanz 
que chascuns ses euvres ne blasme 
chascuns la vistoie et mesasme 
mes de povrete ne vos chaille 
fors de penser conmentqu il aille 
conment la porroiz eschever 
riens ne peut tant home grever 
conme choair en povrete 
ce sevent bien li endeté 
qui tout le leur ont despendu 
maint ont esté par lui pendu 
bien le resevent cil et dient 
qui contre leurs volairs mendient 
mout leur covient souffrir douleur 
ainzque genz leur doignent dou leur 
ausint le dovent cil savoir 
qui d amors veulent joie avoir 
car povres n a don s amor pesse 
si con ovides le confesse 
povrete fet home despire 
et hair et vivre a martire 
et tost aus genz neis lou sen 
por dieu conpainz gardez vos en 
et vos efforcier bien de croiere 
ma parole esprovee et voire 
car j ai ce sachiez esprové 
et par experiment trové 
neis en ma propre persone 
tretout quanque je vos sermone 
si sai mieuz que povrete monte 
par ma mesese et par ma honte 
biaus conpainz que vos ne savez 
qui tant sofferte ne l avez 
si vos devez en moi fier 
car j ou di por vos chastier 
mout a beneuree vie 
hom qui par autrui se chastie 
vaillanz hom seull estre clamez 
et de touz conpaignons amez 
et despendoie lieement 
en touz leus plus que largement 
tant con fui riches hom tenuz 
or sui si povres devenuz 
par les despens fole largece 
qui m a mis en ceste destrece 
que je n ai fors a grant dangier 
ne que boivre ne que mangier 
ne que chaucier ne que vestir 
tant me fet donter et mestir 
povrete qui tout ami tost 
si sachiez conpainz que si tost 
conme fortune m ot ca mis 
je perdi trestouz mes amis 
fors un ce croi je voirement 
qui m est remes tant seulement 
fortune ainsinc les me toli 
par povrete qui vint o li 
toli par foi non pas je ment 
ainz prist ses choses proprement 
car por voir soi que se mien fussent 
ja por lui lessié ne m eussent 
de riens donc vers moi ne mesprist 
quant ses amis meismes prist 
siens voire mes riens n en savoie 
car tant achetez les avoie 
de queur et de cors et d avoir 
qui les cuidoie touz avoir 
que quant ce vint au darrenier 
je n oi pas vaillant un denier 
et quant en ce point me sentirent 
tuit cil ami si s enfoirent 
et me firent tretuit la moe 
quant il me virent souz la roe 
de fortune envers abatu 
tant m a par povrete batu 
si ne m en doi je mie plaindre 
qu el m a fet cortoisie graindre 
qu onques n oi vers lui deservi 
car entour moi si tres cler vi 
tant m oint les euz d un fin collire 
qu el m ot fet bastir et confire 
si tost conme povrete vint 
qui d amis m osta plus de yy 
voire certes que je ne mante 
plus de yy et yy 
que lins se ses euz i meist 
ce que je vi pas ne veist 
car fortune tantost en place 
la bone amor a pleine face 
de mon bon ami me montra 
par povrete qui m encontra 
c onques n eusse conneu 
s il n eust mon besoing veu 
mes quant le sot il acorut 
et quanqu il pot me secorut 
et tout m offri quanqu il avoit 
por ce que mon besoing savoit 
amis dist il faiz vos savoir 
vez ci le cors vez ci l avoir 
ou vos avez autant con gie 
prenez en sanz prendre congie 
mes conbien se vos n ou savez 
tout se de tant mestier avez 
car amis ne prise une prune 
contre ami les biens de fortune 
et mes biens naturels meismes 
puisque si nous entreveismes 
que bien nos entreconneumes 
par quoi noz queurs conjoinz eumes 
car ainceis nos entresprovames 
si que bons amis nous trovames 
car nus ne set tant esprover 
s il peut leal ami trover 
vos gart je torjorz obligiez 
tant sunt poissant d amors li giez 
car moi por vostre garison 
poez dist il metre en prison 
por plevines ou por hostages 
et mes biens vendre et metre en gages 
ne s en tint pas encore atant 
por ce qu il ne m alast flatant 
ainceis m en fist a force prendre 
car n i voloie la main tendre 
tant iere maz et vergoigneus 
a loi dou povre besoigneus 
cui honte a si la bouche close 
que sa mesese dire n ose 
ainz seuffre et s enclot et se cache 
que nus sa povrete ne sache 
et moutre le plus biau defores 
ainsinc le fesoie je lores 
ce ne font pas bien le recors 
li mendiant poissanz de cors 
qui se vont par tout enbatant 
par douces paroles flatant 
et le plus let dehors demontrent 
a trestouz ceus qui les encontrent 
et le plus bel dedanz reponent 
por decevoir ceus qui leur donent 
et vont disant que povre sont 
et les grasses pitances ont 
et les granz deniers en tresor 
mes atant m en terai des or 
car j en porroie bien tant dire 
qu il m en iroit de mal en pire 
car torjorz heent ypocrite 
verite qui contre eus est dite 
ainsinc es devanz diz amis 
mes fous queurs son travaill a mis 
si sui par mon fol sen traiz 
despiz diffamez et haiz 
sanz acheson d autre deserte 
que de la devant dite perte 
de toutes genz conmunement 
forsque de vos tant seulement 
qui noz amors pas ne perdez 
mes a mon queur vos aherdez 
et tourjorz si con je le croi 
qui d amer vos pas ne recroi 
se dex plest vos i aherdrez 
mes por ce que vos me perdrez 
quant a corporel conpaignie 
en ceste terriene vie 
quant li darrenierz jorz vendra 
que mort des cors son droit prendra 
car icel jor bien le recors 
ne nous tendra forsque le cors 
et toutes les apartenances 
de par les corporeus substances 
car ambedui ce soi morron 
plus tost espoir que ne vorron 
car mort touz conpaignons dessemble 
mes ce n iert pas espoir ensemble 
si sai je bien certainement 
que se leal amor ne ment 
se vos viviez et je moroie 
tourjorz en vostre queur vivroie 
et se devant moi moriez 
tourjorz ou mien revivriez 
empres vostre mort par memoire 
si con vesqui ce dit l estoire 
pirithous empres sa mort 
que theseus tant ama mort 
tant le queroit tant le sivoit 
car cil dedenz son queur vivoit 
que vis en enfer l ala querre 
tant l ot amé vivant seur terre 
et povrete fet pis que mort 
car ame et cors tormente e mort 
tant con l un o l autre demeure 
non pas sanz plus une seule eure 
et leur ajouste a dampnement 
larrecin et parjurement 
avec toutes autres durtez 
dont chascuns est griement hurtez 
ce que mort ne veut mie fere 
ainceis les en fet touz retrere 
et si leur fet en son venir 
touz temporex tormenz fenir 
et sanz plus conmentqu el soit grieve 
en une seule heure les grieve 
por ce biaus conpaignz vos semon 
qu il vos menbre de salemon 
qui fu rois de jherusalen 
car de lui mout de biens a len 
il dit et bien i prenez garde 
biau filz de povrete te garde 
touz les jorz que tu as a vivre 
et la cause rent en son livre 
car en ceste vie terrestre 
mieuz vient morir que povres estre 
et por la povrete douteuse 
il parle de la souffreteuse 
que nous apelons indigence 
qui si ses hostes desavence 
qu onc si despites ne vi genz 
con ceus que len voit indigenz 
por tesmoignz neis les refuse 
chascuns qui de droit escrit use 
por ce qu il sunt en loi clamez 
equipollenz au diffamez 
trop est povretez lede chose 
mes toutevois bien dire ose 
que se vos aviez assez 
deniers et joiaus amassez 
et tant doner en voliez 
conme prometre en porriez 
lors quieudriez boutons et roses 
ja si ne seroient encloses 
mes vos n iestes mie si riches 
ne si n iestes avers ne chiches 
donez donc amiablement 
biaus petiz dons resnablement 
si que n en chaiez en poverte 
domage i avriez et perte 
li pluseur vos en moqueroient 
qui de riens ne vos secorroient 
se vos aviez le chete 
outre sa valeur acheté 
il affiert bien que len present 
de fruiz noveaus un biau present 
en touailles ou en paniers 
de ce ne soiez ja laniers 
poumes poires noiz ou cerises 
cormes prunes freses merises 
chastaignes quoinz figues vinetes 
pesches parmainz ou alietes 
nefles entees ou framboises 
beloces davesnes jorroises 
resins noveaus leur envaiez 
et des mores fresches aiez 
et se les avez achetees 
dites qu il vos sunt presentees 
d un vostre ami de loing venues 
tout les achetez vos es rues 
ou dounez roses vermeilletes 
ou primerole ou violetes 
en biaus glaons en la seson 
en tiex dons n a pas desreson 
sachiez que dons les genz affolent 
aus mesdisanz les jangles tolent 
se mal es doneors savoient 
tout le bien du monde en diroient 
biau don soustienent maint bailli 
qui fussent ore mal bailli 
biaus dons de vins et de viandes 
ont fet doner maintes provandes 
biaus dons si font n en doutez mie 
porter tesmoing de bone vie 
mout tienent par tout biau leu don 
qui biaus dons done il est preudon 
dons donent los aus doneours 
et enpirent les preneours 
quant il leur naturel franchise 
obligent a autrui servise 
que vos diroie a la parsome 
par don sunt pris et dieu et home 
conpainz entendez ceste note 
que je vos amoneste et note 
sachez se vos volez ce fere 
que ci m avez oi retrere 
li dex d amors ja n i faudra 
quant le fort chastel assaudra 
qu il ne vos rende sa promesse 
car il et venus la deesse 
tant aus portiers se conbatront 
que la forterece abatront 
si porrez lors cuillir la rose 
ja si fort ne l avront enclose " 
