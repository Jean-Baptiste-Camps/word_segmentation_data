ne puet venir trop tart a oevre 
bons ouvriers qui sanz lasser oevre 
quar bons ouvriers sachiez regarde 
quant il vient tart se il se tarde 
et lors n i a ne plus ne mains 
ainz met en oevre les deus mains 
et d ouvrer est si coustumiers 
que il ataint toz les premiers 
d une ouvriere vous vueil retrere 
qui en la fin de son afere 
ouvra si bien qu il i parut 
que la joie li apparut 
de paradis a porte ouverte 
por s ouvraingne et por sa deserte 
d egypte fu la crestiene 
por ce ot non egypciene 
son droit non si fu de marie 
malade fu puis fu garie 
malade fu voire de l ame 
qu ainz n oistes parler de fame 
qui tant fust a s ame vilaine 
nes marie la magdelaine 
fole vie mena et orde 
la dame de misericorde 
la rapela puis vint arriere 
et fu a dieu bone et entiere 
ceste dame dont je vous conte 
ne sai s ele fu fille a conte 
a roi ou a empereor 
corouca molt son sauveor 
quant douze anz ot moult par fu bele 
moult i ot gente damoiselle 
plesant de cors gente de vis 
je ne sai que plus vous devis 
moult fu bien fete par defors 
de quanqu il apartint au cors 
mes li cuers fu et vains et voles 
et chanjoit a pou de paroles 
a douze anz lessa pere et mere 
por sa vie dure et amere 
por sa vie en fol us despandre 
ala d egypte en alixandre 
de trois manieres de pechiez 
i fu li siens cors entechiez 
li uns fu de li enyvrer 
li autres de son cors livrer 
du tout en tout a la luxure 
n i avoit bone ne mesure 
en geus en boules et en veilles 
entendoit si qu a granz merveilles 
devoit a toute gent venir 
comment ce pooit soustenir 
dis et set anz mena tel vie 
mes de l autrui n avoit envie 
robes deniers ne autre avoir 
ne voloit de l autrui avoir 
por gaaing tenoit bordelage 
et por proesce tel outrage 
son tresor estoit de mal fere 
por plus d amis a li atrere 
se fesoit riche et comble et plaine 
ez vous sa vie et son couvaine 
n i gardoit ne cousin ne frere 
ne refusoit ne filz ne pere 
toute l autre vilaine vie 
passoit la seue lecherie 
ainsi com tesmoingne la lettre 
sanz riens oster et sanz plus metre 
ot la dame ou pais esté 
mes or avint en un este 
c une torbe d egypciens 
de preudommes bons crestiens 
voudrent le sepulcre requerre 
si se partirent de la terre 
por aler en jherusalem 
qu en cele seson i va len 
au mains la gent de la contree 
marie a la gent encontree 
venue s en est au passage 
cele qui lors n estoit pas sage 
qui ainsi demenoit sa vie 
vit un homme lez la navie 
qui atendoit la gent d egypte 
que je vous ai ci devant dite 
lor compains fu si vint avant 
cele li vint au de devant 
proié li a que il li die 
de lui et de sa compaignie 
quel part il voudront cheminer 
cil li respont sanz deviner 
por aler la ou j ai conté 
voudroient estre en mer monté 
" amis dites moi une chose 
veritez est que je propose 
a aler la ou vous irez 
ne sai se vous m escondirez 
d avoec vous en vostre nef estre 
m amie sachiez que li mestre 
ne l vous porront par droit desfendre 
se vous lor avez riens que tendre 
mes vous oez dire a la gent 
a l uis a l uis qui n a argent 
amis je vous faz a savoir 
je n ai argent ne autre avoir 
ne chose dont je puisse vivre 
mes se leenz mon cors lor livre 
il me soufferront bien atant " 
ne dist plus aincois les atant 
s entencion fu toute pure 
a plus ouvrer de la luxure 
li preudom oi la parole 
et la pensee de la fole 
preudom fu por ce li greva 
la fole lest si se leva 
cele ne fu pas esperdue 
a la nave s en est venue 
deux jovenciaus trova au port 
ou mener soloit son deport 
proie lor qu en mer la meissent 
par tel couvent que il feissent 
toute lor volente de li 
celui et celui abeli 
qui lor compaignons atendoient 
sor le port ou il s esbatoient 
ne s i sont c un petit tenu 
que lor compaignon sont venu 
li marinier les voiles tendent 
en mer s empaignent plus n atendent 
l egypciene est mise en mer 
or sont li mot dur et amer 
de raconter sa vie amere 
qu en la nef ne fu nez de mere 
s il fust de li avoir temptez 
qu il n en feist ses volentez 
fornicacions advoltire 
et pis assez que ne sai dire 
fist en la nef ce fu sa feste 
por orage ne por tempeste 
ne lessa son voloir a fere 
ne pechie qui li peust plere 
ne li souffissoit sanz plus mie 
des jovenciaus la compaignie 
des viex et des jones ensamble 
et des chastes si com moi samble 
se metoit en itele guise 
qu ele en avoit a sa devise 
ce qu ele estoit si bele fame 
fesoit a dieu perdre mainte ame 
qu ele estoit laz de decevance 
de ce me merveil sanz doutance 
quant la mer qui est nete et pure 
souffroit son pechie et s ordure 
et qu enfers ne la sorbissoit 
ou terre quant de mer issoit 
mes diex atent et por atendre 
se fist les braz en croiz estendre 
ne veut pas que pechierres muire 
ainz convertisse a sa droiture 
sanz grant anui vindrent au port 
moult i orent joie et deport 
grant feste firent cele nuit 
mes cele ou tant ot de deduit 
de geu et de jolivete 
s en ala parmi la cite 
ne sambla pas estre recluse 
par tout regarde par tout muse 
por connoistre li quel sont fol 
ne li covient sonete a col 
bien fist samblant qu ele estoit fole 
que par samblant que par parole 
quar son abit et sa samblance 
demoustroient sa connoissance 
s ele ot fet mal devant assez 
son mesfet ne fu pas passez 
pis fist que devant fet n avoit 
quar du pis fist qu ele savoit 
a l eglise s aloit moustrer 
por les jovenciaus encontrer 
et les sivoit jusqu a la porte 
si com ses anemis la porte 
li jors vint de l acenssion 
la gent a grant porcession 
aloit aorer la croiz sainte 
qui du sanc jhesu crist fu tainte 
cele penssa en son corage 
cel jor leroit son laborage 
et por celui saintisme jor 
seroit de pechier a sejor 
venue s en est en la presse 
la ou ele fu plus espesse 
por aler la croiz aorer 
que n i voloit plus demorer 
venue en est jusqu a l eglise 
ele ne pot en nule guise 
metre le pie sor le degre 
mes tout aussi com de son gre 
et volentiers venist arriere 
se trova a la gent premiere 
dont se resmuet et vient avant 
mes ne valut ne que devant 
la dame voit bien et entent 
que c est noient a qu ele tent 
com plus d entrer leenz s engresse 
et plus la recule la presse 
or dist la dame a soi meisme 
" lasse moi com petit daisme 
com fol treu com fier paiage 
ai rendu dieu de mon aage 
onques nul jor dieu ne servi 
aincois ai le cors asservi 
a pechier por l ame confondre 
terre devroit desouz moi fondre 
biaus douz diex bien voi par tes signes 
que li miens cors n est pas si dignes 
que il entre en si digne place 
por mon pechie qui si m enlace 
ha diex sire du firmament 
quant c ert au jor du jugement 
que tu jugeras mors et vis 
par mon cors qui est ors et vils 
sera en enfer m ame mise 
et mon cors apres le juise 
mon pechie m ert el front escriz 
comment puet cesser brais ne cris 
comment puet cesser plors ne lermes 
lasse ja est petiz li termes 
li justes n osera mot dire 
et cil qui est en advoltire 
quel part se porra il repondre 
qu a dieu ne l estuise respondre " 
ainsi se complaint et demente 
et se claimme lasse dolente 
" lasse " fet ele " que ferai 
lasse moi comment oserai 
merci crier au roi de gloire 
qui tant ai mis le cors en foire 
mes por ce que diex vint en terre 
non mie por les justes querre 
mes por pecheors apeler 
mon mesfet ne li doi celer " 
lors garde a l entrer de l eglise 
une ymage par grant devise 
en l onor de la dame fete 
par qui tenebror fu desfete 
ce fu la glorieuse dame 
adonc se mist la bone fame 
a nuz genouz et a nuz coutes 
le pavement moille de goutes 
qui des iex li chieent aval 
qui li moillent tout contreval 
le vis et la face vermeille 
ausi raconte sa merveille 
et son pechie a cele ymage 
comme a un saint preudomme sage 
en plorant dist " virge pucele 
qui de dieu fus mere et ancele 
qui portas ton fil et ton pere 
et tu fus sa fille et sa mere 
se ta porteure ne fust 
qui fu mise en la croiz de fust 
en enfer fussons sanz retor 
ci eust pereilleuse tor 
dame qui por ton douz salu 
nous a geté de la palu 
d enfer qui est vils et obscure 
virge pucele nete et pure 
si com la rose ist de l espine 
issis glorieuse roine 
de juerie qu est poingnanz 
et tu es souef et oingnanz 
tu es rose et ton fils fruis 
enfer fu par ton fruit destruis 
dame tu amas ton ami 
et j ai amé mon anemi 
chastee amas et je luxure 
bien sons de diverse nature 
je et tu qui avons un non 
le tien est de si douz renon 
que nus ne l ot ne s i deduie 
li miens est plus amers que suie 
nostre sires ton cors ama 
bien i pert que cors et ame a 
mis o soi en son habitacle 
por toi a fet maint biau miracle 
por toi honore il toute fame 
por toi a il sauvé mainte ame 
por toi portiere et por toi porte 
por toi brisa d enfer la porte 
por toi et por t umilite 
por toi por ta benignite 
se fist serjanz qui sires iere 
por toi estoile et lumiere 
a cels qui sont en toz perilz 
daigna li tiens gloriex filz 
a nous fere ceste bonte 
et plus assez que n ai conté 
quant ce ot fet li rois du monde 
li rois par qui toz biens habonde 
monta es ciex avoec son pere 
dame or te pri que a moi pere 
ce qu il a pecheors promist 
quant le saint espir lor tramist 
il dist que ja de nul pechie 
dont pechierres fust entechié 
puisque de ce se repentist 
et dolor au cuer en sentist 
ja ne les recorderoit puis 
dame je qui sui mise el puis 
d enfer par ma grant mesprison 
getez moi de ceste prison 
soviegne vous de ceste lasse 
qui de pechier toute autre passe 
quant vous lez vostre fil serez 
que vous toute gent jugerez 
ne vous soviegne de mes fez 
ne des granz pechiez que j ai fez 
mes si com vous le poez fere 
prenez en cure mon afere 
que sanz vous sui en fort berele 
sanz vous ai perdu ma querele 
si com c est voirs et je le sai 
et par espoir et par essai 
si aiez vous de moi merci 
trop ai le cuer pale et noirci 
de mes pechiez dont ne sai nombre 
se ta douceur ne m en descombre " 
adonc s est levee marie 
pres li samble que fu garie 
si ala la croiz aorer 
que toz li mons doit honorer 
quant ot oi le dieu servise 
si s est partie de l eglise 
devant l ymage est revenue 
derechief dist sa couvenue 
comment ele se contendra 
si demande que devendra 
ne en quel leu porra ganchir 
mestier a de l ame franchir 
trop a esté a pechie serve 
des or veut que li cors deserve 
par quoi l ame n ait dampnement 
quant c ert au jor du jugement 
et dist " dame en pleges vous met 
et si vous creant et promet 
james en pechie n encharrai 
entrez i je vous en garrai 
et m enseigniez quel part je fuie 
le monde qui put et anuie 
a cels qui vuelent chaste vivre " 
une voiz oi a delivre 
qui li dist " de ci partiras 
au moustier saint jehan iras 
puis passeras le flun jordain 
et en penitance t enjoin 
qu avant soies confesse fete 
de ce qu a dieu t es si mesfete 
quant tu avras l eve passee 
une forest espesse et lee 
dela le flueve troveras 
en cele forest enterras 
iluec feras ta penitance 
de tes pechiez de t ingnorance 
ilueques feniras ta vie 
tantqu es sainz ciex seras ravie " 
quant la dame ot la voiz oie 
durement en fu esjoie 
leva sa main si se seigna 
ce fist que la voiz enseigna 
qu a dieu ot le cuer enterin 
lors encontra un pelerin 
trois maailles ce dist l estoire 
li dona por le roi de gloire 
trois petiz pains en acheta 
de cels vesqui plus n enporta 
ce fu toute sa soustenance 
tant comme el fu en penitance 
au flun jordain en vint marie 
la nuit i prist herbregerie 
du moustier saint jehan fu pres 
sor la rive dont doit apres 
passer le flun a l endemain 
menja la moitie d un sien pain 
de l eve but saintefiee 
quant beu l ot moult en fu liee 
de l eve a lavee sa teste 
moult en fist grant joie et grant feste 
lasse se sent et travaillie 
n ot point de couche appareillie 
ne dras de lin ne oreillier 
a terre l estut sommeillier 
s ele dormi ce ne fu gaires 
n ot pas toz jorz geu en aires 
par matin la dame se lieve 
au moustier vient et ne li grieve 
la recut le cors jhesu crist 
si com nous trovons en escrit 
quant ele ot receu le cors 
celui qui d enfer nous mist fors 
lors se part de jherusalam 
puis s en entra en un chalan 
le flun passa el bois en vint 
sovent de cele li souvint 
que ele avoit mise en ostage 
a l eglise devant l ymage 
sovent prie qu el la garisse 
que par temptement ne guerpisse 
ceste vie jusqu a la mort 
quar l autre l ame e le cors mort 
or n a que deus pains et demi 
mestier est dieu ait a ami 
de cels ne vivra ele mie 
se diex ne li fet autre aie 
parmi le bois s en va la dame 
en dieu a mis son cors et s ame 
toute jor va toute jor vient 
tantque la nuit venir covient 
en lieu de biaus palais de marbre 
s est couchie desouz un arbre 
un petit menja de son pain 
puis s endormi jusqu au demain 
l endemain au chemin se met 
et du cheminer s entremet 
vers oriant la droite voie 
tant chemina que vous diroie 
toute devint el bois sauvage 
sovent reclaime son ostage 
qu ele ot devant l ymage mis 
mestier est diex li soit amis 
la dame fu en la forest 
mesque de nuit ne prent arest 
sa robe deront et despiece 
chascuns rains emporte une piece 
quar tant ot en son dos esté 
et par yver et par este 
de pluie de chaut et de vant 
toute est deroute par devant 
n i remest mes cousture entiere 
ne par devant ne par derriere 
si cheveil sont par ses epaules 
lors n ot talent de mener baules 
a peine deist ce fust ele 
qui l eust veu damoisele 
quar ne paroit en li nul signe 
char ot noire com pie de cigne 
sa poitrine devint mossue 
tant fu de pluie debatue 
les braz les lons dois et les mains 
avoit plus noirs et c ert du mains 
que n estoit pois ne arremenz 
ses ongles rooingnoit aus denz 
ne samble qu ele ait point de ventre 
por ce que viande n i entre 
les piez avoit crevez desus 
desous navrez que ne pot plus 
quant une espine la poingnoit 
en dieu priant les mains joingnoit 
ceste regle a tant maintenue 
plus de quarante anz ala nue 
deus petiz pains non gueres granz 
de cels vesqui par plusors anz 
le premier an devindrent dur 
com se fussent pierres de mur 
chascun jor en menja marie 
mes ce fu petite partie 
si pain sont failli et mengié 
ne por ce n a pas estrangié 
le bois por faute de viande 
autres delices ne demande 
fors que l erbe du pre menue 
si comme une autre beste mue 
de l eve bevoit au ruissel 
qu ele n avoit point de vessel 
ne fet a plaindre li pechiez 
puisque li cors s est atachiez 
a fere si fort penitance 
d erbes estoit sa soustenance 
deables tempter la venoit 
et les fez li ramentevoit 
qu ele avoit fet en sa jovente 
li uns apres l autre la tempte 
" marie qu es tu devenue 
qui en cest bois es toute nue 
lesse le bois et si t en is 
fole fu quant tu i venis 
tenir le doit a grant folie 
cil qui voit ta melancolie " 
la dame entent bien le deable 
bien set que c est menconge et fable 
tant a apris l oneste vie 
que toute la mauvese oublie 
ne l en sovient ne ne l en chaut 
de temptacion ne de assaut 
quar tant a le boscage apris 
et tant de repas i a pris 
et ses pleges qui bien la garde 
et la visite et la regarde 
qu ele n a garde qu ele enchiee 
ne que desormes li meschiee 
toz les dis et set anz premiers 
fu li deables coustumiers 
de li tempter en itel guise 
mes quant il voit que petit prise 
son dit son amonestement 
son geu et son esbatement 
si la lessa plus ne li nuit 
ne l en sovint ne la connuit 
or vous lerai ester la dame 
qui le cors pert por garder l ame 
si vous dirai d une gent sainte 
qui fesoit penitance mainte 
en l eglise de palestine 
estoit la gent de bone orine 
entre ces genz ot un preudomme 
que zozimas l estoire nomme 
preudom fu et de sainte vie 
n avoit des richeces envie 
fors d oneste vie mener 
et bien i savoit assener 
quar des le bercuel commenca 
des le bercuel et puis enca 
jusqu en la fin de son eage 
jusques mors en prist le paage 
uns autres zozimas estoit 
a ce tens qui gueres n amoit 
ne jhesu crist ne sa creance 
ainz estoit plains de mescreance 
por ce c on ne doit mentevoir 
homme ou il n a point de savoir 
ne de leaute ne de foi 
por ce le lais et je si doi 
cil zozimas li bien creanz 
qui onques ne fu recreanz 
de dieu servir entirement 
cil trova tout premierement 
regle de moine et toute l ordre 
que de riens n en fist a remordre 
la conversacion des freres 
procuroit comme abes et peres 
et par parole et par ouvraingne 
si que la gent de par le raine 
venoient tuit a sa doctrine 
en l eglise de palestine 
por aprendre a chastement vivre 
par les enseignemenz qu il livre 
cinquante trois anz demora 
en l eglise et labora 
tel labor com moines labeure 
c est dieu proier a chascune eure 
un jor en grant elaction 
de cuer en sa relegion 
chei et dist en tel maniere 
" je ne sai avant ne arriere 
qui de m ordre me puist reprendre 
ne qui noient m en puist aprendre 
philosophe n autre homme sage 
tant aient apris moniage 
n a il es desers qui me vaille 
je sui li grains il sont la paille " 
zozimas a ainsi parlé 
lui loé par lonc et par le 
si com temptez de vaine gloire 
jhesu criz le prist en memoire 
un saint esperit li envoie 
en haut li dist si que il l oie 
zozimas moult as estrivé 
et moult as ton cuer fors rivé 
quand tu dis que tu es parfez 
et par paroles et par fez 
voirs est ta regle a moult valu 
mes autre voie est de salu 
et se l autre voie veus querre 
lais ta meson is de ta terre 
lais l elacion de ton cuer 
qu ele n est preus qu a geter puer 
fai ausi com fist abraham 
qui por dieu soufri maint ahan 
qui s enfui en un moustier 
por aprendre le dieu mestier 
dejouste le flun jordain droit 
et tu fai issi orendroit 
biaus sire diex " dist zozimas 
" gloriex pere tu qui m as 
par ton esperit visité 
lai moi fere ta volente " 
adonc issi de sa meson 
c onques n i ot autre reson 
le lieu lest ou tant ot esté 
et par yver et par este 
au flun jordain tantost en vint 
quar le commandement retint 
que diex li avoit commandé 
droit a l eglise qui de de 
estoit iluec fete et fondee 
le mena cil sanz demoree 
venuz s en est droit a la porte 
si com sainz esperiz le porte 
le portier apele il respont 
que de noient ne se repont 
ainz ala querre son abe 
ne l a escharni ne gabé 
li abes vient celui regarde 
de son abit s est bien pris garde 
puis s i est mis a oroison 
apres orer dist sa reson 
dist l abes " dont estes vous frere 
de palestine biaus douz pere 
por l ame de moi miex valoir 
ai mis mon cors en non chaloir 
por plus d edification 
vieng en vostre religion " 
et dist li abes " biaus amis 
en povre lieu vous estes mis 
sire je vi par plusors signes 
que cist lieus est du mien plus dignes " 
dist l abes par humilite 
" diex set nostre fragilite 
et il si nous ensaint a fere 
tel chose qui li doie plere 
quar je vous puis bien afier 
nus ne puet autre edefier 
s il meismes a lui n aprent 
les biens et il ne se reprent 
des maus de qoi il est temptez 
quar tels sont les dieu volentez 
et puisque la grace devine 
vous amaine a nostre doctrine 
prenez autel com nous avons 
que miex dire ne vous savons 
puisque diex nous a mis ensamble 
bien en penssera ce me samble 
et nous l en lesson couvenir 
quar bien set les siens soustenir " 
zozimas le preudomme entent 
qui ne se va mie vantant 
les freres vit de moult saint estre 
bien servanz dieu le roi celestre 
en geunes en penitances 
et en autres granz abstinances 
en vigiles en saumoier 
ne s i savoient amoier 
n avoient pas rentes a vivre 
chascune de centaine livre 
ne vendoient pas ble a terme 
il finaissent miex d une lerme 
que d une mine ou d un sestier 
de forment s il lor fust mestier 
quant zozimas vit ceste gent 
qu a dieu sont si saint et si gent 
et que de la devine grace 
resplendissoit toute lor face 
et il vit qu il n avoient cure 
d avarice ne de luxure 
ainz erent en leu solitaire 
por plus de penitance faire 
moult li fist grant bien ce sachiez 
quar moult en fu plus atachiez 
a dieu servir de bon corage 
et bien se pensse qu il sont sage 
des secrez a leur creator 
devant pasques font lor ator 
de la purificacion 
et prenent absolucion 
de lor abe si com moi samble 
et puis s en issent tuit ensamble 
por souffrir et travail et paine 
par les desers la quarantaine 
li un portent pain ou leun 
li autre s en vont tuit geun 
se devient il n ont tant d avoir 
qu il en puissent du pain avoir 
en lieu de potage et de pain 
pessent de l erbe par le plain 
et des racines que il truevent 
ainsinc en quaresme s espruevent 
graces rendent et si saumoient 
et quant li un les autres voient 
sanz aresnier et sanz mot dire 
s en passent outre tout a tire 
et a l issir de lor moustier 
dient ceste siaume du sautier 
" sire mes enluminemenz 
mes saluz et mes sauvemenz " 
et les autres vers de ce siaume 
issi vont toute la quaresme 
nule foiz n uevrent il la porte 
se n est issi com diex aporte 
aucun moine par aventure 
quar li lieus est a desmesure 
si sauvages si solitaires 
que trespassanz n i passe gaires 
por ce i mena diex son preudomme 
et bien le percut c est la somme 
que por ce l i amena diex 
que moult estoit humbles li lieus 
quant il partoient de l eglise 
qu el ne remainsist sanz servise 
un frere ou deus il i lessoient 
et tout ainsinques s en issoient 
et lors restoient clos li huis 
que ja ne fussent ouvert puis 
devant a la pasque florie 
qu arriers en lor herbregerie 
reperoient de cel boscage 
et raportoit en son corage 
son fruit sanz l un a l autre dire 
quar bien peussent desconfire 
lor penssee par gloire vaine 
se chascuns deist son couvaine 
avoec els ala zozimas 
qu ainz de dieu servir ne fu las 
icil por son cors soustenir 
por l aler et por le venir 
porta aucune garison 
ici n ot point de mesprison 
un jor aloit parmi le bois 
ne trova pas voie a son chois 
nequedent si fist grant jornee 
et ala tant sanz demoree 
que vint entre nonne en midi 
lors a crié a dieu merci 
ses eures dist de chief en chief 
que bien en sot venir a chief 
puis se reprent a cheminer 
et bien vous di sanz deviner 
qu il i cuidoit trover hermites 
por amender par lor merites 
issi chemina les deus jors 
que petiz li fu li sejors 
n en trova nus si se demeure 
a miedi commenca s eure 
quant il ot s oroison fenie 
si se torna d autre partie 
et regarda vers orient 
une ombre vit son escient 
une ombre vit d omme ou de fame 
mes c estoit de la bone dame 
diex l avoit iluec amenee 
ne voloit que plus fust celee 
descouvrir li vout le tresor 
et bien estoit reson des or 
quant li preudom vit la figure 
vers li s en va grant aleure 
moult fu cele de joie plaine 
quant ele ot veu forme humaine 
nequedent ele fu honteuse 
de fuir ne fu pereceuse 
moult s en fui isnelement 
et cil la suit apertement 
cui n aparoit point de viellece 
de faintise ne de perece 
celui coroit tant a esfors 
et si n estoit il gueres fors 
sovent l apele et dist " amie 
por dieu quar ne me fetes mie 
corre apres vous ne moi lasser 
quar foibles sui ne puis passer 
je te conjur de dieu le roi 
que en ton cors metes aroi 
briefment te conjur par celui 
qui refuser ne set nului 
par qui li tiens cors est desers 
et si brullez par ces desers 
de qui tu le pardon atens 
que tu m escoute et si m entens " 
quant marie ot parler de dieu 
por qui ele vint en cel lieu 
en plorant vers le ciel tendi 
ses mains et celui atendi 
mes un ruissel par maintes foiz 
avoit coru par les destroiz 
si a departi l un de l autre 
cele qui n ot lange ne fautre 
ne linge n autre couverture 
n osa pas monstrer sa figure 
ainz li dist " pere zozimas 
por qoi tant enchacie m as 
une fame sui toute nue 
ci a moult grant desconvenue 
gete moi aucun garnement 
si me verras apertement 
et lors m orras a toi parler 
que ne me vueil a toi celer " 
quant zozimas nommer s oi 
moult durement s en esbahi 
nequedent bien set et entent 
que c est de dieu omnipotent 
un de ses garnemenz li done 
et puis apres l en aresone 
et quant marie fu couverte 
si a parlé a bouche ouverte 
" sire " fet ele " biaus amis 
je voi bien que diex vous a mis 
ci iluec por parler ensamble 
je ne sai que de moi te samble 
mes je sui une pecherresse 
et de m ame murtrisserresse 
por mes pechiez por mes mesfez 
et por les granz maus que j ai fez 
ving ci fere ma penitance " 
