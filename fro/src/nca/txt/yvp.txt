li bons roys artus de bretaigne 
la qui proeche nous enseigne 
que nous soions preus et courtois 
tint court si riche comme rois 
a chele feste qui tant couste 
c on doit nommer le penthecouste 
li rois fu a cardoeil en gales 
apres mengier parmi les sales 
li chevalier s atropelerent 
la ou dames les apelerent 
ou damoiseles ou pucheles 
li un recontoient nouueles 
li autres parloient d amours 
des angousses et des dolours 
et des grant biens qu en ont souvant 
li desiple de son couuant 
qui lors estoient riche et gens 
mais il y a petit des siens 
qui a bien pres l ont tuit laissie 
s en est amours mout abaissie 
car chil qui soloient amer 
se faisoient courtois clamer 
que preu et largue et honnorable 
mais or est tout tourné a fable 
car tiex y a qui riens n en sentent 
dient qu il ayment et si mentent 
et chil fable menchongne en font 
qui s en uantent et droit n i ont 
mais pour parler de chix qui furent 
laissons chix qui en uie durent 
qu encor uaut mix che m est auis 
un courtois mors c uns uilains uis 
pour che me plais a reconter 
chose qui faiche a escouter 
du roy qui fu de tel tesmoing 
c on en parole pres et loing 
si m acort de tant ad bretons 
en tant qui nomment des boins les nons 
et par aux sont ramenteu 
li boin chevalier esleu 
qui en amor se traueillierent 
mais chel iour mout s esmerueillierent 
de chil qui d entr auz se leva 
si out de tix qui mout pesa 
et qui mout grant parole en firent 
pour che que onques mais ne uirent 
en haute feste en chambre entrer 
pour dormir ne pour reposer 
mais chel iour ainsi li auint 
que la royne le retint 
si demoura tant deles li 
qu il s oublia et endormi 
a l uis de la chambre dehors 
fu dodinez et sagremors 
li rois et me sire gauains 
et si fu pres me sire yvains 
et fu auec calogrenans 
unz chevaliers mout auenans 
qui lors out commenchié zz conte 
non de s onnor mais de sa honte 
ainsi que sen conte contoit 
et la royne l escoutoit 
si s est deles le roi leuee 
et uint seule si s est emblee 
anchoisque nus le puist ueoir 
se fu laissie entr eus queoir 
et dont calogrenans sans plus 
sali en pies contre li sus 
et queuz qui mout fu ramporneus 
fel et poignans et despiteus 
li dist " par dieu calogrenant 
mout uous uoi or preu et saillant 
et encor mout m est bel que uous 
estes li plus courtois de nous 
et bien sai que uous le quidiés 
tant estes uous de sens widiés 
s est drois que ma dame l otrit 
que uous aiés plus que nous tuit 
de courtoisie et de proeche 
ja laissames or pour proeche 
espoir que nous ne nous leuames 
ou pour che que nous ne deignames 
en non dieu sire nous feimes 
mais pour che que nous ne ueimes 
ma dame ainsque fustes leués 
chertes kes ia fussiés creués " 
fait la royne " au mien quidier 
se ne uous peussiés widier 
du uenin dont uous estes plains 
enuieus estes et uilains 
de ramporner uos compagnons 
dame se nous ne gaagnons " 
fait keu " en uostre compagnie 
gardés que nous n i perdons mie 
je ne quit auoir cose dite 
qui me doie estre mal escrite 
je uous pri or taisiés uous ent 
il n a courtoisie ne sens 
en plait d uiseuse maintenir 
chest plait ne doit auant uenir 
ne ne doit plus auant monter 
mais faites nous auant conter 
che qu il auoit ains commenchié 
que si ne doit auoir tenchié " 
a cheste parole s apont 
calogrenans et chi respont 
" sire " fait il " de la tenchon 
n i a mie grant mesproison 
petit en est a poi le pris 
se uous aués uers moi mespris 
je n i arai ia nul damage 
a miex uaillant et a plus sage 
me sire keus que ie ne sui 
aués uous souuent dit anui 
que bien en estes coustumiers 
tous iours doit puir li fumiers 
et tahons poindre et malos bruire 
si doiuent enuieus mesdire 
mais ie n en conterai hui mes 
se ma dame m en laisse em pais 
et ie li pri qu ele s en taise 
que le chose mout me desplaise 
ne me commant soie merchi 
dame trestuit chil qui sont chi " 
fait kes " boin gre uous en saront 
que uolentiers l escouteront 
ne n en faites or riens pour moi 
mais foi que uous deués le roi 
le uostre seigneur et le mien 
quemandés li si ferés bien 
cologrenant " fait le royne 
" ne uous chaille de la haine 
mon seigneur kes le seneschal 
coustumiers est de dire mal 
si c om l en puet chastier 
quemander uous ueul et proier 
que ia n en aiés au cuer ire 
ne pour lui ne laissiés a dire 
chose qui faiche a oir 
se de m amor uolés ioir 
si commenchiés tout derechief 
chertes dame che m est mout grief 
que uous me quemandés a faire 
ains me laissaisse zz des iex traire 
que hui mais nule riens contaisse 
se courouchier ne uous doutaisse 
mais ie ferai che qui uous siet 
commentque la chose me griet 
puisqu i uous plaist or entendés 
cuer et oroeilles me rendés 
car parole oie est perdue 
s ele n est de cuer entendue 
or y a tix que che qu il oent 
n entendent pas che que i loent 
et chil n en ont forsque l oie 
puisque li cuers n i entent mie 
as oreilles uient le parole 
aussi comme li uens qui uole 
mais n i arreste ne demore 
ains s en part en mout petit d ore 
se li cuers n est si estilliés 
c a prendre soit appareilliés 
que chil le puet en souuenir 
prendre et enclorre et retenir 
les oreilles sont uoie a uois 
ou par ent y entre la uois 
et li cuers prent dedens le uentre 
le uois qui par l oreille y entre 
et qui or me uaurra entendre 
quer et oreilles me doit rendre 
car ne ueul pas seruir de songe 
ne de fable ne de menchonge 
dont maint autre uous ont serui 
ains conterai che que ie ui 
il auint pres a de yy ans 
que ie seus comme paisans 
aloie querant auentures 
armés de toutes armeures 
si com cheualiers deuoit estre 
et trouuai un chemin a destre 
parmi une forest espesse 
mout y ot uoie felenesse 
de ronses et d espines plaine 
a quel ahan et a quel paine 
tout chele uoie et chel sentier 
a bien pres tout le iour entier 
m en alai cheuauchant ainsi 
tantque de la forest issi 
et che fu en brocheliande 
de la forest en une lande 
entrai et ui une breteche 
a demie lieue galesche 
tant i ot bien plus n i ot pas 
et ui le barre et le fosse 
tout enuiron parfont et le 
et seur le pont em pies estoit 
sor son poing zz ostoir mué 
ne l oi mie bien salué 
quant il me uint a l estrier prendre 
si me commanda a descendre 
je descendi il n i ot el 
que mestier auoie d ostel 
et il me dist tout maintenant 
plus de yy fois en un tenant 
que benoite fust la uoie 
par ou laiens uenus estoie 
atant en la court en entrasmes 
le pont et le porce passames 
emmi le court d un uauassour 
qui dix doigne joie et honor 
tant comme il fist moi chele nuit 
pendoit une table ie cuit 
ou il n auoit ne fer ne fust 
ne riens qui de coiure ne fust 
seur chele table d un martel 
qui deles iert en zz postel 
feri le uauassor trois caux 
chil qui ierent amont enclos 
oyrent le uois et le son 
s isirent hors de la maison 
et uinrent en la tour aual 
li un tornerent au cheual 
que li boins uauassor tenoit 
et je ui que uers moi uenoit 
une puchele bele et gente 
en li esgarder mis m entente 
ele fu longue et graille et droite 
de moi desarmer fu adroite 
qu ele le fist et bien et bel 
puis m afubla en court mantel 
uert d escallate paonnache 
et tuit nous guerpirent le plache 
que auec moi ne auec li 
ne remainst nus che m abeli 
que plus ne queroie ueoir 
et ele me mena seoir 
el plus bel praelet du monde 
tout clos de basme a la reonde 
la le trouuai si afaitie 
si bien parlant et enseignie 
de tel samblant et de tel estre 
que mout m i delitoit a estre 
ne jammais pour uiure estouuoir 
ne m en quisisse remouuoir 
mais tant la nuit me fist de guerre 
li uauassours qui me uint querre 
quant du souper fu tans et heure 
n i poi plus faire de demeure 
si fis tost son quemandement 
du souper uous dirai briefment 
qu il fu du tout a ma deuise 
desque deuant moi fu assise 
la puchele qui s i assist 
apres souper itant me dist 
li uauassours qu il ne sauoit 
le terme puisque il auoit 
herbegié cheualier errant 
qui auenture alast querant 
si n auoit il maint herbegié 
apres che me proia que gie 
par son hostel m en reuenisse 
en guerredon se ie poisse 
et je li dis " uolentiers sire " 
que hontes fust de l escondire 
mout fui bien la nuit hostelés 
et mes cheuax fu enselés 
si tost c om pot le iour ueoir 
et je l oi mout proié le soir 
si fu bien faite ma priere 
mon boin hoste et sa fille chiere 
a saint esperit commandai 
a trestous congie demandai 
si m en parti ainsque ie poi 
l ostel gaires eslongié n oi 
quant ie trouuai en zz cossars 
tors sauuages et esperars 
qui s entrecombatoient 
et demenoient si grant bruit 
que de paour me trais arriere 
que nule beste n est plus fiere 
ne plus orgueilleuse de toz 
uns uilains qui resambloit moz 
grans et hideus a desmesure 
et si tres laide creature 
que nus porroit dire de bouche 
ychil seoit seur une couche 
une grant machue en se main 
je m aprochay uers le uilain 
et ui qu il eut grosse la teste 
plus que ronchins ne autre beste 
cheueuz ot noirs et front pelé 
s out bien yy espancs de le 
oreilles moussues et grans 
aussi com a zz oliffans 
les sourchis grans et le uis plat 
le coulle noire nes de chat 
bouche fendue comme lous 
dens de sengler agus et rous 
barbe noire et grenons tortis 
et le menton aers au pis 
longue eskine torte et bochue 
apoiés fu seur se machue 
uestus de robe si estrange 
qu il n i auoit ne lin ne lange 
ains eut a son col atachiés 
deux cuirs de nouuel escorchiés 
de yy toriaus ou de yy bues 
em pies sali li uilains lues 
qu il me uit uers lui aprochier 
je ne soi s il me uaut touchier 
ne ne soi qu i uoloit emprendre 
mais ie me garni de deffendre 
tantque ie ui que il s estut 
em pies tous drois si ne se mut 
et fu montés deseur un tronc 
s ot bien yy pies de lonc 
si m esgarda et mot ne dist 
nient plus c une beste feist 
et je quidai que il n eust 
raison ne parler ne seust 
toutes uoies tant m enhardi 
que je li dis " ua cor me di 
se tu es boine chose ou non " 
et il me dist " ie sui uns hom 
ques hom " di je " tes com tu uois 
je ne sui autres nule fois 
et que fais tu ychi tous cois 
si gart ches bestes par chu bois 
comment pour saint perre de romme 
et ne connoissent eles homme 
je ne cuit n a plain n a boscage 
puissent garder beste sauuage 
je les gart si uoir et iustis 
que ia n istront de chest pourpris 
et tu comment di m ent le uoir 
n i a cheli qui s ost mouuoir 
desqu eles me uoient uenir 
car quant i en puis l une tenir 
si le destraing parmi le cors 
ad poins que i ai et durs et fors 
que les autres de paour tramblent 
et tout enuiron moi s asamblent 
aussi com pour merchi crier 
ne nus ne s i porroit fier 
fors moi s entr eles s estoit mis 
que maintenant ne fust ochis 
ainsi sui de mes bestes sire 
et tu me deueroies dire 
ques hom tu es et que tu quiers 
je sui " fait il " uns cheualiers 
qui quier che que ne puis trouuer 
asses ai quis et riens ne truis 
et que uaurroies tu trouuer 
aventures pour esprouuer 
ma proeche et mon hardement 
or te pri et quier et demant 
se tu ses que tu me conseilles 
ou d auentures ou de merueilles 
a che " fait il " faurras tu bien 
d auentures ne sai ie rien 
n onques mais n en oi parler 
mais se tu uoloies aler 
chi pres dusc a une fontaine 
n en reuenroies pas sans paine 
se tu ne rendoies son droit 
chi pres trouueras orendroit 
un sentier qui la te menra 
tout droit la droite uoie ua 
se bien ueus tes pas emploier 
que tost porroies desuoier 
il y a d autres uoies mout 
la fontaine uenras qui bout 
s est ele plus froide que mambres 
ombres li fait li plus biaus arbres 
c onques peust faire nature 
en tous tans le fueille li dure 
qu il ne le pert pour nul yuer 
et s i pent zz bachin de fer 
a une si longue chaine 
qui dure dusqu en la fontaine 
les la fontaine trouueras 
un perron tel com tu uenras 
mais ie ne te sai dire quel 
que ie n en ui onques nul tel 
et d autre part une chapele 
petite mais ele est mout bele 
s au bachin ueus de l iaue prendre 
et desus le perron espandre 
la uenras une grant tempeste 
qu en chest bos ne remainra beste 
cheureus ne dains ne chiers ne pors 
nis li oisel s en istront hors 
car tu uenras si fort froier 
venter et arbres pechoier 
et pour uoir tourner et partir 
que se tu t en pues departir 
sans grant anui et sans pesanche 
trop seras de meilleur chaanche 
que cheualier qui il fust onques " 
du uilain me parti adoncques 
qui bien m ot la uoie moustree 
espoir si fu tierche passee 
et pot estre pres de midi 
quant l arbre et le chapele ui 
bien sai de l arbre ch est la fins 
que che estoit li plus biaus pins 
qui onques sor tere creust 
je cuit c onques si fort ne plut 
que d yaue y passast une goute 
anchois couloit par dessus toute 
a l arbre ui le bachin pendre 
du plus fin or qui fust a uendre 
onques encore en nule foire 
de la fontaine poés croire 
qu ele bouloit c une yaue chaude 
li perrons fu d une esmeraude 
perchie aussi com une bouz 
s auoit yy rubins desous 
plus flamboians et plus uermaus 
que n est au matin li solaus 
quant il appert en orient 
et sachiés ia a enscient 
ne uous en mentirai de mot 
la merueille a ueoir me plot 
de la tempeste et de l orage 
dont ie ne me tieng mie a sage 
que maintenant m en repentisse 
mout uolentiers se ie poisse 
que i ay le perron creué 
de l iaue au bachin arousé 
mais trop y en uersai che dout 
que lors ie ui le chiel derout 
de plus de quatorisme pars 
me feri es lais li espars 
et les nues tout pellemelle 
jetoient noif pluie et graille 
tant fu tans pesmes et fors 
que ie quidai bien estre mors 
des fourdres qu entor moi caoient 
et des arbres qui depechoient 
saichiés que mout fui esmaiés 
tantque li tans fu rapaiés 
mais dix tant me rasseura 
que li tans gaires ne dura 
et tuit li uent se reposerent 
quant dix ne plot uenter n oserent 
et quant ie ui l air cler et pur 
de ioie fui tout asseur 
que ioie s onques le connui 
fait tost oublier grant anui 
desque li tans fu trespassés 
ui tant seur le pin amassés 
oysiaus s est qui croire m en ueulle 
qu il n i paroit branche ne fuelle 
que tout ne fust couuert d oisiaus 
s en estoit li arbres plus biaus 
et trestuit li oisel chantoient 
si que trestuit s entracordoient 
mais diuers chans chantoit chascuns 
c onques che que cantoit li uns 
a l autre canter n i oi 
de lor ioie me resioi 
j escoutai tantqu il orent fait 
lor seruiche trestout a trait 
ains mais n oi si bele ioie 
ne mais ne cuit que nus hom l oie 
se il ne ua oir chelui 
que tant me pleut et enbeli 
que ie me dui pour fol tenir 
tant y fui que i oi uenir 
cheualiers che me fu auis 
bien cuidai que il fussent dis 
tel noise tel fraint demenoit 
unz seuz cheualiers qui uenoit 
quant ie le ui tout seul uenant 
mon cheual restrains maintenant 
n au monter demeure ne fis 
et chil me uint maltalentis 
plus tost c uns drois alerions 
fiers par samblant comme lions 
de si haut comme il pot crier 
me commencha a deffier 
et dit " uassaus mout m aués fait 
sans deffianche honte et lait 
deffier me deussiés uous 
s il eust querele entre nous 
ou au mains droiture requerre 
ainsque uous me meussiés guerre 
mais se puis sire uassaus 
seur uous en remainra li maus 
du damage qui est 
enuiron moi est li garrans 
de mon bos qui est abatus 
plaindre se doit qui est batus 
et ie me plaing si ai raison 
que uous m aués de ma maison 
jeté a foudres et a pluye 
fait m aués chose qui m anuie 
et dehait ait qui che est bel 
qu en men bois et en mon chastel 
m aués ore fait tel outrage 
que mestier ne m eust aye 
d ommes ne d armes ne de mur 
onques n i ot homme asseur 
en forteleche qui y fust 
de dure pierre ne de fust 
mais sachiés bien que desormais 
n arés de moi trieues ne pais " 
a chest mot nous entreuenismes 
les escus enbrachiés tenimes 
si se couuri chascuns du sien 
li chevaliers ot cheual boin 
lanche droite et fu sans doute 
plus grant de moi la teste toute 
ainsi du tout a meschief fui 
que ie fui plus petit de lui 
et ses cheuaus plus fors du mien 
parmi le uoir che saichiés bien 
m en uois pour ma honte couurir 
si grant cop com ie poi ferir 
li donai c onques ne m en fains 
el comble de l escu l atains 
s i mis trestoute ma puissanche 
si qu en pieches uola ma lanche 
et la soie remainst entiere 
qu ele n estoit mie legiere 
ains iert plus grosse au mien quidier 
que nule lanche a cheualier 
c ains si grosse nule n en ui 
et li cheualiers m en feri 
si roidement que du cheual 
parmi la crupe du cheual 
me mist a le tere tout plat 
si me laissa honteus et mat 
que onques ne me regarda 
mon cheual prinst et moy laissa 
si se mist ariere a la uoie 
et ie qui mon roy n i sauoie 
remes angousseus et pensis 
deles le fontaine m assis 
un petit si me reposai 
le cheualier si resongnai 
que folie faire doutaisse 
se apres lui tantost alaisse 
apres tost ne soi qu il deuint 
en la fin uolentes me uint 
qu a mon hoste couuent tenroie 
et que par lui m en reuenroie 
ainsi me plot ainsi le fis 
mais mes armes toutes ius mis 
pour aler plus legierement 
si m en reuing honteusement 
quant ie uing tout droit a l ostel 
si trouuai mon hoste autel 
aussi lie et aussi ioiant 
comme i auoie fait deuant 
onques de riens ne m aprechui 
ne de sa fille ne de lui 
que mout uolentiers me ueissent 
ne que mon desonnor feissent 
ne qu il auoient fait l autre nuit 
grant honnor me porterent tuit 
les lors merchis en la maison 
et disoient c onques mais hom 
n iert escapés que il seussent 
ne qu il oy dire l eussent 
de la dont i estoie uenus 
que n i fust prins et retenus 
ainsi alay ainsi reuing 
au reuenir pour fol me ting 
ainsi uous conte comme fox 
et c onques mais conter ne uox 
par mon chief " dist me sire yuains 
" uous estes mes cousins germains 
si nous deuons mout entramer 
mais de che uous puis fol clamer 
que uous le m aués tant chelé 
se ie uous ay fol apelé 
je uous pri qu il ne uous en poist 
car se ie puis et il me loist 
g irai uostre honte uengier 
bien pert qu il est apres mengier " 
fist keus qui taire ne se pot 
" plus a paroles en plain pot 
de uin qu en zz muy de cheruoise 
on dit que chat saous s enuoise 
apres mengier sans remuer 
et puis chascuns si ueut tuer 
et uous irés uengier forre 
sont uostre penel enbouré 
et uos chausses de fer froyes 
et uos banieres desployes 
or tost pour dieu me sire yuains 
mouurés uous anuit ou demains 
faites le nous sauoir biau sire 
quant uous irés a chest martire 
que nous uous uaurrons conuoier 
n i ara preuost ne uoier 
qui uolentiers ne uous conuoit 
mais ie uous pri commentqu il soit 
n en alés pas sens nos congies 
et se uous anuit point songiés 
maluais songe si remanés 
diables estes uous forsenés 
me sire keus " fait la royne 
" que uostre langue onques ne fine 
la uostre langue soit honnie 
qui tant est esquemenie 
chertes uostre langue uous fait 
le pis que ele puet si fait 
chascuns si dit quiconques l oit 
ch est le langue qui ains ne recroit 
de mal dire soit maloite 
la uostre langue si esploite 
qu ele uous fait partout hair 
pis ne uous puet ele trair 
bien sachiés ie l apeleroie 
de trayson s ele estoit moie 
homme qu en ne puet chastier 
deuroit on au moustier lier 
et li clamer comme prounes 
chertes dame de ses rampoznes " 
fait me sire yuains " ne me chaut 
tant puet et tant set et tant uaut 
me sire keus en toutes cours 
que il n iert ia muyaus ne sours 
bien set encontre uilenie 
respondre sens et courtoisie 
si ne fist onques autremant 
ja saués uous se ie ment 
mais ie n ai cure de tenchier 
ne de mellee commenchier 
que chil ne fait pas le mellee 
qui fiert la premiere colee 
ains le fait chil qui se reuenge 
bien tencheroit a un estrange 
qui ramposne son compaignon 
ne ueul pas sambler le guaignon 
qui se heriche et regrigne 
quant zz autre mastin le rekingne " 
queque il parloient ainsi 
li rois hors de sa cambre issi 
qu il li ot fait longue demeure 
car il dormi jusqu a chele heure 
et li baron quant il le uirent 
tuit en pies contre li salirent 
et il tost rasseir les fist 
deles la royne s assist 
et la royne maintenant 
les nouueles calogrenant 
li reconte tout mot a mot 
que bien et bel conter li sot 
li rois les ioi uolentiers 
et fist trois seremens entiers 
l ame de pandragon son pere 
et la son fil et la son frere 
qu il iroit ueoir la fontaine 
ja ainz ne passeroit quinzaine 
et le tempeste et le merueille 
si que il y uenra la ueille 
mon seigneur saint jehan baptiste 
et si prendra la nuit son giste 
et dit que auec li iront 
tuit chil qui aler y uaurront 
de che que li rois deuisa 
toute la cours miex l em prisa 
car mout y uoloient aler 
li baron et li bacheler 
mais quiqu en soit lies et ioians 
me sire yuains en fu dolans 
qu il en quidoit aler tous seus 
s en fu dolans et angousseus 
du roi qui aler y deuoit 
pour che seulement li greuoit 
qu il sauoit bien que la bataille 
aroit me sire li rois sans faille 
ainsque il si le requeroit 
ja ueé ne li seroit 
ou me sire gauuains meismes 
espoir le demandera primes 
se nus de ches yy la requiert 
ja contredite ne li iert 
mais il ne les atendra mie 
qu il soigne de lor compagnie 
ains s en yra tous seus son ueul 
et quique remaingne a seiour 
il y ueut aler ains tierz iour 
en brocheliande et querra 
se il puet tantqu il trouuera 
l estroit sentier le chemin fort 
et la lande et le maison fort 
et le soulas et le deport 
de la courtoise damoisele 
qui tant est auenans et bele 
et le prodons sauoie aprinze 
qui en honeur faire s esille 
tant est frans et de boine part 
puis uenra le cors en l essart 
et le grant uilain qui les garde 
li ueoirs li demeure et tarde 
du uilain qui tant par est lais 
grans et hideus et contrefais 
et noirs a guise de ferron 
puis uenra s i puet le perron 
et le fontaine et le bachin 
et les oysiaus deseur le pin 
si fera plouuoir et uenter 
mais il ne s en quiert ia uanter 
ne ia son ueul ia ne saura 
juques tantque il y ara 
grant honte ou grant honeur eue 
puis si soit la chose seue 
me sire ist de la court s emble 
si que nul homme n i asamble 
mais seus uers son hostel s en ua 
toute sa maisnie trouua 
si quemande metre sa sele 
un sien esquier y apele 
cui il ne cheloit nule rien 
" diua " fait il " apres moi uien 
la fors et mes armes me porte 
je m en ystrai par chele porte 
qu il me couuient mout loins irrer 
et mon cheual fai enseler 
si l amaine tost apres moy 
et ramanras mon palefroy 
mais garde bien ie te commant 
que nul qui de moi te demant 
que la nouuele ne l en dies 
se tu en moi de riens te fies 
ja mar t i firoies mais 
sire " fait il " or en est pais 
que ia par moy nul ne sara 
alés quar ie uous sieurrai ia " 
me sire yuains maintenant monte 
qu il uengera s il puet la honte 
son cousin ainsque il retourt 
li esquiers as armes kourt 
et au cheual si monta sus 
que de demourer n i a plus 
lors n i faloit ne fers ne clous 
son seigneur fuit parmi les 
tantque il uit descendu 
qu il l auoit zz poi atendu 
loins du chemin en zz destour 
tout son harnois et son atour 
ot aporté si l atourna 
me sire yuains ne seiourna 
puisc armés fu ne tant ne quant 
anchois erra chascun iour tant 
par montaignes et par ualees 
et par fores longues et lees 
par lieus estranges et sauuages 
si passa maint felons passages 
et maint perilz et maint destroit 
tantqu il uit le sentier etroit 
plains de ronces et d oscurtes 
et lors fu il asseurés 
qu il ne porroit mais esgarer 
lors commencha fort a esrer 
ne li chaut mais forsque il uoie 
le pin la u la fontaine ombroie 
et le perron et la tourmente 
qui tonne et pluye et uente et graille 
la nuit out che poés sauoir 
tel hostel comme il dut auoir 
car plus de bien et plus d onnour 
trouua asses el uauassour 
que li ot conté ne dite 
et en la puchele reuit 
de sens et de biaute chent tans 
que n ot conté calogrenans 
qu en ne puet pas dire la somme 
de boine dame et de prodomme 
quant il s atourne a grant bonte 
ja n iert tout dit ne tout conté 
que langue ne porroit retraire 
tant d onneur que prodons set faire 
me sire yuains chele nuit ot 
mout boin hostel et mout li plot 
et quant che uint a l endemain 
si uit ces tors et le uilain 
qui la uoie li enseigna 
mais plus de yy fois se seigna 
de la merueille que il ot 
comment nature faire sot 
oeure si laide et si uilaine 
puis erra dusque a la fontaine 
si uit quanques il uaut ueoir 
sans arrester et sans seoir 
uersa seur le perron de plain 
de l yaue le bachin tout plain 
de maintenant uenta et plut 
et fist tel temps que faire dut 
et quant dix redonna le bel 
sor le pin uinrent li oysel 
et firent ioie merueillouse 
seur la fontaine perillouse 
ainsque la ioie fust remese 
uinrent plus ardans que n est brese 
li cheualiers a si grant bruit 
com si cachast un cherf de ruit 
lors s asanlerent et si uinrent 
tous deuz et mout grant sanlant firent 
qu il s entrehaissent de mort 
chascuns ot lanche roide et fort 
si s entredonnent mout grans cos 
que tous les escus de lors cols 
perchent et li haubert deslichent 
et li tronchon uolent en haut 
li uns l autre a l espee assaut 
si ont au caple des espees 
les guiges des escus copees 
et les escus dehachiés tous 
et par desus et par desous 
si que les pieches en dependent 
n il ne s en keuurent ne deffendent 
car si les ont haligotés 
car deliure seur les costes 
et seur les bras et seur les hanches 
assient les espees blanches 
perilleusement s entreprouent 
n onques d un estal ne se meuuent 
nient plus que fesissent yy gres 
ains yy cheualiers si engres 
ne furent de lor mort haster 
ne ueulent pas lors cors gaster 
car au mix qu il puent les emploient 
li hiaume enbruncherent et ploient 
et des aubers les maillent uolent 
si que de sanc asses se tolent 
car d euz meismes sont si chaut 
li haubert que chascuns ne uaut 
a chascun gaires plus d un froc 
ens el uis se fierent d estoc 
s est merueilles comment tant dure 
bataille si pesme et si dure 
mais andui sont de si grant cuer 
que li uns pour l autre a nul fuer 
de tere un pie ne guerpiroit 
se dusques a mort ne l enpiroit 
et de che firent mout que preu 
c onques lors cheuaus en nul lieu 
ne naurerent ne n empirierent 
que il ne uaurrent ne daignerent 
mais tous iours ad cheuax se tinrent 
que nule fois a pie ne uinrent 
s en fu le bataille plus bele 
en la fin son hiaume esquartele 
au cheualier me sire yuains 
du cop fu estourdis et uains 
li cheualiers si s esmaia 
c onques si felon n ensaya 
que il eut desous le chapel 
le chief fendu iusqu a cheruel 
si que a le cheruele et du sanc 
toucha le maille du hauberc blanc 
dont il si grant dolour senti 
c a poi li cuers ne le senti 
si fist il puis non mie tort 
car il se sent naurés a mort 
que riens ne li ualut deffence 
si tost s en fuit quant il s apense 
uers son hostel tous eslaissiés 
et li perrons fu abaissiés 
et la porte ouuerte a bandon 
et me sire yuains de randon 
quantqu il puet apres esperonne 
si com gerfaus grue randonne 
qui de loins uient et tant l aproche 
tenir le quide mais n i touche 
ainsi fuit chil et chil le chace 
si pres a poi qu il ne l embrache 
et si ne s en puet pas rataindre 
si est si pres que il l ot plaindre 
de la destreche que il sent 
mais tous iours au fuir entent 
et chil du cachier se tressue 
qu il crient se paine auoir perdue 
se mort ou uif ne le detient 
que des rampornes li souuient 
que me sire keus li ot dites 
n iert pas de la pramesse quites 
c a son cousin auoit promises 
ne creus n iert en nule guise 
se enseignes uraies n en porte 
du perron iusques a le porte 
de son chastel l a amené 
si sont ens ambedui entré 
n omme ne femme ne trouuerent 
es rues par ou il alerent 
et uinrent ambedui d eslais 
jusqu a le porte du palais 
le porte fu si haute et lee 
et auoit si estroite entree 
que yy cheualiers a cheual 
sans encombrier et sans grant mal 
n i porroient ensamble entrer 
ne doi homme entrencontrer 
qu ele estoit autresi estroite 
c une arbalaistre il puet droite 
la le rataint al uis fort fait 
s espee tenoit en agait 
ou le porte a zz tel tourment 
quant ele eschape leus et destent 
si tost que rienz adoise au chief 
ja n i touchera tant souef 
ainsi dui trebuchet estoient 
sous la porte qui soustenoient 
amont une porte a coulant 
de fer esmolue et trenchant 
quant riens chel engien adesoit 
le porte d amont estendoit 
s estoit pris ou detrenchiés tous 
qui la porte ataignoit desous 
et tout entour a droit compas 
estoit si estrois li trespas 
com se che fust sentiers batus 
el droit chemin s est embatus 
li cheualiers mout sagement 
et me sire yuain folement 
hurte grant aleure apres 
si le uint ataignant si pres 
qu a la porte deriere se tint 
et de che mout bien li auint 
que si fust auant estendu 
tout eust esté pourfendu 
se cheste auenture ne fust 
que ses cheuaus marcha le fust 
qui tenoit le porte de fer 
aussi com diables d enfer 
destent le porte contreual 
s astaint le sele et le cheual 
derriere et trenche tout parmi 
mais ne toucha la dieu merchi 
mon seigneur yuain forsque tant 
c au res du dos li uint raiant 
si c ambedeuz les esperons 
li trencha au res des talons 
et il chay tous esmaiés 
et chil qui iert a mort plaiés 
li eschapa en tele maniere 
une autel porte auoit derriere 
comme chele deuant estoit 
li cheualiers qui s en fuioit 
par chele porte s en fui 
et le porte apres lui chay 
ainsi fu me sire yuains prins 
mout angousseus et entreprins 
remest dedens la sele enclos 
qui tout estoit chelee a clos 
dorés et paintes les masieres 
de boine oeure et de couleurs chieres 
mais de riens si grant n auoit 
com de che que il ne sauoit 
quel part chil en estoit alés 
d une cambrete yleuc deles 
ouurir uit zz huisset estroit 
cou qu il estoit en chel destroit 
s en issi une damoisele 
seule mout auenans et bele 
et l uis apres lui refrema 
quant mon seigneur yuains trouua 
s esmaia mout de premiers 
" chertes " fait ele " cheualiers 
je crien que mal soiés uenus 
se uous estes chaiens ueus 
uous y serés tous depechiés 
que me sire est a mort plaiés 
et bien sai que uous l aués mort 
ma dame en maine zz duel si fort 
et ses gens enuiron li crient 
que par poi de duel ne s ochient 
si uous seuent il bien chaiens 
mais entr eus est li duelz si grans 
que il n i puent ore entendre 
s il uous ueulent ochirre ou pendre 
a che ne pueent il falir 
quant il uous uenront asalir 
grant bien et bonte si qu il dit 
