pour l amitie de jhesu crist 
doivent estre en nostre escrit 
le servise de ses amis 
encor ne s est nus entremis 
d onorer les sainz en ce monde 
qu an la fin bien ne l en reponde 
il sont la delitable pleigne 
par ou len vet en la monteigne 
qui tot le mont a seurmontez 
c est cil a qui toutes bontez 
toute douceur toz biens abonde 
qui de noient fist tot le monde 
por l amitie de ce bon mestre 
voill je la vie et la saint estre 
d une seue amie retraire 
et de latin en romanz traire 
que plus delite a escouter 
a cels qui l oent raconter 
un clerc translatee l avoit 
mes por ce que normant estoit 
la rime qui fut faite encois 
si ne pleisoit mie au francois 
por ce l a mes amis tramise 
qu elle sera en francois mise 
se dex me donne la puissance 
car en nelui n ai ge fiance 
fors de s aide seulement 
or li pri au commencement 
que son saint esperit m envoit 
que mon sens a bien fere avoit 
et ce que j ai empris a feire 
a mon talent puisse a chief traire 
apres requier a la pucelle 
qu elle deprist comme s encelle 
qu il meite em pardurable gloire 
ceus qui orront ceste memoire 
encienement ot a rome 
un emperiere moult preudome 
qui ert apelez constantins 
preuz et hardiz et de cuer fins 
filz fu l empereeur coutant 
qui sainte yglise ama tant 
c onques tant comme il tint la terre 
ne sort a cretiente guerre 
mes il l estut venir en france 
qui lors estoit de sa poissance 
por encerchier et demander 
s il i avoit que amander 
qu i l amendast moult volentiers 
mes cil qui les mauves sentiers 
preinent et guerpissent la voie 
qui bien les conduit et avoie 
ce sont li chevalier de rome 
l emperieres iert moult preudome 
si amoi dieu et saint yglise 
l eneur de l empire ont asise 
seur un sarrazin mescreant 
por ce qu il estoit mal creant 
qui haoit dieu et ses amis 
tent iert crueuls et entrecris 
et tant haoit les cretiens 
qu i les metoit en ses liens 
si les feisoit en chartre meitre 
puis leur feisoit asez prameitre 
a sa mesniee et a sa gent 
donnoit assez or et argent 
por aorer ses diex de fust 
et se nus hom si hardiz fust 
que il osast ce contredire 
soufrir li esteut le martire 
por fere les cretiens prendre 
s en est tornez en alexandre 
ses mesagiers par tout envoie 
cil se midrent tost a la voie 
et noncent ce que li rois mande 
ce que marcus li rois commande 
a tretouz cels communement 
qui sont en son commendement 
riches povres granz et petiz 
si comme chascuns est aatiz 
a la seue volente fere 
que chascun lest le sien afere 
et vienge son talent oir 
qui ne li voldra obeir 
et ara ses diex en despit 
mort recevra sanz nul respit 
son commendement ont oi 
cil qui po s en sont esjoi 
ce sont cil qui a dieu entendent 
mes li mauves qui a ce tendent 
qui estoient ami le roi 
ont grant joie de leur desroi 
et toz cels sont a cort venu 
grant et petit jeune et chanu 
et por amor et por menace 
es pleitoires fu grant la place 
et li rois s asist ou mileu 
le prevost a guerpi son leu 
si est levez a sont estant 
' or sus " fet il ' venez avant 
que je vos ai ci amenez 
de par l empereur venez 
tretuit au temple por orer 
la vos convendra ahorer 
nos diex et sacrefice fere 
a chascun selonc son afere 
cil qui feront les greigneurs dons 
aront les gregneurs guerredons 
ceste parole oirent tuit 
parmi la sale ou a grant bruit 
a l un dessiet a l autre plest 
li rois se lieve sanz arrest 
tuit se lievent grant et menor 
et il qui la gregneur honor 
a ses diex commencier voloit 
tors et moutons comme il souloit 
a fet ocirre a grant plante 
et cil qui a sa volente 
veullent fere que qui leur coust 
de leur depense et de leur coust 
ne se sont pas trop esmaié 
riche present ont envoié 
a ostiex li prince et li conte 
que du petit eussent honte 
chascun de bien fere s avence 
li povres selonc sa poissance 
offrent agniax et oisiax vis 
a cels qui l oent est avis 
que du des toriaus 
des cris des genz et des oisiaus 
q a force soit la cite esprise 
ou qu elle soit de feu esprise 
en la cite ot qui feisoit 
ce que a diex point ne pleisoit 
avoit une jeune pucelle 
fille de roi et gente et belle 
estoit icelle creature 
qu en li avoit mise nature 
tel entencion et tel paine 
qu apres li poist feire a paine 
autre qui ceste resemblast 
se ceste meismes n emblast 
la facon et la portraiture 
dont feist autretel figure 
et avocques ceste bonte 
ot en son qeur une clarte 
dont ses qeurs iert si esbaudiz 
qu i n estoit clers tant fust hardiz 
d autors ne de dialetique 
de lays ne de la rectorique 
qui devent lui osast mot dire 
toutes avoit oies lire 
les ars et toutes les savoit 
touz les mestres passez avoit 
qui estoient en la cite 
de sens et de soutiuete 
tent ot cerchee l escriture 
tout mist son qeur et sa nature 
qu en lui ert un avuglez 
et li rois du saint esperiz 
jupin et tarot et bariz 
ot son qeur guerpi et lessié 
vers jhesucrist estoit plessié 
qui est commencement et fins 
vers dieu estoit son ceur si fins 
qu il ne li pleisoit autre chose 
et diex si glorieuse rose 
qui des espines de ce monde 
estoit issue neite et monde 
si fu fille d un paien roi 
qui despisoit dieu et sa loi 
et elle l amoit seur toutes rien 
por ce di ge encore bien 
que ceste rose issi d espine 
qui apelee ert katherine 
grant avoir orent amassé 
mes quant il furent trespassé 
piece avoit son pere et sa mere 
et elle n avoit sereur ne frere 
tout despendoit selonc l escrit 
au povres genz por jhesucrist 
et neporquant son heritage 
ne vendi mie comme sage 
einz en maintint la grant mesnie 
que son pere li ot lessie 
moult estoit porveant et preuz 
ice meismes iert ses preuz 
que el iert monde entre les genz 
tout autresi comme li argenz 
quant on le velt o le plum meitre 
ne peut empirier ne malmeitre 
mes toz jors fins et neiz il dure 
tout autresinc est en l ordure 
du monde la pucelle neite 
n onques ne vit ne cist ne ceste 
de lui issir toute sa vie 
orgueill ne nule vilenie 
tant l amoient grant et menor 
elle portoit a touz honour 
la pucelle est toute esbahie 
de la noise qu elle a oie 
par l entree d une xxx 
et demande que ce peut estre 
et len li a dit toute l enfere 
elle se lieve sanz plus feire 
contre lui et de ses serjanz 
courant vet la ou li tiranz 
feisoit les ydres aorer 
si a iluec veu plorer 
les cretiens qui a grant tort 
voloient por peor de mort 
guerpir jhesucrist et sa loi 
et aorer par leur desroi 
les diex de coivre tresgetez 
et celui qui est veritez 
avoient por peor lessié 
la pucele a le front bessié 
comme correciee et dolente 
de dieu prier ne fu pas lente 
en bas mes en haut vet la voiz 
puis fet le signe de la croiz 
si saut avent hardie et fiere 
si apelle en tel maniere 
' empereres " dist la pucele 
' t eneur me semont et apelle 
et la dignete de ton non 
je te salu ou voille ou non 
comme len doit feire empereur 
se tu le servise et l oneur 
que tu fes ci a ces ymages 
se tu vels fere comme sages 
a celui roi a celui mestre 
a celui dieu qui te fist nestre 
a celui roi par qui tu regnes 
a celui qui depar les regnes 
celui por cui li element 
orent premier commencement 
il n a cure de sens de beste 
mes quant il voit le qeur honeste 
qui le sert d euvre et de bouche 
celui aime se s en aprouche 
l amor ou il se delite 
c est li vessiax ou il habite 
len ne peut diex plus messervir 
que lui lessier et ce tenir 
n a de tel servise que fere 
trop est cil de tres mal afere 
et cruelment se desnature 
qui por servir la creature 
guerpist celui qui tot a fet 
ci a trop dolereus mesfet 
il n est c uns diex de voir le sachiez 
plus en est ce est outrages " 
queque la pucelle parolle 
li rois escoute sa parole 
que si bien commenciee avoit 
et de son vis la clarte voit 
onques mes tele n ot veue 
son vis son cors et sa veue 
a mise en lui a garder 
mes il n i sot si bien garder 
que de riens que il ot veu 
ne l a espris ne deceu 
si estoit elle tretant belle 
il li repont ' gentis pucelle 
je ne se mie de ton non 
ne se tu es jeune ou non 
et tu es plus blanche que nois 
ne ton pere je ne quenois 
n a quel mestre tu as esté 
mes il pert bien a ta bonte 
que tu es de mal parage 
et ta langue qui tant est sage 
demontrent bien que bons clers furent 
cil qui en cure te recurent 
mes il i ot de tant mespris 
que de fausete as apris 
noz diex qui sont de grant puissance 
ice tien ge a grant enfance " 
la damoisele li respont 
ce qu i demande li espont 
' rois len m apelle katherine 
fille de roi et de roine 
costentins li rois fu mon pere 
se tu demandes empereres 
qui furent et con orent non 
il furent de moult grant renon 
tant comme a ce mont apartient 
mes por ce qu a mon cors ne tient 
de lui nous riens fors vene gloire 
tiex est de mon non le memoire 
desque je recui la clarte 
de jhesucrist et la bonte 
m a tout enluminé le cors 
et jeté les frivoles hors 
que j avoie apris en m enfance 
et la voie de sapience 
lors tornai mon qeur a l escrit 
par coi je quenois jhesucrit 
j ai oi parler l evengile 
qui dit sanz barat et sanz guile 
' ire destruist a la reonde 
la sapience de ce monde " 
david redist nostre bon mestres 
diex est u ciel la est ses estres 
d iluec fet sa volente toute 
mescreanz est qui de ce doute 
mes li dieu q aorent la gent 
sont fet au mains d or et d argent 
ne sont pas dieu ainz sont deable 
qui sont en enfer convenable 
que tu aoeures simplement 
rois tu fes trop ton dempnement 
et se tu vels por ta menace 
que je ore honeur leur face 
tu me monterras leur poissance 
puisqu il ont d ome semblance 
dont covient il que leur oeull voient 
leur orilles sentent et oient 
et leur bouches doivent parler 
les mains baillier les piez aler 
se ce n est voirs bien peuz savoir 
que tuit cil ont po de savoir 
qui a ces diex portent honeur 
qu il ont pooir asez meneur 
que n ont cil qui honeur leur font 
biau sire diex tant vos meffont 
ceuls qui vos lessent et enneurent 
cels qui n oient ne se seqeurent 
qui n ont poissance ne valor 
ne sentent ne froit ne chalor 
rois itiex diex aoeures tu 
qui n ont ne force ne vertu " 
l emperere si s emervelle 
et s esbahist de la mervelle 
que il ot la pucele dire 
' or nul voill pas fere despire 
riens que tu aies aconté 
mes se sui bien atalenté 
de ton sens et de ta loquence 
que se tu fusses des t anfance 
de nos mestres fusse aprise 
tu ne fusses ja entreprise 
de mestre que len poist querre 
n en ce pais n en autre terre 
se tant fust que enneur portasses 
au diex que tu blames et quasses 
or ne puis mes a toi entendre 
mes tant me convendra atendre 
que ce soit fet que j ai empris 
apres sera li termes pris 
apres vendras en mon pales 
se tu vels lorsque je te les 
et te dongne dons honorables 
guerpir t esteut totes tes fables 
et crier a nos diex merci 
otez la moi " fet il ' de ci 
tant la gardez que la demant 
a grant honeur la vos commant " 
en garde est prise la pucele 
et l emperiere un clerc apele 
unes letres fere commande 
es lestres a que li rois mande 
au filosofes de sa terre 
au melleurs que len poist querre 
qu il viegnent tuit en alixandre 
que d eus voudra un consoil prendre 
d une cause qu il a a fere 
qu il la li peuent a chief traire 
tel en sera le guerredon 
qu a grant honeur et riche don 
les en renvoiera arriere 
tiex fu des lestres la maniere 
quant furent fetes et bien et bel 
de la pierre de son anel 
les fet sagement seeler 
li messagier pensse d errer 
qu il ne fu fox ne esbahiz 
tan a esté par le pais 
tent a erré et mer et terre 
qu il a trové ce qu il va querre 
les sages homes en amaine 
les melleurs clers de tout le regne 
de toute escience savoient 
devent le roi les amenoient 
qui moult bien les a receuz 
quant il les a aperceuz 
a la cort sont tenuz moult chier 
li rois les prist a encerchier 
de leur dotrine a la foiee 
et cil ne li ont pas desvoiee 
ainz montrent bien par leur parolle 
qu il ont esté a bone escolle 
moult li respondent par grant sen 
quant li rois l ot merveilles s en 
' li empereres que t en semble " 
issi lui ont dit tuit ensemble 
' por coi nos as a tel besoing 
ci fet venir et de si loing 
se tu as grant besogne a fere 
bien te saurons de grant afere 
conseiller se tu nos en quiers 
nus ne nos porroit pas confondre 
bien par tout repondre " 
li rois repont qui pas ne tarde 
' je ai une pucele en garde 
bele a le cors jeune d aage 
mes tant par est parfete et sage 
que les bons clers tretouz seurmonte 
et les a conclus et fet honte 
que sa prouvance n atent nus 
que il me semblent toz confus 
bien parolle sens et reison 
mes tant y a de mesprison 
que toz noz diex het et atise 
et leur commandement refuse 
et encore dit elle pis 
por ce que j ai son dieu despis 
apele toz nos diex deables 
ici n est pas ses sens metables 
bien la poisse a force traire 
por sacrefice a noz diex fere 
ou li ocirre par torment 
mes plus sera fet sagement 
se par vos sens avoie fet 
qu el requeneust son meffet 
et qu el sacrefiast nos diex 
qu el tient por fax et por mortiex 
s el se mentient en sa folie 
que de noient les contralie 
je li fere sanz refuser 
a grant doleur sa vie user 
mes je vos di tot derechief 
que s en pouez traire a un chief 
sique confuse la rendez 
tel guerredon en atendez 
que riens ne me sarois requerre 
que maintenant ne face querre 
ou se vos commenciez mon estre 
de mon consoill seroiz tuit mestre 
li uns repondi par grant ire 
' segneur oez nostre sire 
nos a fet en vain traveillier 
matin lever la nuit veillier 
si est toute la sapience 
por un enfent qui par enfance 
ne fet fors la gent escharnir 
or nos a fet li rois garnir 
de questions et de sofimes 
puisque nos son mesage oimes 
nos il fumes a grant besoing 
et si somes venuz de loing 
rois la pucele que tu diz 
por ce que ne soions desdiz 
nos volons que elle is soit 
fei la venir quelque elle soit 
por qu elle sache sanz doutence 
qu el n oi onques sapience 
issir d ome s el ne l ot hui 
rois c iert por toi non pas por lui 
bien peust a lui desconfire 
un seul de vos sergent soufire " 
ceste ventance et ce desroi 
a un sergent le roi 
a la pucele a tout conté 
n a pas son qeur espeonté 
n avoit point troublé sa pense 
celle qui a damedieu pense 
dieu seulement honeure et prise 
por qui amor elle a emprise 
ceste bataille riens ne doute 
a dieu s est commendee toute 
' dieu " fet elle ' verai savoir 
verai vertu verai avoir 
veraie vertu qui toz soutiens 
qui toz gardes qui toz maintiens 
qui tot formas qui tot feis 
qui a tes chiers amis deis 
quant devent les princes vendroient 
ne pensassent que il diroient 
tu leur donnoies habundance 
de parolle de sapience 
por leur aversaire confondre 
qu il ne savoient que repondre 
tu qui espons qu est bien a fere 
done moi sens a ceste afere 
donne moi douceur et parolle 
que il ne me tiegnent a folle 
cil qui vuellent quasser ton non 
veincuz les fes vueulent ou non 
et confus de leur mescreance 
ou il aient reconnoissance 
par le tesmoing de ton escrit 
que tu aies non jhesucrist 
diex tozpoissanz verais et vis 
einssi soit il comme devis " 
a peines ot s oroison feite 
quant dex qui les dehez rehete 
et toz les desvoiez ravoie 
un ange du ciel li envoie 
que la conforte et dit " amie 
ta parolle n en doute mie 
a dieu oie et entendue 
cil a qui tu es atendue 
donra toi a ta volente 
douce parolle a grant plente 
par coi vaincras tes anemis 
quant les aras au desoz mis 
il leront leur iniquite 
et connoistront la verite 
puis souferront por dieu la peine 
lassus el pardurable regne 
seront por t amor alevé 
et se tu as jhesu loé 
encore l aime et loe et prise 
par tens seras du monde prise 
si tendras el ciel la sus 
qant seras venue au desus 
de touz tes anemis mortiex 
espous aras ainz ne fu tiex 
a qui tu t ies toz jors donnee 
reine seras coronee 
que cil est rois qui te velt prandre 
a tel segneur doit len entendre 
gardes por autres ne le changes 
je sui michiel prince des anges 
que diex ton bon espous t envoie 
por toi conduire a droite voie " 
a tent li anges s en despart 
la pucelle de l autre part 
qui a eu le bon confort 
vers dieu a torné son acort 
de tenir son proposement 
ileuc atent son jugement 
a l endemain ce dist l estoire 
se sist li rois en le pretoire 
delez lui les cinquante sages 
a la dame vint un mesages 
de par le roi qui li a dit 
qu el viegne a lui sanz contredit 
la pucele est venue a cort 
tretouz li peuples i acort 
por oir la desputoison 
li rois leur demande reison 
por qoi ne commence l asaut 
la pucele en estant saut 
si a parlé hardiement 
' rois tu as fet commandement 
que ces cinquante sages soient 
encontre moi et si m essaient 
tu les as toz a ta partie 
si n est pas bien l euvre partie 
bien t i garde a ceste bataille 
je sui jeune fame sans faille 
et sanz aide et sanz deffensse 
se jesu crist de moi ne pensse 
ne porroi pas vers euls durer 
mes ce me fet aseurer 
que sa deffensse m a permise 
diex en qui j ai m entente mise 
mes de ce me doit ennuier 
que tu leur as pramis loier 
s il me pevent au desouz meitre 
et tu me doiz un don prameitre 
or ce revoill dire et conter 
que se je les puis seurmonter 
par bon tesmoing de saint escrit 
que tu creras en jhesucrist 
c est ma pramesse c est mes dons 
itex sera mes guerredons 
li rois repont tot maintenent 
' bel amie tel convenent 
ne me peuz tu ne ne doiz fere 
je ne sui pas de ton afere 
mes ja verrons bien au parler 
se tes diex te porras garder " 
la pucelle plus ne sejorne 
vers ses anemis se retorne 
por ce q an sa cause se fie 
en tel maniere les defie 
' segneur ceenz sont tuit venu 
petit jeune grant et chanu 
por noz parolles escouter 
or ne doit nus de vous douter 
s il a riens em pensse de dire 
tens est d entrer en la matire 
por touz parolt le mielz parlent 
et tretoz dient son talent " 
li uns repont qui fu ainnez 
et mielz vaillant et mielz senez 
' belle amie einssi n est il pas 
por toi avons marchié meint pas 
et por toi somes assemblé 
je nel dirai pas en emble 
tout en apert parler voudrai 
commenciez et je repondrai " 
la virge ne s est pas teue 
ainz dist tote desporveue 
' puisque de votre foloience 
otai mon qeur et ma leance 
et je connu la faussete 
ou j avoie lonc tens esté 
et j oi en dieu tout mon penser mis 
en dieu qui est li miens amis 
et je oi receu la foi 
de jhesucrist en qui je croi 
desi ce jor me fu amer 
et entre totes et amer 
des lors en hai ges leur livres 
dont mes cuers ot esté si yvres 
qu il ne pooit estre repris 
si volentiers avoie apris 
que j avoie mis au desouz 
les clers de ceste terre touz 
touz mes mestres passé avoie 
par les livres que je savoie 
mes por ce que je se de voir 
que la nul jor por nul savoir 
n auroie pardurable vie 
einssi comme j oi primes envie 
de l aprendre et du retenir 
issi ne me po ge tenir 
que tot ne meisse en obli 
qu en mon qeur avoie establi 
que ce n estoit se fable non 
en dieu que jhesucrist a non 
tornai mon qeur et m esperance 
si n i sai autre sapience 
fors celui dieu qui degna nestre 
home por home et por lui estre 
de virge sanz corruption 
souffri et mort et passion 
san ce que mestier n en avoit 
mes de fine verte savoit 
se li mors de la fause pome 
par coi deable decut home 
ne fust par mort d ome recuz 
hom fust aussi comme veuz 
por ce il prist nostre nature 
en semblance de creature 
bien parut a s umilite 
qui estoit diex par verite 
il estoit diex et hom ensemble 
issi est il issi me semble 
c est cil en qui mon qeur se fie 
c est la moie filosofie 
en son non et en son memoire 
c est ma joie c est ma vitoire 
qui veincra toz mes anemis 
car einssi le m a il pramis " 
a poine avoit elle ce dit 
quant li uns d eus dit ce mesdit 
et cria comme forsenez 
' sire " fet il ' qui maintenez 
l oneur et l empire de rome 
qui estes sages et vaillant home 
quant faudra iceste folor 
ce grant barat ceste dolor 
dont cist crestien desleal 
sont si du tot torné a mal 
qu il ont noz diex si en despit 
oez comme ceste les despit 
nos cuidions a la parclose 
oir de lui aucune chose 
dont nos fusions esbaudi 
nos somes voirement trai 
qu el mont n a plus de sages homes 
bien voi qu en vain nos travellomes 
por iceste meschine fole 
qui a commencié sa parolle 
por ce jhesu que il tant aiment 
ce est leur dieu qui ce tesmoignent 
de son deciple fu venduz 
et par les mains en croiz penduz 
mes ne pot eschaper de mort 
cil qui essaucent a tel tort 
au tierz jor apres s asemblerent 
si deciple si l emporterent 
puis noncierent por les citez 
qu il ert de mort resucitez 
et por acroire leur faintise 
dient qu il a sa manentise 
u ciel amont ou il monta 
quant il de mort resucita " 
la pucelle repont briement 
' j ai fait a droit commencement 
de celui dieu dont pas ne dout 
qui est commencement de tout 
il est droit rois et empereres 
par qui diex li souverains peres 
et qui totes bontez habunde 
et fist de noient tot le monde 
et qu i t iroie je fablant 
je te dirai tot mon semblant 
de lui par lui en lui peuz querre 
quantque tu peuz veoir en terre 
le sens et la vive fontaine 
donc toz biens sort par large veine " 
lors repont li rectoriens 
' se cil qui croient cretiens 
fust li filz dieu ou verai diex 
comment pot il estre mortiex 
comment poist mort deconfire 
celui qui de la mort est sire 
et s il fust hom ne poist mie 
de mort resuciter en vie " 
la demoiselle li respont 
' frere tu as lessié le pont 
por passer parmi le perill 
se croiz le pere sanz le fill 
tu as mespris trop leidement 
tu m as dit au commencement 
que s il fust hom ne poist nestre 
et si fust diex hom ne pot estre 
et si fust dex mort ne l veinquist 
et si fust hom ne revesquist 
dont ne croiz tu quant poeste 
diex de fere sa volente 
et se tu croiz qu il le peut fere 
por coi ne croiz tu cest afere 
que cil qui toutes choses fist 
preist mort d ome s il volsist 
et cil qui senne les enfers 
et fet les clos et droiz et fers 
et cil qui ne pevent veoir 
enlumine par son pooir 
seur lui segnorie n eust 
et soi resuciter peust 
ce doiz tu croire finement 
et cil qui sofri le torment 
est hom verais sanz faussete 
la mort ocist l umanite 
el n ocist mie jhesucrist 
mes jhesucrist la mort ocist 
gardes que deceuz ne soies 
droiz est que tu meimes voies 
de la notre sainte escriture 
mes se je di par aventure 
n en croire pas la verite 
se je le te di par verte 
por ce te donrai sanz delai 
le tesmoing de la teue lai 
espoir me sauras mielz repondre 
len ne peut home mielz confondre 
que ferir de son dart meimes 
de ton platon te dirai primes 
qui dist que dex se monterroit 
a cels qui montrez ne s estoit 
et qu aroit quatre reonz signes 
c est la vroie croiz qui fu dignes 
de soutenir le digne mestre 
qui tot le mont a a sa destre 
sebile parla a son tens 
que jhesucrist nestroit li buens 
qui seroit nez d une pucele 
et si redist autre novelle 
et si dist que beneoist fust 
cil qui seroit penduz en fust 
por ce beneure le dist 
qu il revivroit si comme il fist 
tel sont li tesmoing de sebile 
ja te deisse de virgile 
mes bien t en peuz itant fere 
se tu n em peuz ton qeur atrere 
dont est il droiz q arrieres aies 
le deable q avoir soloies " 
atant est la virge teue 
la parolle a cil esmue 
et dist ' pucele or me respon 
ce que demanderai m espon 
se jhesu qui ta bouche nome 
estoit dieu en semblence d ome 
et fist tant miracles en terre 
comment l osa la mort requerre 
de par lui resordent li mort 
comment soufri perill de mort 
cil qui n a mestier de morir 
et peut la gent de mort guerir " 
elle repont cil s est teuz 
cil ne peut estre deceuz 
' que tu cuides que dieu soit mort 
quant tu ce croiz tu as grant tort 
ainz ne morut ne ne morra 
que toz jors fu et sera 
mes ce ne tieng mie a eschar 
que l enfermete de la char 
qui poist home soufrir mort 
fors dieu qui sucite home mort 
hom qui avoit le pechie fet 
souffri la mort por son forfet 
desqu il avoit pechié en fust 
droiz est que tormentez il fust 
la char morut naturelment 
deu fu tot quites du torment 
ce sachiez si le vousist fere 
que bien poist homme soutraire 
par un seul engin de deable 
mes sa joutise est reisonable 
que sanz reison il ne fist rien 
ceste chose establit il bien 
qu il volt que celui vainquist 
qui home vainqui et conquist 
et por ce prist seur lui le fes 
que plus fu humbles et confes 
hom vers lui qui sauvé l avoit 
issi fu comme estre devoit " 
par tiex diz et par tiex prouvences 
leur a faillies leur doutances 
siqu il ne sevent mes que dire 
ne ne li peuent contredire 
a ces diz n ont riens respondu 
tuit sont maté et confondu 
si comme dieu l avoit devisé 
puis a li uns l autre avisé 
si ont perdu leur sens tretot 
que honiz sont du tot en tot 
quant l emperieres a veu 
que il se sont tretuit teu 
et qu i sont tretuit esbahi 
par mautalent a dit ' ahi 
comme je voi ci grant mauvestie 
moult estiés ore heitié 
et aprestez de desputer 
moult vos voi ore toz douter 
que perdu avez la parolle 
por une meschinette folle " 
li plus sages d euls toz se lieve 
de ce que il forment le grieve 
si li respont irieement 
' rois ce sachiez veraiement 
que avions tesmoinz assez 
de science avions passez 
tretoz les clers qui soient né 
onques mes ne fumes mené 
a ce que nus fust tant osé 
c onques par nous fust oposé 
li uns de nos por voir le saches 
et s en lui fust si grant outrages 
que contre nos osast parler 
tout confus le convenroit aler 
autre chose est de la meichine 
qui de sapience devise 
que repondre ne li savons 
si grant peor de li avons 
nos n osons dire une parolle 
por iceste pucelle fole 
si te disons tretuit ensemble 
que veritez est et bien nos semble 
ce que la damoiselle dit 
ja n i metromes contredit 
einz recevromes sa creance 
se nos n avons melleurs prouvence 
et bon tesmoing de l escriture 
diex diex ou as mise ta cure 
se ne montre leal escrit 
nos croiromes en jhesucrit 
qui eschives les mauves vices 
et done toz les benefices 
il est poissanz des bien donner 
et moult set bien guerredonner 
tout le travaill et tot l ennui 
que si sergent soufre por lui " 
quant li tirant a entendu 
qu a jhesucrist se sont rendu 
et qu il ont guerpie leur loy 
enmi la cite sanz delai 
a commendé que len li face 
un feu arden enmi la place 
si commande li anemis 
que tuit li sage il soient mis 
les mains liees et les piez 
issi soient par leur pechiez 
atent s en torna un mesage 
et un des clers qui estoit sage 
se fu levez en son estant 
touz les autres vet confortant 
et dist ' segneur paor n aiez 
les deables la dieu merci 
que servi avons jusques ci 
veez jhesucrist qui nos apele 
alons tuit prier la pucele 
ancois qu an nos ait enserré 
que nos soions regeneré 
par baptesme si comme est droiz 
car autrement pas ne vaudroit 
a la celestial coronne 
que damediex a martirs done 
tretuit le sivent ce me semble 
a la pucelle vont ensemble 
si li prient tot em plorant 
qu elle vaut mie demorant 
recevoir leur face baptesme 
et la sainte oncion du cresme 
' segneur " ce dit la dieu amie 
' por dieu ne vos esmaiez mie 
mes hardiz chevaliers soiez 
damedieu vos a essaiez 
par moi que vos ici veez 
a son talent vos a trovez 
vos estes ore et bon et fin 
mes meilleur seroiz en la fin 
de baptesme n aiez peor 
que li douz sans du sauveor 
qu il espandi por nos pechiez 
dont touz li monz est entechiez 
vos ert baptesme de saluz 
et moult vos avra hui valuz 
la bone foi et la creance 
de ce n aiez nule doutance 
que li feus ou vous enterrez 
et le torment que souferrez 
vos tendra toz sains et heitiez 
ne plorez pas soiez toz liez 
ne doutez pas cels qui le cors 
peuent ocirre par dehors 
celui creez qui cors et ame 
peut ocirre d infernal flame " 
atant sont li serjant venu 
et li cinquante tretuit nu 
les mains liees et les piez 
les ont enmi le feu sachiez 
cil crioient a haute voiz 
jhesu reclaime et sa croiz 
illeuc ont le torment soufert 
par coi il ont a dieu ofert 
le sacrifice de leur cors 
u ciel en est li grant tresors 
la grant richeice la grant joie 
li droiz chemin la droite voie 
s en sont a damedieu monté 
qui les recut par sa bonte 
et les mist en son paradis 
mort soufrirent ce m est avis 
si comme la leitre le remenbre 
le treziesme jor de novenbre 
de ce avint une mervelle 
a qui nulle ne s aparelle 
onques ne leur malmist li feus 
ne leur robes ne leur cheveus 
n onques leur char plus ne broi 
aussi comme fussent endormi 
se gisoient enmi la place 
et si avoit chascuns la face 
aussi vermelle comme rose 
por la mervelle de la chose 
a damedieu se convertirent 
pluseurs sarrazins qui ce virent 
li cretien ont les cors pris 
de nuiz qu il ne fussent malmis 
et si les ont enseveliz 
en cele oevre ert toz leur deliz 
l emperere vit la meschine 
vers damedieu plus enterine 
qu elle n avoit devant esté 
et li feus que voiz apresté 
ne la peut pas espeonter 
or la velt derechief tenter 
ou por laidir ou por malmeitre 
por savoir si la porroit meitre 
a ce qu el volsist aorer 
ses ymages por honorer 
vers lui se torne si l apelle 
' hai hai gentis pucelle 
car pran consoill a toi meimes 
des l eure que je te vi primes 
oi je pitie de ta jovente 
toz jors i ai mise m entente 
a delivrer ton cors de peine 
jentis pucelle car t en peine 
croi en noz diex se l sacrefie 
il est moult fox quil ne s i fie 
se tu fes ce que t ai prié 
quant tu aras sacrefié 
tretout aussi te tendrai chiere 
autel semblant et autel chiere 
te fere com a la reine 
tote sera vers toi encline 
ma gent ma terre ma mesniee 
toute sera par toi partie " 
la pucele a un ris jeté 
si repondi la verite 
' empereres les ce ester 
ne me doiz pas amonester 
a fere si grant felonie 
jhesucrist qui je sui amie 
m a por voir a espouse prise 
c est cil qui mes cuers aime et prise 
c est mes deliz ce est ma joie 
n est riens nule dont j aie joie 
fors seulement de s amitie 
por li ai ge de moi pitie 
por li gart ge mon pucelage 
je ne te crieng por nul domage 
que tu puisses a mon cors fere 
torment ne me porroient trere 
de dieu servir de dieu amer 
de lui prier et reclamer " 
li tirant est tot forsenez 
ses menitres a apelez 
et commendé q an la despoille 
toute nue voille ou ne voille 
que len la bate d esglentiers 
et cil le font moult volentiers 
tretoute li tranchent la char tendre 
qu el ne fu pas digne d atendre 
le petit cop d une vergeite 
puis a commandé q an la meite 
en une chartre sans clarte 
ou avoit sovent grant nerte 
que il n i ait nule lumiere 
einssi soit leenz en teniebre 
ne n en isse de douze jors 
itiex i soit mes ses sejors 
li sergent ont la virge prise 
en oscure prison l ont mise 
illeuc lessent la dieu amie 
mes diex ne l oblia lors mie 
son ange en la chartre envoie 
por ce qu il velt qu elle le voie 
jhesu envoia de sa gloire 
por lui tenir en son memoire 
et la clarte esperital 
mist dieu dedenz la chartre aval 
por l ange qui la reconforte 
et si grant clarte li aporte 
toute la chartre en enlumine 
cil qui gardoient la meschine 
ont tuit si grant peor eu 
de la clarte qu il ont veu 
qu il ne peuent un mot sonner 
n il ne peuent quel part aler 
atant par aventure avint 
que l emperes aler convint 
hors du pais por une afere 
qui li estut a force fere 
entre ces choses la roine 
oi parler de la meschine 
comment li rois l avoit traie 
comme elle iert sage et afeitie 
que elle avoit vaincuz les sages 
comme li rois par ses mesages 
comme l avoit fet d esglentiers batre 
et comment il la fist embatre 
en la chartre qui est oscure 
et comme li rois n avoit cure 
qu elle mengast ne ne seust 
qu elle par fain mort receust 
quant elle ot oi la cruel paine 
ja soit ce qu elle fust peaine 
moult est engoisseuse et hative 
de veoir la tant comme est vive 
mes moult se doute en son corage 
que l emperere ne le sache 
quequ el aloit en tel maniere 
par la sale avant et arriere 
pensant et repenssant encontre 
un prince li vint a l encontre 
qui porphires avoit a non 
qui estoit de moult grant renon 
et bien savoit sanz nul mesdit 
celer ce qu an li avoit dit 
l empereriz l a apelé 
' or soit " fet elle ' bien celé 
biaus amis ce que t en voil dire 
a la pucele que mon sire 
tient en sa chartre parleroie 
moult volentiers se je pooie 
or vos en convient entremeitre 
ou par doner ou par prameitre 
que ne vos encusent les guetes 
si vos m amez issi le feites 
por dieu amis ne vos ennuit 
oez ce que je vi ennuit 
en mon dorment m estoit avis 
de la virge que je devis 
qu elle ert en une chambre assise 
de grant clarte par tot esprise 
et entor lui furent assis 
homes blans ne sai sept ou six 
je ne m i soi pas bien garder 
el m apela et dist apres 
que j alasse de lui plus pres 
u chief a un des homes blans 
a ses mains mises par devant 
une corone d or il prist 
u chief la corone me mist 
apres me dist gentis roine 
ne doiz avoir nule haine 
vers le segneur qui tel corone 
par moi te presente et done 
c est jhesucrist nostre bon pere 
devant qui nus n est emperere 
por ceste avision biau sire 
seufre mon ceur issi grant ire 
que je ne puis durer par nuit 
comment cuidiex vos qui m ennuit 
je ne puis boivre ne mengier 
je ne souferrai plus dengier 
ne ce pensse dont je me deull 
la damoiselle veoir vuoill " 
atant li repondi porfile 
' dame voirs est que notre sire 
est moult cruels a itel gent 
por ce ne seroit il pas gent 
que nos faillisse a cest afere 
commendez je sui prest de fere 
tretot votre commendement 
or ne vous faut que seulement 
tantque vos peussiez porvoir 
le consoill des guetes avoir " 
atent s en est tornez au guetes 
par pramesse les a atraites 
siqu il i ont acreanté 
que il feront sa volente 
quant il furent el premier some 
la roine prant le preudome 
si sont alez en la prison 
si comme el en avison 
la roine a clarte veue 
de la peor qu il ot eue 
orent endui que il chairent 
tant durement s en esbahirent 
mes un ordre s est espandue 
qui la clarte leur a rendue 
et toz asoagiez les a 
maintenent que les adesa 
' levez sus " ce dist la pucele 
' veez jhesucrist qui vos apele 
por demorer avocques lui " 
atent se sont levez endui 
si ont la virge regardee 
d anges qui avoc lui estoient 
qui ses plaies li afeitoient 
et onguoient d un onguement 
par qoi la char si doucement 
estoit tornee a tel clarte 
onques n avoit si clere esté 
et si revirent les veillarz 
les lui seoir de toutes parz 
qui avoient si cler les vis 
que ne peuent par nul devis 
leur clarte estre devisé 
qu il ne peuent estre avisé 
du prince ne de la reine 
puis a assise la meschine 
u chief a l ome une corone 
el chief l empereriz la donne 
et dit ' segneur vez ci la dame 
la saintisme de cors et d ame 
si deprions nostre segneur 
q autresi grant part ou gregneur 
aiez en son regne con gie 
et il m a doné le congie 
et de ce prince qui est ci 
aura notre sire merci 
que li dons li en est donnez 
q apres martires ert coronez " 
apres li ont li veillart dit 
' kateline sanz contredit 
a dieu oie ta priere 
le quel amor tu as si chiere 
que por lui es ci enchartree 
et en tenebres es entree 
por la clarte du ciel avoir 
or te disomes nos por voir 
que diex t a octroié le don 
que ceus aront verai pardon 
por qui tu degneras proier 
ne se doivent pas esmoier 
cil qui por toi sont venu ci 
que dex ara d eus tel merci 
qu au monde vaincront le deable 
et aront vie pardurable " 
issi ont parlé li veillart 
la pucele de l autre part 
s a si confortee la dame 
' n aiez tu mie qeur de fame 
mes bon et enterin et fors 
et diex t envoiera confort 
jusqu au tierz jor iras o lui 
travaill ne peine ne anui 
de leur angoisse ne menace 
ne doiz douter que len te face 
que les engoisses de ce monde 
sont fin neant a la reonde 
apres la joie et la leesce 
que cil aront pour leur destreice 
de leur martire et de leur poine 
gaagneront dieu et son regne " 
atant a repondu porfire 
et dit ' pucele li tiens sire 
di moi quel guerredon peut rendre 
a cels qui voldroient despendre 
por s amor la temporel vie 
que de l oir ai grant envie 
porfire " ce dist katerine 
' se tu as bone et enterine 
la volente de l escouter 
bien me porras oir conter 
que cil siecles n est c uns trepas 
bien sai et si n en douter pas 
et aussi vit len an ce monde 
come en une chartre parfonde 
ou il n a se teneibres non 
ja ne iert de si grant renon 
nus hom ne de si grant savoir 
qu il ne muire par estovoir 
issi est de chose xxx 
deleur engoisse mal et paine 
covoitise barat envie 
sont les deliz de ceste vie 
ce pais claime je tot quite 
mes li pais ou dex habite 
est biax et nez sanz nul ordure 
toz jors il vit toz jors il dure 
que il peut fere son estage 
ce pais n est pas heritage 
cil qui le mont vellent despire 
la n enveillist nus ne n enpire 
la n estaint ne char ne couleur 
enfermetez mal ne doleur 
la est sans ordure biautez 
sanz trecherie leautez 
joie sanz ire jor sanz nuit 
ileuc n a riens qui li ennuit 
ileuc ne crient aversite 
li estagiers de la cite 
n en dire mal que je ne puis 
mes bien assez que je il truis 
qui seroit sanz fons et sans rive 
ne porroie por riens que vive 
ce que tu verras aconter 
se peuz en la cite monter 
se tu gardes ta leaute 
jusqu a la fin sanz fausete 
bien i iras ce te pramet 
mes de bien fere t entremet " 
issi parolle la meichine 
le chevalier et la reine 
s em partirent tot maintenent 
grant joie vont endui feisant 
des homes blans qu il ont veu 
et des conforz qu il ont eu 
de la glorieuse pucele 
li chevalier ont fet querele 
et demandent par leur deduit 
ou porfire tout la nuit 
ot avec la reine esté 
porfire n a point redouté 
il leur a dit sanz plus atendre 
' segneurs se voliez entendre 
a ce que dire orendroit 
sachiez que bien nos en vendroit 
ne demandez ou j ai esté 
mes fetes a ma volente 
et gaagniez la votre joie 
soit pardurable avoc la moie 
sachiez que cil n est mie sages 
qui fet honeur a ces ymages 
que avez servi jusques ci 
criez a damedieu merci 
qui fist tretoutes creatures 
et despisiez itiex feitures 
qui ne si peuent conseillier 
nus ne se peut plus avillier 
que servir mains vaillent que li 
servez et honorez celui 
qui est sires de tout le monde 
qui tot peut fere a la reonde " 
deux cent en i avoit par conte 
des chevaliers qui par le conte 
ont les ymages en despit 
et sont tornez a jhesucrit 
la damoiselle endementiers 
par quinze jors tretouz entiers 
en l oscure chartre s estut 
ou ainz ne menja ne ne but 
par home qui en terre vive 
et si est elle encore vive 
car diex la cui protecions 
reput en la fosse au larrons 
que daniel le bon profeite 
a ceste peue et refete 
par un coulon blanc comme cine 
de tel mesage est elle digne 
quant acompli furent li jor 
de la demeure et du sejor 
qu ele dut en la chartre fere 
diex jhesucrist li debonaire 
qui a sa gent n est mie estranges 
o une compagnie d anges 
est descenduz en la prison 
por conforter le sien prison 
puis a parlé en tel maniere 
' esgarde bele amie chiere 
conois le pere qui t a fete 
conois por coi tu es destroite 
devant les rois devent les contes 
por qui tu seufres les granz hontes 
les grans doleurs et les grans peines 
por qui de bien fere te peines 
parfes ce que tu as empris 
si te metre em paradis 
tes amis sui et tu m amie 
saches je ne te leire mie 
que moult me plest ta grant bonte " 
atent s en est el ciel monté 
l emperere apres repaire 
quant il ot parfet son afere 
en alixandre est retornez 
o il ot les plez ajornez 
de son afere et de sa terre 
puis commenda qu en li aut querre 
la damoisele isnellement 
por ce qu a fere l ot covent 
et quant el fu devant le roi 
qui avoit par son desroi 
qu el ne menjast de quinze jors 
por ce que lons ert li sejors 
et la grant soufrance de pain 
contrainsist et la grant fain 
il la regarde enmi le vis 
plus estoit bele a son avis 
qu il ne l avoit devant veue 
lors cuida qu elle fust peue 
en repost si l en pesa moult 
qu il parust moult bien a son volt 
tantost a commandé a prandre 
toz les chartriers et fere pendre 
s il ne dient par quel congie 
la damoiselle avoit mangié 
et qui repeue l avoit 
la damoiselle qui ce voit 
ne volt pas que por lui recoivent 
cil mal qui recevoir ne l doivent 
mielz velt que len sache le voir 
qu elle les veist mal avoir 
' roi " fet la virge ' entent a moi 
ne soies pas en tel desroi 
que ci sergent m aient peue 
ne que j aie viande eue 
d ome qui en ce siecle soit 
diex li miens peres me pessoit 
qu il ne velt pas cels oblier 
qui se veulent en lui fier 
par son bon gre me confortoit 
qui la viande m aportoit 
tant con ge fui en la prison " 
li tiranz qui sa traison 
velt celer dedenz son corage 
qu elle ne l tiegne a outrage 
mes ne li valt riens que il face 
ne blandissement ne menace 
' certes " fet il ' bien peus savoir 
je te vossisse mielz avoir 
que ocirre hui par torment 
mes or me di premierement 
puisque si l avons ore empris 
quel consoill as tu de toi pris 
puisque tu fus mise em prison 
or si respon sanz mesprison 
au mains si peulz le meilleur prendre 
ou faces tot sanz plus atendre 
sacrefices a noz ymages 
qui sont poissanz saintes et sages 
je cuit fere ta char la tendre 
par grant torment rompre et estendre 
rois " fet elle ' je voill bien vivre 
mes se je part de ci delivre 
ce n est pas vie ainz est mort 
mes se mes cors est por dieu mort 
et derompu par ton torment 
je sai et croi veraiement 
que m ame se mon cors devie 
ira en pardurable vie " 
li rois aussi comme gagnons 
qui rechigne ses compangnons 
reoulle et si estraint les danz 
si est iriez el cuer dedenz 
qu il ne set que il doie dire 
a ses sergenz dit par grant ire 
' delivrez moi de ce maufe 
si durement m a eschaufé 
que ennuit ne sere a aise 
si fetes chose qui me plaise 
a honte la feroiz morir 
que riens ne l en puisse garir " 
queque l emperere devise 
par quel torment et en quel guise 
la damoiselle seroit morte 
cursates s en entre en sa porte 
qui ert prevost de la cite 
cruiex et plains de crualte 
il voit le roi si hors du sens 
qu il met s entente et tot son sens 
a torment trover et eslire 
' or ne doutez " fet il ' biau sire 
por ces parolles decevables 
empereres " fet li deables 
' dont n as tu honte et desdaing 
d une fame que je ne daing 
nes veoir enmi le vis 
qui or te tient ce m est avis 
et deloie si longuement 
escoute et je dirai comment 
len la peut fere tormenter 
ne t esteut plus a dementer 
car encore ne voi ge mie 
torment que ceste anemie 
se puisse en tel guise doloir 
que face tretot son voloir 
rois commandes tot sanz sejor 
soient fetes jusqu au tierz jor 
quatre roes par ma devise 
oez comment et en quel guise 
les deux seront jointes ensemble 
et les autres deux ce me semble 
seront aussi ensemble jointes 
de clos menuement porpointes 
et si vos il vosdrai pramaitre 
par les rains je i ferai meitre 
broches de fer par tel esgart 
passeront par chascune part 
des roes plain pie et demi 
li cercles qui seront parmi 
et les gentes que li rois tienent 
qui au torner vont et revienent 
seront brochés de tout entor 
d une facon et d un ator 
seront les roes toute quatre 
apres si les fere enbatre 
en un grant fosse ou seront 
queque les roes torneront 
contreval tout a une hie 
que les autres tormenz la fuie 
contremont et en tel maniere 
tout l une avent et l autre arriere 
entre les broches de mileu 
aura la pucelle son leu 
la sera mise toute nue 
et quant l eure sera venue 
que les roes torner 
et par engin fere atorner 
et l une contre l autre ira 
onques si tost ne descira 
li leus sa proie de sa poe 
com les denz de chascune roe 
li derompront sa char la tendre 
a ce porront essample prandre 
li cretien qui seront 
por ce tui se repentiront 
mes il est droit que len l essoit 
et que devent le torment soit 
la damoiselle vue assise 
apres a son voloir eslise 
ou son domage ou son profit 
que el muire ou dieu sacrefit " 
atant mandent les charpentiers 
tant i ot mis de jors entiers 
que li tormenz est aprestez 
enmi la sale est arestez 
plains de broches de fer agues 
li pueples et les genz menues 
se sont assemblez tot entor 
et n i a nul qui de l estor 
et de la noise que il maine 
de la peor et de la paine 
ne tranble tot en son corage 
li rois s estut en son estage 
et commande que tote nue 
soit la pucele xxx 
la damoiselle est despoilliee 
toute preste et apareilliee 
de mort soufrir moult volentiers 
por jhesucrist s il est mestiers 
que nul torment que elle voie 
ne nul travaill ne la desvoie 
ne point n en est ses cuers grevez 
vers le ciel a ses eulz levez 
et dit soef entre ses denz 
et prie dieu du dedenz 
' diex en qui est toute poissence 
la cui pitie garde et avence 
celui qui de bon cuer l apele 
entent le cri de la pucele 
qui a son besoing te reclaime 
qui de son cuer te doute et aime 
et fai que cist engignement 
qui de mort est aprestement 
qui por moi est ci embuchiez 
par ta foudre soit trebuchiez 
et froissiez par pieces menues 
que ces genz qui sont venues 
et qui en ton non ne se fient 
de leur pooir te glorefient 
sire tu sez certenement 
que por la peor du torment 
ne faz je pas ceste requeste 
que de morir sui tote preste 
et de souffrir si grant martire 
com tu me degneras eslire 
mes je l di por cels qui ci sont 
qui en ton non por moi creront 
qu en toi aient gregneur fiance 
quant il verront ceste vengence 
a paine ot fete sa priere 
qant jhesu qui l avoit tant chere 
li envoia son vengement 
du ciel descent isnellement 
un ange atot une foudre 
plaine de vent et o grant poudre 
qui fiert l enging en tel maniere 
que piece n i remest entiere 
et les pieces q an sont saillies 
si ont les genz si esbahies 
si con les venz les a ruees 
quatre mile en a ruees 
si feri si l estorbillons 
que du fust ne des aguillons 
ne remest broche ne astelle 
que por l amor de la pucele 
ne se vengast de ceus delez 
siqu il i ot d escervelez 
quatre mile paiens par conte 
issi li venga diex sa honte 
a ce miracle iert la reinne 
qui atendoit de kateline 
la passion couvertement 
elle a veu le vengement 
que dex a fet tot en apert 
lors se porpensse que elle pert 
son tens s el se cele forment 
lors se lieve isnelement 
devent le roi qui s en enrage 
ne ne tient pas fet elle a sage 
' ha chetis rois que pensses tu 
tu voiz com diex a grant vertu 
tu le cuides vaincre par force 
cesses tu dolent ne t esforce 
de hater ton grant dempnement 
que tu aras hastivement 
sachiez que ci te peut dempner 
ce diex qui ci pot amener 
la foudre dont quatre mile home 
sont ci ocis a une some " 
a ce que la reigne a dit 
se leverent sanz contredit 
maint sarrazin qui tot ce virent 
maintenant si se convertirent 
devant le roi apertement 
et crierent moult hautement 
' li diex au cretiens est granz 
nos nos tenons a ses sergenz 
et tendron desiqu en la fin 
que si verai dieu ne si fin 
n avons nos encore trové 
rois nos avons bien esprové 
que tes diex sont veines ydoles 
que tu forges au mains et doles 
ne peuent nul aide fere 
rois cil dieu sont de put afere " 
quant li tirant a ce oi 
sachiez point ne s en esjoi 
ains a eu moult grant haine 
et plus assez a la reigne 
lors l apele par itiex diz 
' qu est ce reigne que tu diz 
por coi t es tu de ce ventee 
li crestien t ont enchantee 
mes je te jur par mes granz diex 
que se tu es longuement tiex 
et tu ne lesses ta foleur 
je te ferai a grant doleur 
la teste du cors desevrer 
et si ferai ton cors livrer 
et au bestes et aus oisiax 
qui en feront toz leur aviaux " 
lors commende que len la praigne 
et que len li perce et destraigne 
les mamelles de son coste 
a clos de fer a grant viute 
et quant seront bien atachiees 
hors du cors li seront sachiees 
tentost l ont li sergent ravie 
qui li vellent tolir la vie 
endementres qu i la menoient 
et si laidement demenoient 
elle regarde la pucele 
et dit ' amie car apele 
notre segneur par ta priere 
por qui amor j ai si po chiere 
ma vie que je voill morir 
priez cil qui tot peut merir 
les granz travals as ses amis 
du bon cuer qu il a en vos mis 
me gart et tienge fermement 
que por la poor du torment 
ma foible char ne se repente 
que ne perde ma bone entente 
et le reaume et la corone 
que diex a ses chevaliers donne " 
atant li respont katheline 
' moult joieusement te demaine 
por ceste transsistoire painne 
avras hui vie pardurable 
tu n as mes garde du deable " 
la reigne por ce confort 
a le corage ferm et fort 
et prest de soufrir le martire 
lors commence au sergent a dire 
que il parface isnelement 
l emperial commandement 
li sergenz plains d iniquite 
la mainne hors de la cite 
si li derompent les mamelles 
a bien tranchantes les lemailles 
li embatent enmi le piz 
de ce soiez vos tretoz filz 
a tenailles li sachent hors 
les tendres mamelles du cors 
puis li ont parmi le coste 
un moult tres grant coutel bouté 
si que l ame s en est partie 
u ciel a la destre partie 
mist la reigne nostre sire 
par nuit i est venuz porfire 
ou li cors avoit esté mis 
entre lui et de ses amis 
si l a doucement enbasmee 
qui moult l avoit toz jors amee 
puis l enseveli gentement 
et li fist son enterrement 
a l andemain ont demandé 
cil qui li rois a commandé 
qui avoit ainssi atorné 
et enbasmé et enterré 
le cors ainssinc a la reigne 
et si en ont maint por haine 
li menistre par leur desroi 
pris et mené devent le roi 
et les commande toz ocirre 
mes porfire qui ne desirre 
fors por dieu martyre soufrir 
se va donner et poroffrir 
tot de son gre au fereor 
et va devent l empereor 
' empereres " ce dist li quens 
' tel jugement n est mie buens 
que fez ocirre sanz meffet 
cels qui ne t ont de neant mefet 
tu t en porras bien repentir 
mes je ne voill pas consentir 
que nus en muire sanz deserte 
ci aroit trop desleal perte 
mes se cil a mort deservie 
qui la reigne a ten servie 
que la reigne enseveli 
por ce que diex iert bien de li 
je ne dout riens itel meffet 
bien saches tu que je l e fet 
je croi en dieu ne l quier celer 
que tout le mont doit apeler " 
li tiranz comme forsenez 
qui laidement s est demenez 
car il a el cors le deable 
giete un cri si espeontable 
que tretoute en tentist la sale 
et dist ' chetis l eure fu male 
que je onques chei sus terre 
male mort car vien si m aterre 
quant je pert tout a la reonde 
ce que j amoie en tot le monde " 
tantost commande qu elle face 
venir tretouz enmi la place 
les chevaliers de qui porfire 
estoit esconestable et sire 
tuit sont devent le roi venu 
mes il li est si avenu 
que tuit ensemble li ont dit 
qu il creoient en jhesucrist 
mes por travaill ne por menace 
ne por poine que len leur face 
la creance ne guerpiront 
a leur segneur obeiront 
a po que li tiranz n enrage 
si commande par son outrage 
que len le face tormenter 
a ce les cuide espeonter 
que por la peor du torment 
guerpissent leur proposement 
atant porfire s est dreciez 
et saut avant tot correciez 
que sanz lui les en vit aler 
lors les commance a apeler 
' qu est ce " fet il ' droiz empereres 
que moi qui sui sires et peres 
ices chevaliers lesse vivre 
et les lesse a leur delivre 
saches que tu n aras rien fet 
que je sui chief de ce meffet 
se tu es " fet li rois ' li sires 
ne soies pas por ce li pires 
mes de tent comme a toi apent 
les la folor si te repant 
de tant leur doinge bone essemple 
fai maintenant et si t essample 
et se tu vels avant venir 
je te ferai avant ferir " 
tantost commande qu en le praigne 
et avoc les chevaliers maigne 
loing au dehors de la cite 
iluec sont li cors geté 
et les testes a une part 
que li lyon a un et li liepart 
et les chiens et les autres bestes 
les cors mangassent et les testes 
a l endemain se fu assis 
tot correciez et toz penssis 
li rois en la sale marbrine 
et commande que katherine 
li soit devant lui presentee 
si l a par itelx diz tentee 
' pucele entent ce que je di 
se tu vels si le contredi 
tu es coupable de la mort 
car touz cels qui sont ici mort 
tu les avoies enchantez 
par toi les ai ge tormentez 
mes se repentir te voloies 
de la creance ou tu foloies 
et tu voloies ahorer 
mes diex puissanz sanz demorer 
je te feroie ja reigne 
toz le corroz et la haine 
que j ai vers toi te pardonroie 
et mon reaume te donroie 
or fai moult tost ne me delaie 
l un de ces deux pren si me croie 
ou tu les sacrefices faces 
ou ton chief sanz autres menaces 
te ferai ja du cors sevrer 
si le fere aus chiens livrer 
la hors en cele large voie 
sique tretoz le mont le voie 
emperere " dit la pucele 
' iceste mort m est bone et bele 
ce n est pas mort eincois est vie 
d autre chose je n ai envie 
fors de morir por mon seigneur 
je n oi onques joie gregneur 
car por ce pleur avroi leesce 
repos avrai por ma tristesce 
vie sanz fin joie sanz ire 
je ne te puis la disme dire 
comment je me doi esjoir 
toute sui preste d obeir 
a ce que tu commenderas 
ja tel torment ne troveras 
que je ne seufre de grant joie 
que moult m est tart que mon roi voie 
et l agnel que les virges sivent 
par qui li ange du ciel vivent 
itel segneur doit len requerre 
qui fist et ciel et mer et terre " 
quant ot parlé la damoiselle 
li tiranz ses homes apelle 
dont il avoit devant li maint 
et commande c on li amaint 
hors de la cite d alixandre 
la facent le sien sanc espandre 
ileuc li soit li chief copez 
si en sera ses cuers vengiez 
tantost la mesnent li sergent 
moult en ont grant pitie la gent 
et crient apres la meschine 
' ha douce amie katheline 
aiez pitie de ta jovente 
de ta biaute qu issi est gente 
plus que rose ne fleur de lis 
belle esgarde que tu eslis 
tu lesses joie por tristesce 
tu prenz povrete por richeice 
tu vels por mort changier ta vie 
ainz mes pucele n ot envie 
de morir fors toi seulement 
or te vels livrer a torment 
jentil pucele si delivre 
ton cors qui est dignes de vivre 
hai segneurs " dist la pucelle 
' lessiez ester ceste querelle 
ceste plainte que riens ne valt 
ja nus de vos ne se travalt 
se la douceur de la nature 
qui seurvaint toute creature 
eslit mon cuer por sa daintie 
bien en devez avoir pitie 
de ce ne vos merveilliez pas 
que cist siecles n est c uns trepas 
aincois aiez tretuit grant joie 
qu apareilliee m est la voie 
jhesucrist en son paradis 
je l voi el ciel ce m est avis 
ou il m apelle et semont 
que je m en voise la amont 
c est mes espous c est mes amis 
c est cil en qui j ai mon cuer mis 
c est mes espous c est ma corone 
je n en ai riens s il ne l me donne 
que je sui du tout en sa garde 
de vos penssez et prenez garde 
que mort qui tot le mont desdaigne 
en cest erreur ne vos seurpraigne 
que por le servise du deable 
ne perdoiz vie pardurable " 
issi est venue en la place 
li menistre qui les menace 
de la teste fere voler 
el demande congie d orer 
et il li done volentiers 
son cuer qui est vers dieu entiers 
et ses oeulz vers le ciel adreice 
et prie dieu par grant destraice 
' biau sire diex biau sire peres 
mes amis et mes enpereres 
amis por tes amis en terre 
rois por les tuens en voi ge fere 
enneur de ceus qui en toi croient 
gloire des virges qui te croient 
li bons jhesus graces te rent 
de ce que je dis ne me sent 
abiter entre les anceles 
en la compangnie des puceles 
qui en ceste fraginite 
gardoient leur virginite 
sire par ta misericorde 
a ce que je requier t acorde 
que cil qui aront en memoire 
ma passion et ma victoire 
et en l oneur de toi biau sire 
otroie le sanz contredire 
que tu entendes leur requeste 
et que t aide leur soit preste 
en quelconques necessite 
ou de mal ou d aversite 
se besoing ont de toi proier 
ce dont leur vuoilles otroier 
a l eure qu il m apeleront 
et par besoing me requerront 
de leur complainte aiez pitie 
por m amor et por m amitie 
sire j ai ta volente feite 
se de noient me sui meffaite 
par ta pitie me fai pardon 
por toi mest mon cors a bandon 
au glaive que je voi ci preste 
sire mon cors te doing et preste 
por toi avoir en ce martyre 
m ame recoif jhesu biau sire 
plus ne dement de voir le saches 
et par les mains a ces mesages 
la mest en repos pardurable 
que ne chiee es mains au deable " 
atant li est seur lui venue 
une columbe tote nue 
qui de parler ne se tint mue 
' vien bele seur vien douce amie 
vien u ciel quierre ta deserte 
veez la porte qui est overte 
la porte de beneurte 
alez en bone seurte 
que tes leus est en paradis 
appareilliez par grant devis 
la atendent presentement 
les anges ton commandement 
qui contre toi vellent venir 
et tu leur peuz veoir tenir 
une corone de fin or 
que je ai prise en mon tresor 
dont tu seras ja coronee 
vien t en que bone fus tu nee 
n aies peor amie chiere 
j ai bien oie ta priere 
que tretuit cil qui ton torment 
de bon corage et humblement 
reclameront ma douce amie 
leur priere sera oie " 
el ciel s en est la voiz alee 
et la pucele a avalee 
la teste aval en la poudriere 
si a parlé en tel maniere 
' amis or fier il est bien eure 
il me targe trop et demeure 
l emperial commandement 
delivre toi esnellement 
dieu m apelle bien l as oi " 
li sergent li ot benoi 
fiert de l espee et le chief vole 
a terre sanz plus de parolle 
la avindrent de ce martire 
deux choses qui bien font a dire 
l une fu que en leu de sanc 
virent cheoir let tretot blanc 
parmi la plaie a grant foison 
et or bien savez c est raison 
car li laiz fu par verite 
tesmoing de sa virginite 
l autre des choses qui avindrent 
fu que li ange a son cors vindrent 
ne l mitrent pas en nonchaloir 
encois l emporterent por voir 
el mont sinay sanz delai 
ou damediex dona la loy 
a moyses le bon profeite 
du leu ou elle fu deffaite 
jusqu au mont de sa sepolture 
a moult jornees d erreure 
des enfers qui i sont venu 
la sont maint miracle avenu 
mes une mervelle i avint 
q a maintes gent veoir covint 
que de son sepucre decourt 
huile qui les enfers secourt 
nes des oiseleiz menuz 
i est maint miracle avenuz 
par tot les leus ou len le porte 
en decort huile qui conforte 
toz les enfers qui en sont oint 
que les maus puis ne grevent point 
ceste pucelle bien m en membre 
soufri mort el mois de novembre 
le jor sai ge bien et connois 
el vint e cincquiesme du mois 
soufri mort a un vendredi 
a tierce un po devant midi 
cui en romanz si se descevre 
qui a a chief menee s euvre 
et rent graces a jhesucrist 
de sa peine et de son escrit 
qu il i a si bien achevé 
et si ne li a riens grevé 
il ne l a pas fet por le monde 
ja vices ne le confonde 
qu il face riens por vaine gloire 
encois l a fet en la memoire 
de la glorieuse pucele 
por qui amor il renovelle 
la passion qu el a souferte 
a son gaang a sa deserte 
et por s amor a maintenue 
qu el ne doit pas estre teue 
or li priere en la fin 
qu elle me face un don sanz fin 
quant l ame s en voldra partir 
que malfez ne l puissent partir 
et que ne l ait deable en garde 
en sa deffansse et en sa garde 
a del tot s ame et son cors mis 
a la virge ce m est avis 
et cels qui orront le torment 
facent don et otroiement 
du sen qu il i voldront requerre 
cil qui fist ciel et mer et terre 
ce q en peut veoir et tenir 
nos face a bone fin venir 
qui regne pardurablement 
sanz fin et sanz commencement 
