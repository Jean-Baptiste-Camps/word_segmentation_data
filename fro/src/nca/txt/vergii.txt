une maniere des gens sont 
qui d estre loial semblant font 
et de conseil si bien celer 
qu il se conuient en eus fier 
et quant auient que on s i descueure 
tant qu il seuent l amor et l euure 
si l espandent par le pais 
si en font leur gas et leur ris 
si auient que cil ioie en pert 
qui le conseil a descouuert 
et tant com l amor est plus grant 
sont plus mari li fin amant 
quant li vns d eus l autre mescroit 
qu il ait ce que celer doit 
et souuent tel meschief en vient 
que l amor faillir en conuient 
a grant douleur et a uergoigne 
si com il auint en borgoigne 
d un cheualier preu et hardi 
et de la dame de uergi 
que li cheualiers tant pria 
que la dame li otria 
par itel conuenant s amor 
qu il seust c a l eure et au ior 
que par lui seroit descouuerte 
leur amor il y auroit perte 
et de l amor et de l otroi 
qu ele li aroit fet de soi 
et a cele amor otroier 
deviserent qu em zz vergier 
li cheualiers tous seuz seroit 
au terme qu ele li metroit 
ne se remuast d un anglet 
deuant que zz petit chiennet 
verroit par le vergier aler 
er lors venist sans demourer 
en la chambre et seust bien 
c a cele eure n i auroit 
que la dame tant seulement 
ainsinc le firent longuement 
et fu l amor douce et celee 
que fors eus ne le sot riens nee 
li cheualiers fu biaus et cointes 
et par sa valour fu acointes 
du duc qui bourgoigne tenoit 
et aloit souuent et venoit 
a la court et tant y ala 
que la duchoise l aama 
et li moustra semblant d amor 
que s il n eust le cuer aillours 
bien se peust aperceuoir 
par semblant qu el l amast por voir 
mes pour semblant qu ele feist 
li cheualiers semblant n en fist 
ne onques nus ne s en percut 
qu ele vers li amor eust 
tant que elle en ot grant anui 
qu ele parla zz iour a lui 
et mist a reison par mos tiex 
" sire vous iestes biaus et preus 
ce dient tuit la dieu merci 
si auriés bien deserui 
d auoir amie en zz haut lieu 
qu en eussiés hounour et preu 
que vous querroit or tel amie 
ma dame " fet il " ie n ai mie 
ancor a ce mise m entente 
sire " fet elle " longue atente 
vous pourroit nuire ce m est vis 
se lou que vous soiés amis 
en zz haut leu se vous veés 
que vous i soiés bien amés " 
cil respont " ma dame par foi 
je ne sai mie bien pour quoi 
ce me dites ne que ce monte 
ne ie ne sui ne ne conte 
que si hautement amer doie 
et si n en sui pas a deus doie 
d amer dame si souueraine 
se ie bien i metoie paine 
si estes " dist elle " se deuient 
mainte plus grans merueille auient 
et autele auerra oncore 
dites moi se vous saués ore 
se ie vous ai m amor donnee 
qui sui haute dame honnoree " 
et cil respont inelepas 
" ma dame ie ne le cuit pas 
mes bien voudroie vostre amor 
auoir par bien et par honnor 
mes de tel amor dieu me gart 
c a moi n a vous tourt cele part 
ou la honte mon seignor gise 
c a nul fuer ne a nule guise 
ne feroie tel mesproison 
comme de fere traison 
si cuiuert ne si desloial 
enuers mon seignour natural 
fi " dist elle qui fu marrie 
" dant musart et qui vous em prie 
ha " dist il " ma dame merci 
bien le sai mes tant vous en di " 
cele ne tint a li plus plet 
mes grans courous et grant dehet 
en ot au cuer et puis pensa 
s ele puet bien s en uengera 
si fu elle forment iree 
la nuit quant elle fu couchie 
jouste le duc a soupirer 
commenca et puis a plourer 
et li dus errant li demande 
que c e qu ele a et li comande 
et mout m anuie maintenant 
" par foi " dist celle " i ai dueil grant 
de ce que ne set nus hauz hom 
qui foi li porte ne qui non 
mes plus de bien et d ouneur font 
a ceus qui leur traitres sont 
et si ne s en apercoit nus 
par foi dame " ce dist li dus 
" je ne sai pour qui vous le dites 
mes de tel chose sui ie cuites 
car sachiés se ie le sauoie 
malement tel chose harroie 
haés dont " fet elle " celui " 
ce l nomma " qui ne fina hui 
de moi proier au lonc du ior 
que ie li donnasse m amor 
et me dist que mout a lonc tamps 
qu il a esté en ce pourpens 
n onques mes ne le m osa dire 
et ie me pourpensai biau sire 
tantost que ie le vous diroie 
et si pert estre chose vraie 
qu il a pieca a ce baé 
que de ce c aillors n a amé 
nouuele oie n en auon 
si vous requier en guerredon 
c a uostre hounour si i gardés 
com uous saués que il est drois " 
li dus a qui semble mout grief 
li dist " i en verre bien a 
et mout par tant si com ie cuit " 
a mesese fu cele nuit 
li dus onques dormir ne pot 
pour le cheualier qu il amot 
et pour ce toute nuit ueilla 
l endemain par matin leua 
et fist celui a lui venir 
que sa fame li fet hair 
sans ce que riens n i a mespris 
maintenant l a a raison mis 
seul a seul et n i ot que eus deus 
" certes " dist il " que c est grans deus 
quant prouece aués et biaute 
et il n a en vous loiaute 
que vos fuissiés de bone foi 
loial a tout le mainz vers moi 
car i ai vers vous amour eue 
si ne sai dom vous est venue 
tel pensee et si traitresse 
que proie aués la ducesse 
et requise de druerie 
si aués fet grant vilenie 
que plus vilaine n estuet querre 
issiés errant hors de ma terre 
si en irés errant sans doute 
je la vous ve et deffens toute 
se i entrés ne tant ne quant 
que des maintenant en auant 
vous i porroie fere prendre 
sachiés ie vous feroie pendre " 
quant li cheualiers ce entent 
d ire et de mautalent esprant 
si que tuit li membre li tremblent 
quant de s amie li remembre 
dont il set qu il n en puet ioir 
se n est par aler et venir 
ne ou pais 
dom li dus veut qu il soit banis 
et d autre part li fet mout mal 
ce qu a traitre desloial 
se tient ses sires et a tort 
si est en si grant desconfort 
qu a mort se tient et malbailli 
" sire " dist il " pour dieu merci 
ne creés pas ne ne pensés 
que i onques fuisse si ossés 
ce que me metés a tort seure 
que ie pensse iour ne eure 
mal fet qui le vous a dit 
ne vous vaut riens li escondit " 
dist li dus " que point n en y a 
elle meismes conté m a 
en quel maniere et en quel guise 
vous l aués proie et requise 
comme tricherres envieus 
et tel chose deistes vous 
puet estre dont elle se test 
ma dame dist ce qui li plest " 
lors dist li dus au cheualiers 
" se vous me voulés fiancier 
par vostre loiel serement 
que vous me dirés vraiement 
ce que ie vous demanderai 
par vostre dit certainz serai 
se vous auriés fet ou non 
ce dont ie sui en soupecon " 
cil qui mout conuoite et desire 
a ieter son seigneur de l ire 
que il a uers lui sans desertes 
et qui redoute cele perte 
comme de guerpir la contree 
ou cele est qui tant li agree 
respont que tout sanz contredit 
fera ce que li dus a dit 
car il ne s en prant mie garde 
a ce que li dus se prant garde 
que li dus veille demander 
de riens fors de cele priere 
le serement en tel maniere 
l en fist li dus et cil l en prist 
et li dus maintenant a dit 
" saciés par fine verite 
que ce que ie vous ai amé 
ca en arriere de fin cuer 
ne me leroit croire a nul fuer 
que vous tel meffet et tel honte 
comme la ducesse me conte 
ne tant ne la tenisse voire 
se ce ne le me feist croire 
et me meist en grant doutance 
quant regart vostre contenance 
de courtoisie et d autre riens 
a coi len puet sauoir mout bien 
et quant d ailleur ne s apercoit 
asses qu amés damoisele ou dame 
je me pens que ce soit ma fame 
qui me dist que vous la priés 
si n en puis estre desuoiés 
que ne cuit qu ensi voit l afere 
pour riens que vous me puissiez fere 
se vous ne me ditez qu ailleurs 
amés en tel lieu par amours 
et m en lessiés sans nule doute 
sauoir en la verite toute 
et ce se fere ne voulés 
com pariures vous en alés 
hors de ma terre sans delai " 
sil ne set nul conseil de soy 
car le geu a parti si fort 
que l un et l autre tient a mort 
et c il dist la uerite pure 
qu il dira se ne se pariure 
a mort se tient s il meffait tant 
qu il trespasse le conuenant 
qu a sa dame et s amie a 
qu il set mout bien qu il la perdra 
c ele ce puet aperceuoir 
et s il ne dist au duc le voir 
pariures est et foi mentie 
et pert le pais et s amie 
mes du pais ne li chausist 
ce s amie li remainsist 
que seur toute riens perdre crient 
et pour ce qu ades li souuient 
de la grant ioie et dou soulas 
qu il a eu entre ses bras 
si s apense c il la meffert 
et il si par son meffet la pert 
quant par soi ne l en peut mener 
comment porra sens li durer 
qui au cuer ne voit se mort non 
dist en vn ver d une chancon 
" par dieu amors fors m est a correcer 
du dous soulas et de la compaignie 
du biau semblant qu el me soloit monstrer 
cele qui m iert douce dame et amie 
et quant regart sa simple cortoisie 
et les dous mos qu a moi soloit parler 
comment me puet li cuers ou cors durer 
quant il ne part certes trop est mauuez " 
li cheualiers a tel angoisse 
ne set se le voir en quenoisse 
ou il ment et lest le pais 
dont li dus veut qu il soit eschis 
qui ne set li quiex li vaut miex 
l eue du cuer li monte auz eus 
por l angoisse qu en li porchasse 
et li dessent parmi la fache 
si qu il en ot le vis moillié 
li dus n en ot pas le cuer lie 
ainz qu il i ait tel chose 
que reconnoistre ne li ose 
li dus li dist inelepas 
" bien voi que ne vous fiés pas 
en moi tant com vous deussiés 
cuidiés vous se vous deissiés 
vostre conseil priueement 
que ie l deisse a la gent 
je me leroie auant sans doute 
traire les dens l un apres l autre 
ha ha " dist il " sire merci 
je ne sai que ie doie dire 
foi que doi a sainte marie 
ne que ie doie deuenir 
mes ie voudroie miex morir 
que perdre ce que ie perdroie 
ce verite dit vous auoie 
ne s il estoit de li seu 
que ie l eusse conneu 
en iour qui soit de mon viuant " 
et dist li dus " ie vous creant 
sus le cors et l ame de moi 
et sus l amor et sus la foy 
que ie vous doi de vostre homage 
que ia en trestout mon aage 
n en iert a creature nee 
parole nule racontee 
ne semblant fet grant ne petit " 
et cil em plorant li a dit 
" sire ie le vous di ensi 
j aim uostre niece de uergi 
et elle moi tant c om puet plus 
or me dites " fet ce li dus 
" quant vous voulés que vous en croie 
set nus fors vous deus ceste ioie " 
et li cheualiers li respont 
" nennil creature del mont " 
et dist li dus " ce n auint onques 
comment i entrissiés vous donques 
et comment aués lieu et temps 
par foy sire " dist il " par sens 
que ie dirai sans nule riens tere 
quant tant saués de mon afere " 
lors li a toutes racontees 
ces venuees et ses alees 
et la conuenance premiere 
et du petit chien la maniere 
lors dist li dus " ie vous requier 
que a uostre terme premier 
veilliez que vostres compainz soie 
d aler o vous en ceste voie 
car ie veil sauoir sanz aloingne 
s ainsiques va uostre besoigne 
si n en sara ma niece rien " 
et cil respont " ie l otroi bien 
ne mes que il ne vous ennuit 
sire " dist il " g irai onuit " 
et li dus dist que il ira 
ne ia ne li ennuiera 
ainz li sera soulas et gieu 
entr eus ont deuisé le leu 
ou il assembleront a pie 
si tost comme il fu anuitié 
que asses pres d ilec estoit 
que la niece le duc menoit 
cele part tiennent leur chemin 
tant qu il sont uenu au iardin 
ou li dus ne fu pas grant piece 
que il vit le chienet sa niece 
qui s en vint au bout dou uergier 
ou il trouua le cheualier 
tantost a la uoie se met 
li cheualiers et le duc lest 
et li dus apres li s en uaist 
pres de la chambre et ne s en muet 
illuec s estuet au mix qu il pot 
d un orme mout grant et mout large 
estoit couuert com d une targe 
et mout entant a li celer 
d iluec uit en la chambre entrer 
li cheualiers et vit issir 
sa niece contre li uenir 
hors de la chambre en zz praiel 
et vit et oi cel apel 
qu ele li fesoit par soulas 
de salu de bouce et de bras 
si tost comme elle le choisi 
de la cambre vers lui yssi 
et de ses biaus bras l acola 
et plus de yy foys le besa 
ainsque feist longue parole 
et cil la rebese et acole 
et li dist " ma dame et m amie 
m amour mon cuer ma druerie 
m esperance et quainque i aim 
sachiés que i ai eu grant fain 
d estre o vous ainsi com or sui 
trestous ior puisque n i fui " 
et elle dist " mon dous seignour 
mon dous amis ma douce amor 
onques puis ne fui ior ne eure 
que ne m ennuiast la demeure 
mes or de riens ne me dueil 
que i ai o moi ce que ie veil 
quant vous iestes sainz et hetiés 
que li tres bien uenus soiés " 
et il dist " et vous bien trouuee " 
tout oi li dus a l entree 
que mout pres d aus apoiés fu 
sa niece a la uois conut 
si bien et a la contenance 
que il en est hors de doutance 
qu elle li dist a menteresse 
dom mout li plot et voit bien 
que cil ne li meffet de rien 
de ce dom il a mescreu 
ainsinc s est illueques tenu 
toute la nuit endementiers 
que la dame et li cheualiers 
dedens la chambre en zz lit iurent 
et sens dormir ensemble furent 
a tel ioie et a tel deport 
qu il n est resons que vous recort 
ne ne la die ne ne la loie 
s il n atent a auoir tel ioie 
comme amours auz finz amans donne 
quant leur poine leur guerredonne 
car cil qui tel ioie n atent 
c il l oient or nient n i entent 
puis n a a amour le cuer 
que nus ne saroit a nul fuer 
combien uaut tel ioie a auoir 
s amours ne li fesoit sauoir 
ne tiex biens n auoint mie a touz 
car ce est ioie sans courous 
et soulas et envoiseure 
mes tant y a que petit dure 
si est auis de nuis qu il a 
ja tant longue ne li sera 
tant li plest la uie qu il maine 
que se nuis deuenoit semaine 
et semaine deuenoit mois 
et mois zz an et vn an trois 
et yy ans yy et yy ans cent 
quant uendroit au definement 
cele nuit quant il aiornast 
si voudroit il qu il annuitast 
et en cele pensee estoit 
a ce que li dus entendoit 
car ainz iour aler l en couuient 
et s amie adont a l uis vient 
la vit li dus au congie prandre 
baisier donner et baisier rendre 
et si oi prandre le terme 
de rasembler arrier illueques 
le cheualier en tel maniere 
s en part et la dame l uis clot 
mes tant come veoir le pot 
le conuoia de ses biaus ieus 
quant ne pot fere autre miex 
quant li dus vit clorre l uisset 
tantost a la uoie se met 
tant que le cheualier antaint 
que a soi meismes se plaint 
de la nuit si comme il dist 
que trop li a duré petit 
en tel pensee et en tel dit 
est celle dont estoit partis 
que de pensee fu ataint 
li cheualiers fu en tel point 
et adonques a li parole 
quant li dus l ataint si l acole 
et li a fet ioie mout grant 
si li a dit " ie vous creant 
sus le cors et l ame de moi 
et sus l amor et sus la foy 
que ia mes ior ne vous faudray 
quar vous m aués de tout voir dit 
et la duchoise m a menti 
ou ie perdroie ioie et aise 
sire ie vous pri et requier 
ce conseil vous plese a celer 
et l amour a la debonere 
et morroie sans nule faute 
se ie sauoie que nul autre 
ice sauoit que vous sanz plus 
or n em parlés plus " fet li dus 
" sachiés qu il iert si bien celés 
que ia n en yert par moi parlé " 
ainsint s en sont parlant venu 
la dont il estoient meu 
et ce iour quant vint au mengier 
moustra li dus au cheualier 
plus biau semblant qu il n auoit fet 
dont tel courouz et tel dehet 
en ot la duchoise sans faille 
qu elle s en leua de la table 
et a fet semblant par faintise 
que maladie li soit prise 
zz uallet ot de sa maisnie 
puis l a d ilecques enuoie 
et li dus quant il ot mengié 
et laué et bien festoié 
s il est tantost aler ueoir 
et la fist sor son lit seoir 
si a commandé que nului 
ne remaigne leans fors lui 
len fet tantost ce qu i commande 
et li dus errant li demande 
comment cis maus li est venus 
et ce que est qu aués eu 
cele respont " ce diex me gart 
je ne m en donnoie regart 
jusqu a tant c au mengier m asis 
que greigneur sens et plus d auis 
eust en vous que ie ne vi 
quant vous tenés si chier celui 
que ie vous ai dit qui xxx 
comment a moi grant despit face 
et quant voi que pluz biau semblant 
vous li fetes que de deuant 
si grant dueil et tel ire en oy 
qu ilecques demourer ne poi 
ha " fet li dus " ma douce amie 
sachiés ie ne le creroie mie 
ne vous ne autre creature 
c onques par nule auentore 
auenist ce que vous me dites 
ains sai bien qu il en est tous quites 
ne onques ne pensa dou fere 
tant ai apris de son afere 
et si ne m en parlés ia plus " 
atant s en part d ilec li dus 
et cele remest mout pensiue 
que ia mais tant comme elle viue 
vne eure a ese ne sera 
deuant que plus apris aura 
de ce que li dus li deffent 
qu ele ne l en demant neant 
mes ia ne l en sera deffence 
car en son cuer engin porpense 
qu ele le porra bien sauoir 
s ele se sueffre iusqu an soir 
elle saura ce ne doute point 
miex son uoloir qu en autre point 
et pour ce a itant se tint 
et quant li dus couchier se vint 
a vne part du lit se tret 
fet semblant que point ne li het 
que li dus o lui gesir doie 
qu elle set bien que c est la uoie 
de son mari mettre au dessous 
pour fere semblant de courous 
se tint elle en tele guise 
que elle miex le duc atise 
a croire qu ele soit iree 
pourtant sans plus qu il l a baisie 
li dist elle " mout estes faus 
et trecherres et desleaus 
qui me moustrez semblant d amor 
c onques ne m amastes nul ior 
et i ai esté lonc temps si fole 
que i ai creue vostre parole 
souuente fois me deissiés 
que de loial cuer m amiés 
mes hui me sui aperceue 
que i en ai esté deceue " 
et li dus dist " en vous en quoy 
ne me deistes vous par foi " 
dist elle qui a mal i bee 
" que ie ne fuisse si osee 
que ie ne vous enquesisse riens 
de ce que vous or saués bien 
de quoi saués ie vous espondre 
de ce que cil vous a conté " 
fait elle " dont menconse a uoire 
se ce ne le me feist 
mes del penser il ne me chaut 
car ie pense que petit uaut 
a vous amer de cuer loial 
que que ce fust ou bien ou mal 
mon cors riens ne vit ne ne sot 
que ne seussiés ausitost 
et or voi bien que me celés 
vostre merci les vos penses 
mes or sachiés vous sans doutance 
que ia mes n aure tel fiance 
en vous ne en uostre maniere 
com i ai eu ca en arriere " 
lors a commencié a plourer 
la duchoise et a soupirer 
et s esforca plus qu ele pot 
et li dus grant pitie en ot 
si li a dit " ma bele dame 
je ne soufferroie par m ame 
ne vostre courous ne vostre ire 
sachiés ie ne le vous puis dire 
je ne le vous diroie mie 
sans fere trop grant vilenie " 
cele respont inellepas 
" sire ce ne l me dites pas 
car ie voi bien a uos semblant 
en moi ne vous fiés pas tant 
que celasse vostre conseil 
et sachiés que mout me merueil 
ainz n oistes grant ne petit 
conseil que vous m eussiés dit 
dont decouuers fuissiés par moi 
et si vous di en bone foy 
ja en ma uie n auendra " 
quant elle ot ce dit si plora 
et li dus si l acole et bese 
qui fu de cors mout a mesaise 
si que plus ne se pot tenir 
de la verite decouurir 
ainz li a dit " ma bele dame 
je ne soufferroie par m ame 
que tant me fi en vous et cro 
que chose celer ne vous doi 
que li cuers sache ne oit 
mes ie vous di n en parlés mot 
sachiés que itant vous en di 
que se ie sui par vous trahi 
vous en receuerés la mort " 
et cele dit " bien m i acort 
estre ne porroit ie feisse 
chose dont vers vous mespreisse " 
cil qui l aime por ce 
et cuide que verite soit 
de sa niece trestout li conte 
comme apris ot du cheualier 
et si comme il fu el vergier 
seul a seul et n i ot qu euz yy 
et comment li chiens vint a eus 
et de l issue et de l entree 
li a tout mot a mot contee 
si que il n i a riens teu 
qu il y ait oy ne veu 
et quant la duchoise l entent 
que cil aime plus bassement 
que de s amour l a escondite 
morte se tient et a despite 
mes onques plus semblant n en fist 
ainz otria mout et promist 
au duc de bien celer ceste euure 
et c il auient qu el la descueure 
que il la pende a vne hart 
et si li est il ia trop tart 
d a celle parler qu ele het 
mes son corage celer set 
des icelle eure qu ele set 
qu ele estoit amie a celui 
qui li a fet honte et anuit 
por itant ce li est auis 
qu i ne ueut estre ses amis 
si aferme tout son porpens 
que c elle veoit lieu et temps 
qu a la niece le duc parlast 
qu ele li dira ausitost 
ne ia ne soufferra tel chose 
ou felonnie soit enclose 
mes onques puis son point ne vit 
tant que la pentecoste vint 
que apres ce fu la premiere 
que li dus tint sa court pleniere 
si qu il enuoia partout querre 
toutes les dames de la terre 
et sa nice fu premeraine 
qui de uergi fu chastelaine 
et quant la duchesse la uit 
tantost touz li sans li fremist 
com celle du mont que pluz het 
mes son corage celer set 
si li a fet plus bel controit 
c onques oncor ne li ot fet 
mes mout ot grant talent de dire 
ce dont elle ot au cuer grant ire 
et la demeure mout li couste 
icelui iour de pentecouste 
que les tables furent ostees 
lors a la duchoise menees 
les dames es chambrez auec soi 
pour elles parler en recoi 
pour venir cointe a la querole 
lors ne pot tenir sa parole 
la duchoise qui uoit son lieu 
ainz dist aussi comme par gieu 
" chastelaine soiés bien cointe 
car bel ami aués et cointe " 
et cele respont simplement 
" je ne sai quel acointement 
vous pensés ma dame pour voir 
mes n ai talent d ami auoir 
qui ne soit du tout a l ouneur 
et de moi et de mon seigneur 
je le croi bien " dist la duchoise 
" mais vous estes bone mestresse 
qui aués apris le mestier 
d un petit chienet affaitier " 
les dames ont oi le conte 
mes ne seuent a quoi ce monte 
o la duchoise s en reuont 
aus queroles que fetes ont 
et la chastelaine remaint 
li cuers d ire li tremble et taint 
et li mue trestout on uentre 
dedens vne garderobe entre 
la ou vne pucele auoit 
qui aus pies du lit se gisoit 
mes elle ne la pout veoir 
ou lit s est lessie cheoir 
la chastelaine mout doulente 
mout se complaint mout se demente 
et dist " ha sire diex merci 
que puet estre que i ai oy 
que ma dame m a fet regret 
que i ai affaitié mon chienet 
set elle par nului 
ce sai ie bien fors par celui 
que i amoie et traie m a 
et si ne le deist il ia 
s il n eust trop grant acointance 
et c il ne l emmast sanz doutance 
plus que moy que il a traie 
bien uoi que il ne m aime mie 
quant il me faut de conuenant 
douz diex et ie l amoie tant 
comme cuers puet plus autre amer 
qu alleurs ne pooie penser 
nez vne eure ne ior ne nuit 
c estoit ma ioie et mon deduit 
c estoit mon delit mon deport 
et mon solas et mon confort 
coment o lui me contenaie 
de penser quant ne l i veoie 
he amis dont est ce uenuz 
que poés estre deuenuz 
qu envers moi aués esté maus 
je cuidoie que pluz loiaus 
me fuissiés se diex me conseut 
que ne fu triten a yseult 
pluz vous amoie la moitie 
se diex ait de moi pitie 
que ne fesoie moi meismez 
onques auant ne puis ne primes 
en pensee n en dit n en fet 
ne fu ne pou ne grant meffet 
par quoi me deussiez hair 
ne si vilainement trahir 
com de noz amors depecier 
por autre amer et moi lessier 
et descourir nostre consel 
he las amis mout me merueill 
que li cuers si m ait diex 
ne fu onques vers uous itiex 
car se tout le mont a deuis 
tout le ciel et tout paradis 
me donnast diex pas ne l preisse 
par conuent que ie vous perdisse 
car vous estiés ma richesse 
et ma sante et ma leeche 
quar riens greuer ne me peust 
tant comme mon laz cuers seust 
que li uostre de rienz m emmast 
he fine amors et qui pensast 
que feissiés vers moi desroi 
quar il disoit quant iert o moy 
qu il iert toz mienz et a sa dame 
me tenoit il de cors et d ame 
et li disoit si docement 
que le creoie bonement 
ne ie ne pensoie a nul fuer 
qu il peust trouer a son cuer 
enuers moi coroz ne haine 
por duchoise ne por royne 
quar lui amer m estuet si bon 
quar mon cuer prenoie le sien 
de lui me pesoit autresi 
qu i se tenoit a mon ami 
tote sa uie et son aage 
que bien connoiz en mon corage 
s auant morust que tant l amasse 
estre o lui me feist il miex 
que uiure si que de mes iex 
ne le veisse nule fois 
he fine amors est ce dont droiz 
que il einsi a descouert 
nostre conseill tot en apert 
qu a m amor otrier li dis 
et bien en couuenant li mis 
que a cele ore me perdroit 
que nostre amor descouuerroit 
et quant i ai auant perdu lui 
ne puis apres itel anui 
viure sanz li pour qui me dueill 
ne ie ne puis ne ie ne uoeill 
ne ma vie ne me plest tant 
que trestout aussi vraiement 
com ie l emmoie loialment 
celui qui ce m a porchassié 
ait dex de mon ame pitie 
et a celui qui a son tort 
m a traie et liuré a mort 
doint honeur et ie li pardoinz 
que ma mort n est se douce non 
ce m est auiz quant de li vient 
et quant de s amor me souuient 
por li morir ne m est pas poine " 
atant s estaint la chastelaine 
fors qu ele dist en sospirant 
" douz amis a diex vous commant " 
a cez mos de ses bras s estraint 
li cuers li faut li uis li taint 
et gist morte descoloree 
enuerse fu geule baee 
enmi le lit morte sans vie 
mes son ami ne le set mie 
qui se deduisoit en la sale 
as quaroles ou dance et bale 
mes ne li plot chose qu il voie 
quant cele a qui son cuer s otroie 
ne voit pas dont mout se merueille 
si a dit au duc en s orelle 
" qu es se sire ou est uostre niece 
qui a demoré si grant piece 
que n est as quaroles venue 
ne sai se l aués mise en mue " 
et li dus la quarole esguarde 
qui de ce ne se prenoit guarde 
celui a soi par la main trait 
et droit en la chambre s en uait 
et quant illecques ne le trueue 
au cheualier dist et li rueue 
qu en la guarderobe la quiere 
qu il le uueut en tele maniere 
par leanz entr eus auenciez 
et d acoler et de baisier 
et cil qui mout l en sot grant gre 
en la guarderobe est entrez 
ou s amie gisoit enuerse 
ou lit descoloree et perse 
cil tot errant l acole et baise 
de ce fere ot lieu et aise 
et sa bouche a trouuee froide 
et partot le cors pale et roide 
et au semblant que li cors mostre 
voit bien qu ele est morte trestote 
tantost comme esbahis s escrie 
" sire diex est morte m amie " 
et la pucele sailli sus 
qui auz pies du lit gisoit ius 
qui respondi " ce croi ie bien 
que soit morte plus qu autre rienz 
ne demanda puisque vint ci 
fors que le cors de son ami 
quar ma dame la rampona 
et de son ami la blasma 
dont li coroz li vint mortiex " 
et quant il oy les mos tiex 
que ce qu il dist au duc l a morte 
sanz mesure se desconforte 
" he las " dist il " ma douce amor 
la pluz cortoise et la mellor 
c onquez fust et la pluz loial 
comme traitres desloial 
vouz ai morte ce fust droiture 
que sus moy tornast l aventure 
si que vos n en eussiés mal 
le cuer auiez si tres loial 
que suz vous l aués auant prise 
mez ie ferai de moi iustice 
pour la traison que i ai fete " 
vne espee a du fuerre traite 
qui iert pendue a zz espuer 
se s en feri parmi le cuer 
cheoir se laist sus l autres cors 
tant a seignié que il est mors 
et la pucele est hors sailliee 
quant elle vit le cors sanz vie 
hideur en ot quant les choisi 
le duc encontre se li dist 
ce qu elle a oy et veu 
si qu elle n i a riens teu 
comment l affaire est commencié 
nes du petit chien afaitié 
dont la duchoise auoit parlé 
atant ez vous le duc desué 
tout maintenant en la chambre entre 
au cheualier trait hors del ventre 
l espee dont estoit ocis 
tantost est a la uoie mis 
grant oirre droit a la querole 
sanz pluz tenir longue parole 
s en vint errant a la duchoise 
et li a rendu sa pramesse 
et ou chief li a embatue 
l espee qu il aporta nue 
sanz parler que mout fu iriés 
la duchoise chiet a ses pies 
voiant tous ceuz de la contree 
dont fu la cors toute troblee 
dez cheualiers qui la estoient 
qui grant ioie mené auoient 
et le duc trestot ausitost 
voiant tous ceus qu oir le vout 
et dist l afaire emmi la cort 
lors n i a celui qui ne plort 
et d autre part quant il reuoient 
les amanz qui mort gisoient 
et la duchoise d autre part 
a dueill et a courouz depart 
la cort et a meschief vilain 
le duc enterre l endemain 
fist lez amanz en sarcuer 
et la duchoise en autre lieu 
tantost se croisa d outremer 
ou il ala sanz retorner 
et deuint ilecques templiers 
helas trestot cest encombrier 
et ce meschief por ce auint 
qu au cheualier tant mezauint 
qu il dist ce que celer deuoit 
et que deffendu li auoit 
et par cest exemple doit on 
s amor celer par tel reison 
c on ait tous iors en ramembrance 
que li descouurir point n auance 
mez li celers en tous point vaut 
dez faus felons enquereors 
qui enquierent d autrui amors 
