ainzke la male gent de perse 
vindrent a rume tant averse 
pur destruire cumunement 
la dignete ove la gent 
ert uns visdanz mult renumé 
des celiens en la cite 
ki esteit adane clamee 
iglise i out renumee 
de la chere sainte marie 
la dame ert mult bel servie 
li visdanz ert d icele iglise 
e penout sei el deu servise 
celien unt a nun la gent 
une terre est si cum io entend 
la cite est si renumee 
d evesques adane clamee 
u li visdanz est mult preisié 
de qui nus faimes cest traite 
theophle out a nun veirement 
cuntint sei mult curteisement 
mult ert de grant relligiun 
de murs et de conversiun 
e si aveit mult grant puisance 
de son evesque en bienvoillance 
si servi sun evesque a gre 
ke del tut fist sa volente 
des iglises des apentiz 
devins ert sages des escriz 
del pople deu reinablement 
refist tut son comandement 
l evesque s entremist de rien 
pur ceo ke cil l esguarda bien 
en deu les estruist nuit e jur 
par grant bunte par grant ducur 
si ke li grant e li petit 
amoent le de quer parfit 
e servirent le cum seignur 
par grant cherte par grant amur 
as vedves et as orphenins 
et as povres ert aclins 
a tuz trova la guarisun 
ki erent en sa subjectiun 
avint ke murut li pastur 
ki ert evesque d icel honur 
ne pout el siecle vivre plus 
l alme rendi al ciel la sus 
apres la mort d icest barun 
vindrent li clerc d envirun 
e li pople tut ensement 
tindrent dunc un grant parlement 
le visdanz de quer amerent 
par cumun cunseil esguarderent 
ke evesque serreit de l honur 
pur ceo qu il ert de grant valur 
de grant cunseil de grant cuintise 
grant bien a sainte iglise 
quant il eurent si esguardé 
al mestre evesque l unt mustré 
quant li out oi 
les granz buntez theofili 
ses almones l affectiun 
dunc granta lur peticiun 
e comanda k il amenassent 
cel visdanz ke ne l leissassent 
que il evesque le 
de part deu cum len feire deit 
tuit ensemble grant joie eurent 
letres de l evesque receurent 
k il deut a l evesque venir 
e ses comandemenz oir 
theofle cure n aveit 
refusat le quanqu il poeit 
purluigna l eire a sun poeir 
requist la gent matin e seir 
que evesque ne l feissent mie 
asez out tut tens de sa vie 
asez li de gre 
tant cum vesquist sun visdanne 
e dist bien ke digne n esteit 
d itel honur a tel endreit 
mais la bone gent ki l amerent 
al mestre evesque l amenerent 
li mestre evesques le receut 
a grant honur si cum il dut 
theofle se mist a genuilz 
al pavement plura des oilz 
e l evesque par les piez prist 
d evesquie n out cure ceo dist 
e dist k il out forment pechié 
pur ceo n ert digne d evesquie 
cure n aveit de tel honur 
de cuer se reconuit pecheur 
cume geu aveit lungement 
as piez l evesque al pavement 
li evesques li fist cel grace 
ke treis jorz li duna d espace 
de ceo faire de ceo enprendre 
al jor venist raisun rendre 
apres le tierz jor veirement 
tint li evesques parlement 
dist a theofle od voiz benigne 
que de l evesquie esteit digne 
pur ceo qu al poeple ert a plaisir 
des volt sun voleir oir 
mais theofle de tut en tut 
refusat l evesquie de but 
e dist bien que n esteit benigne 
de siege ne de honur si digne 
quant evesques entendi 
ke rien ne pur nul pri 
laissa le et autre sacra 
el liu ke cist tant refusa 
e puiske cist esteit sacré 
revint a sa propre cite 
e fist sei conuistre a seignur 
mustra ses leis cum deit pastur 
ico qu il aparvint 
e que ses establies tint 
vindrent si clerc si encuserent 
theofle a l evesque mellerent 
e requistrent que l ostast 
et altre en sun liu ordenast 
li evesques le fist de gre 
altre mist en cel visdamne 
theofle od grant devociun 
mist puis en sa propre maisun 
mais diables li fel chaitifs 
li culverz humains enemis 
k itant est fel et envius 
vit cestui tant religius 
mult li pesa de sa bunte 
en mal envie l ad mué 
el queor li mist grant felunie 
de sun visdamne eut envie 
e mist le en si fait errur 
ke milz amast mundain honur 
mundaine gloire e malvestie 
ke la divine amistie 
plus desirout honur mundaine 
ke deu ne la joie sovraine 
he las mut est malfe felun 
quel pitie de si saint barun 
ki envers deu out ferm amur 
heu las quel pitie quel tendrur 
que diable l ad si cunquis 
que il ne tient de deu nul pris 
en icele cite 
mist un forcené 
un deu enemi un chaitif 
un felun un diable vif 
en diable esteit venimus 
de l art al diable engignus 
mult crestiens aveit cunquis 
e par sun engin a mal mis 
theofle le solt enginnus 
vint a lui cum fol envius 
une nuit pur sun desirer 
e prist a sa porte crier 
li fel hebreus le fist entrer 
cumenca li a demander 
e dist " me dites barun 
la verite e l acheisun 
pur quei vus seiez ca alez 
bien vei que grant bosuign avez " 
e theofle chiet a ses piez 
dit li " sire sire me aidiez 
kar mis evesques me fait tort 
aillurs ne sai quere cumfort 
de mun bel mestier m ad osté 
de tutes parz sui envilé 
mun visdamne m ad toleit 
cher ne me tient ne sai que deit " 
acheisuns li mustrad asez 
dunc dit li hebreus maleurez 
" theofle mut es curius 
de tutes parz et anguissus 
mais ne te puis ore rien faire 
envers tun ostel tien tun eire 
anuit ke vendra vien a mei 
bien te conseillerai ceo crei 
a ceste ore cum dit vus ai 
et a mun seignur te merrai 
se tu vels faire sun voleir 
jo te metrai en grant poeir 
tost te metrai en halt de bas 
ton bon fras de quanque voldras " 
e quant theofle l entendi 
ala s en e mult s esjoi 
la plus preceine nuit ke vint 
a sun hebreu sun chemin tint 
li fel hebreu li forcené 
le menat fors de la 
el theatre k iloec esteit 
e dist li que faire deveit 
dist a lui " mar avés pour 
d iceo ke verras ci entur 
ja ne t estot duter un as 
de soen ke tu ici orras 
bien te defend ke ne te seignes 
ne ke ja deu clamer ne deignes " 
theofle dist ke nun 
mais sa volente siwereit 
e li hebreu li mustre en aire 
beals mantelez pur fals atraire 
od mult chandelabres crianz 
enmi els lur prince seanz 
co erent diable felun 
li mestres e si cumpaignun 
li hebreus li culvert gurfains 
tint dunc theofle par les mains 
menat le al covent enfernal 
a lur concille principal 
e li diable al hebreu dist 
" di a quei vient a mei icist " 
e li hebreu respunt e dit 
" sis evesques l ad en despit 
mult est envers li curucié 
pur ceo s est a vos aprocié 
vostre grant aie requiert " 
dit li diable " coment iert 
quel aie puis faire a gent 
ki servent lur deu lealment 
nequedent s il velt vers mei traire 
e tute ma volente faire 
estre mis hoem e mis serjanz 
entre mes chevaliers vaillanz 
jo li aie 
ke de trestuz aura meistrie 
tuit sun comandement 
e sis evesques ensement " 
li hebreus vers theofle turne 
dit li " des ne seies murne 
dun as tu cest sucurs oi " 
theofle dit " sue merci 
tut sun comandement 
pur ceo que jo ai alegement " 
si comenca dunc a baiser 
les piez d icel prince aversier 
requist sa aie e sun cumfort 
cuntre cels qui li firent tort 
dunc dit li diable al hebreu 
" renit marie e sun deu 
pur ceo k envers eus ai haur 
ne voil ke cist seit mais de lur 
renit marie e sun cher fiz 
par cumfermeisun par escriz 
e puis si s ait en grant haur 
idunkes aura il m amur 
puis quanque il demandera 
a son plaisir de mei aura " 
dunc entra sathanas tut vif 
dedenz theofle le chaitif 
e quant il ert en lui entré 
dit theofle li maleuré 
" jo reni deu le fiz marie 
sa mere e tute lur aie " 
e puis un cyrografe escrist 
cum len fait en cire le mist 
de sun anel l enseela 
e al diable le bailla 
si s en parti cum mal bricun 
haitié od sa perdicium 
sis evesques de la cite 
par deu espeir en bien turné 
l endemain envea pur li 
a mult grant honur li rendi 
son mestier e son visdamne 
deposa l altre a grant vilte 
oiant les clers oiant la gent 
li redona mult bonement 
l auctorite de sun mestier 
e tut le pople a justisier 
comanda li a sun plaisir 
icele iglise a meintenir 
de tuz les apartenemenz 
feist tuz ses comandemenz 
duble poeir e duble honur 
ke unkes ainz eust a nul jur 
out ore theofle de gre 
de sun evesque e del barne 
e si que li evesques dist 
que cruelment vers deu mesfist 
quant osté l out del visdamne 
pur mettre un altre meins loé 
ne conuit nul si profitable 
pur ceo se rendi mult cupable 
theofle en sun liu restorez 
eshalcez e mult honurez 
sur tuz se dreca cum puissant 
duterent le petit e grant 
en poi de tens ert si muntez 
que de trestuz ert mult dutez 
li hebreus li escumengié 
li deu enemi enragié 
vint a li sovenirement 
e dist li mult priveement 
" theofle dun as tu veu 
cum riche cunseil as eu 
par mei e par mon avoé 
tut tis desirs est averé " 
dist theofle " oil veirement 
a li e a tei graces rent " 
ico esteit damnez 
li hebreus li culvert reneez 
pur sa malvestie pur son tort 
le livrerent li prince a mort 
par dreit senz altre acheisun 
livrerent a mort li felun 
cum theofle ert en poi de tens 
en tel orguil en tel purpens 
pur sun chaitif reniement 
livrez a l enfernal turment 
deu li glorius creatur 
ki ne velt la mort de pecheur 
recorda la conversiun 
des bienz k ainz feseit cest barun 
e cum il servi lealment 
en seinte iglise bonement 
e cum il almonirs esteit 
cum as povres grant bien feseit 
as vedves et as orfenins 
as meseals et as frarins 
ne despist pas sa creature 
compunctiun li dona pure 
kar theofle se purpensa 
et en sei meismes turna 
e comenca dunc a plurer 
a veillier et a deu urer 
jeuna et fist afflictiuns 
bati sa culpe a genuilluns 
bien vit qu il esteit esragié 
de la soveraine amistie 
de quer vit sa mort perdurable 
e que sa alme irreit deable 
quant de son chaitif cors 
en une male flambe 
si cum il out ceo purpensé 
de pour de dute trublé 
dunc dist il dolerusement 
od plur et od gemissement 
" chaitifs hoem chaitif meseurus 
que ai jo fait las dolerus 
u irrai ma dolur mustrer 
que m alme puisse salver 
dolent chaitif ou fuerai 
ki deu et sa mere nié ai 
serf me fis al malfe enclin 
par cyrografe en parchemin 
ki purra dunc ma alme tolir 
malfe ki la velt ravir 
quel bosuign oi u quel 
de co mustre cel aversier 
cel deu enemi cel hebreu 
ki si me fist renier deu 
que me valt ore cest deliz 
cest chaitif temporel parfiz 
ke valt la superfluite 
de cest ord siecle maleuré 
heu las chaitif tant maleuré 
coment sui de deu supplanté 
guai mi chaitif coment perdi 
le jor quant en la nuit chai 
esteie del sen eissu 
et absorbé et cumfundu 
quant desirai pur glorie veine 
livrer m alme en feu en peine 
las quel aie requerai 
ki la deu vertu perdu ai 
jo meimes sui acheisun 
de ceste orde perditiun 
traitre sui de ma salu 
auctur sui dunt sui cumfundu 
guai mi las coment sui raviz 
las que dirrai si malbailliz 
ke devendrai a ki irrai 
al grant jugement ke dirrai 
quant tutes riens serunt overtes 
e veant tute gent apertes 
ke dirrai chaitif aversier 
quant li juste e li dreiturier 
serunt devant deu coruné 
et jo chaitif del tut damné 
u coment esterai cupable 
devant le siege espoentable 
u deu serra od ses amis 
quant il jugera morz e vis 
de ki avrai defensiun 
en cele tribulaciun 
e ki purra pur mei preier 
quant chaun receit sun luier 
sulunc que avra deservi 
ki avra dunc de mei merci 
ki me aidera en cel covent 
ki me defendra de turment 
la ne poet nul vers autre entendre 
chascun deit pur sei raisun rendre 
la ne aidera nul sun parent 
chascun endreit sei iert dolent 
guai chaitive alme 
coment es prise et mise en bas 
coment es tu escolurgié 
coment es tu enginnié 
de quel tresbuch es tu susprise 
par quel peril es tu malmise 
de quel tai es tu entaié 
a quel port vendras mesaisié 
u aueras tu rechatement 
cheles ke frai allas dolent 
guai mi que frai u puis aler 
plungié sui ne puis relever 
en enfern irrai sanz cumfort 
en peine en perdurable mort " 
quant si out parlé lungement 
a sei et a sa alme ensement 
par tels diz par autres plusurs 
ne solt vers deu quere sucurs 
li pius deus li bons justisiers 
li merciable et li dreituriers 
ne despist pas sa creature 
duna li esperance seure 
a l alme duna fei entiere 
de li receivre en sa preiere 
kar par l esperance k il out 
dist de bon cuer e si plurout 
" certes ja seit que jo sace 
ke jesus seit nez par sa grace 
de sainte marie la bele 
de la gloriuse pulcele 
cum nostre seigneur cum fiz deu 
ke io reneai par le hebreu 
nepurquant a cele m en irai 
cum mere deu la requerrai 
de tut mun cuer de tut mun sens 
reniez sui fals crestiens 
de queor et de tut mun poeir 
la requerrai matin e seir 
el suen sain temple jeunerai 
urant si que ne cesserai 
desque par sa seinte ureisun 
truisse de cest pechie pardun " 
dist derechief " coment le frai 
od quels levres la requerrai 
ne sai certes sui digne 
de requerre la dame benigne 
tres bien sai que jo l ai forfait 
de tutes parz me surc deshait 
quele iert l entree u raisun 
de la meie cunfessiun 
par quel dit u par quel maniere 
turnerai ma lange a preiere 
u coment mes levres ovrai 
icest fait coment emprendrai 
de quel pechie querrai pardun 
de primes en remissiun 
heu las chaitif que frai dolent 
se jo l comenz si folement 
feu ardant del ciel descendra 
e cruelment mun cors 
li mund ne poet suffrir en sei 
les mals que jo fol fis par mei 
tu alme lief e quier aie 
des tenebres ki te unt saisie 
e va tost a la duce mere 
ki porta sun fiz e sun pere 
i requier la qu ele ait merci 
del mesfait que jo vers li 
tres bien conuis veraiement 
que ele me poet faire acordement 
bien sai que ele ad la puissance 
en li ai tute ma fiance " 
od ceo se cumforta forment 
si que el queor ne out desturbement 
el temple nostre dame ala 
e humblement s agenuilla 
requist de ses mesfaiz pardun 
urat od grant devociun 
jor e nuit sanz definement 
urat a la dame humblement 
jeuna en veillant urat 
d itel mesfait pardun preiat 
k il peust aver rechatement 
de son chaitif reniement 
k ele li fist defensiun 
encuntre diable felun 
ki l ont de deu si supplanté 
et a tel reniement mené 
quarante jorz i demura 
e quarante nuiz i veilla 
od jiunes e od ureisuns 
requist la dame a genuilluns 
la mere deu sainte marie 
envers deu li fust aie 
e puis apres les jurs quarante 
vint a li la dame vaillante 
a une nuit veraiement 
li aparut apertement 
ki est aie a tut le munde 
ki grace en tutes riens habunde 
ki est refui a tuz pecheurs 
ki est a crestiens succurs 
ki est aie a tuz erranz 
ki est tut tens od ses bienvoillanz 
ki cunseille les orphenins 
ki est veie de pelerins 
ki est apel de tuz chaitifs 
ki cumfort dune a ses amis 
ki est esteile desiree 
mere deu el ciel corunee 
a cestui vint apertement 
e dist li mult pitusement 
" chaitifs hoem dolent co que deit 
ke tu cries si a espleit 
ke io t aie e vaille a tei 
ki renias mun fiz e mei 
coment puis dunc mun fiz requere 
ki sire est de ciel e de terre 
ke il parduinst tun pechie 
u le malfait que as enginnié 
od quels oilz le reguarderai 
quant jo pur tei le requerrai 
ki renias si laidement 
par escrit de cumfermement 
de fiance ert il requis 
pur tei ki si vilment guerpis 
coment esterai pur tant mal 
devant sun saint siege real 
coment purrai la buche ovrir 
qant jo tel mals dei descovrir 
vers mun fiz e vers la puissance 
k il ait tei bienvoillance 
dolent ceo qu as vers mei pechié 
purrat alkes estre alegié 
pur ceo ke io aim mut crestiens 
e tut lur linage en tuz tens 
maimement ces aim en fei 
k en mun temple requerent mei 
ki a mei i funt lur preiere 
od boen cuer od fei entiere 
ki i vivent en tel maniere 
a trestuz otrei lur preiere 
icels succur icels enbraz 
reisnablement lur voleir faz 
jo ne voil veer ne suffrir 
le coruz mon fiz ne oir 
ne voil que il se curuce rien 
a cels que jo voil faire bien 
pur ceo t estut requerre mult 
od quer trublé od pitus vult 
la benignete de mun fiz 
ke estre puissiez sis esliz 
n est pas sulement merciable 
mais justes juges veritable 
sur tutes riens est justisiers 
e de suens juges dreituriers " 
dunc dit theofle humblement 
" si est il dame veirement 
beneite dame gloriuse 
saintisme dame preciuse 
ki estes a humaine gent 
protectiun e salvement 
dulce hafne refui seur port 
de vus unt crestiens cumfort 
dame bien vei e tres bien sai 
ke dolurusement pechai 
a vus e a vostre fiz cher 
a jesu christ le dreiturier 
ne sui pas digne en ma vie orde 
requere sa misericorde 
mais nequedent jo ai essample 
de cels ki ainz pecherent ample 
ki ainz pecherent devant mei 
en vostre fiz encuntre fei 
par penitance deservirent 
pardun de pechiez ke ainz mes firent 
pur ceo dame a li e a vos 
vienc cum chaitif mult bosuignos 
kar se penitance ne fust 
li reis niniveins mort receust 
par penitence erent salvé 
li ninivein de la cite 
se penitence ne fust digne 
coment serrait david benigne 
del noble profecial dun 
apres la fornicaciun 
quant en homecide chai 
par urie ke a mort trahi 
puis quant de buche le coneut 
pardun de ses pechiez receut 
e non sulement cel pardun 
mais puis derechief le bel dun 
de la sainte deu profecie 
il receut apres la folie 
se penitence ne fust chere 
coment purreit dunc seint piere 
aveir pardun e salvement 
ki reneiout deu si vilment 
ne mie une feiz ne secunde 
mais treis feiz e de voiz parfunde 
kar par plurement ert oiz 
merci li fist vostre chier fiz 
e puis li fist si grant honur 
ke de tuz sains le fist pastur 
se penitence ne fust sainte 
coment orreit saint pol la plainte 
de celui k envers corinthi 
ki ert en puterie chai 
saint pol le prist pur adrescier 
ke malfe ne l peust chalengier 
se penitence ne fust fine 
coment vendreit sainte justine 
a cyprien le mal faisant 
ki dolur e mal fist si grant 
k il tailla les femmes enceintes 
e turmenta e occist meintes 
la seinte le cumforta si 
ke de ses pechiez out merci 
ne out mie sulement pardun 
ne des pechiez remissiun 
mais tant l ama puis nostre sire 
ke coruné ert puis de martyre 
dunt jo pecheres sui haitié 
vienc dame a vostre pitie 
par les pecheurs ke jo ai mustré 
sui enz el quer mult cumforté 
pur ceo espeir aveir pardun 
et des pechiez remissiun 
si me voillez dame aidier 
e vostre fiz pur mei preer 
dame en vus sule ai ma fiance 
requier la vostre bienvoillance 
ke vus me deignez cumforter 
e vostre fiz pur mei preer 
en qui jo ai pechié griefment 
si de vus ne ai aliegement 
idunc ne sai jo quel part traire 
dame sanz vus ne sai que faire " 
e quant il aveit dit 
pitusement de quer parfit 
la mere deu seinte e honurable 
la chere dame merciable 
ki pur tuz grant bien 
envers deu plus que altre rien 
ki est refui cunseil cumfort 
a tuz ki soefrent mal a tort 
ki est as dolurus leesce 
ki est suppuail de veillesce 
ki est a tuz protectiun 
ki la requirent par raisun 
ki crestiene gent nurist 
a cestui dunc bonement dist 
" chaitif theofle regeis 
ke cil seit fiz deu poestifs 
ke jo enfantai seintement 
ke tu renias cum dolent 
ki le mund par sei 
e dunc le requerrai pur tei 
k il te receive bonement " 
e theofle dit humblement 
" dame beneite creature 
coment emprendrai jo la cure 
de requerre vostre cher fiz 
ke jo reniai malbailliz 
ki ai la buche cuntredite 
e cunchie de deu despite 
od la quele jo reniai 
vostre fiz ke jadis amai 
coment le oserai jo preier 
od la buche u sun nun tucher 
kar itant li sui jo forfait 
par vains desirs de li soustrait 
ke cors e alme perdu ai 
par ico ke reneai 
kar perdu ai le saint baptesme 
ke jo recui e le saint cresme 
par le cyrografe e l escrit " 
e la sainte dame li dit 
" regeis tant sulement 
k il seit veirs deu omnipotent 
k il te defende del diable 
kar mult est pius e merciable 
il recevra ta penitance 
tes lermes e ta cunscience 
si fait il de tuz veirement 
ki le requerent bonement 
kar pur ceo prist deu char en mei 
ke pecheurs salvast en fei " 
theofle dunc od pacience 
od simple volt od reverence 
od grant cri e od plurement 
dist " jo regeis veirement 
k il est veirs deus en trinite 
e aurer en unite 
jo crei jo aur jo honur 
en treis persones un seignur 
c est jesus crist nostre avoé 
ainz le mund del pere engendré 
es derains jorz deignat hoem estre 
de vus dame de virge neistre 
a la salu de tute gent 
vint el siecle veraiement 
jo crei bien k il est deu parfit 
veirs deu veirs hoem cum dit l escrit 
ki pur nus pecheurs ert traiz 
feru batu e escopiz 
ki se laissa sur croiz estendre 
cum bons pasturs s alme volt rendre 
pur nus chaitifs pecheurs guarir 
puis se leissat ensevelir 
resuscita el ciel munta 
dulcement les soens cumforta 
tuz icels il apparut 
od la char ke de vus receut 
maint la sus el ciel od victorie 
a venir est od sa grant glorie 
jugier vifs e morz par raisun 
e rendre a cheun guerredun 
selung les ovres k ait ovré 
tuit ico crei de verite 
cestui cultif cestui aur 
cestui apel mun cher seignur 
requier vus dame gloriuse 
sainte pucele preciuse 
offrez mei a vostre cher fiz 
que jo seie de ses esliz 
offrez mei a nostre seignur 
a tun cher fiz al creatur 
requier vos dulce dame chere 
ke ne refusez ma preiere 
ki supplanté sui e raviz 
e deceu e malbailliz 
delivrez icest maleuré 
de ma chaitive iniquite 
kar chaitivement ai perdu 
la grace deu e sa vertu " 
quant ceo aveit dit theofilus 
la dame ne refait dunc plus 
forsqu ele preist s entenciun 
de lui dunc satisfactiun 
nostre dame sainte marie 
ki est cumfort cunseil aie 
a tute crestiene gent 
e des erranz alegement 
veire veie verrai chemin 
a tuz cels qui li sunt aclin 
ki entre deu e gent requiert 
iceo que mestiers est e iert 
a theofle dist bonement 
" jo nurri deu veraiement 
jesus christ nostre cher seignur 
de tuz crestiens ai tendrur 
pur le baptesme ke as receu 
el nun de mun cher fiz jesu 
e pur ceo ke jo ai grant pitie 
quant crestien sunt mesaisié 
quant crestien unt mal entente 
ensemble od els en sui dolente 
pur la pitie que de vus ai 
a jesum mun fiz m en irrai 
a ses duz piez charrai de gre 
qu il te receive en salvete " 
od cest dit de l avisiun 
luiseit le jor cler d envirun 
e la seinte dame e pucele 
departi s en luisante e bele 
theofle treis jurs puis ura 
de fin cuer si que ne cessa 
ne cessa rien de deu requerre 
suvent feri del chief la terre 
sanz viande remist estable 
en icel saint temple honurable 
espandi lermes e preiere 
a deu e a sa chere mere 
requist la dame chere e bele 
que a deu presentast sa querele 
salu de vie li donast 
e del diable l esluignast 
derechief vint la gloriiuse 
la sainte dame preciuse 
nostre dame seinte marie 
ki la sus el ciel est reine 
od liez oils od haitie chiere 
e dist lui en dulce maniere 
" suffisant est ta penitance 
qu a deu mustre ta conscience 
li criaturs de tute rien 
ta penitance prent en bien 
tes lermes ad receu en gre 
ta requeste t ad 
se tu vels maindre en tel purpens 
desque al derain jor de tun tens 
desque ta mort que ne forveies 
si cum par mei le prameteies " 
theofle li respundi 
" chere dame vostre merci 
certes jo garderai mut bien 
quantque vus plaist en tute rien 
vostre plaisir frai vostre sui 
apres deu ne ai autre refui 
bien tendrai ceo ke jo pramis 
de quantque purrai a tut dis 
vus estes dame cuverture 
de trestute humaine nature 
jo l sai de queor le regeis 
ke dame estes de pareis 
ki fu refusé u cumfus 
ki unkes out fiance en vus 
u quels hoem requist vers deu rien 
ki vus clamast n espleitast bien 
dunt jo pecheur maleuré 
requier vostre benignete 
vostre bunte vostre pitie 
ki sui en ordure plungié 
ke vus dame me purchaciez 
la chartre dunt sui reneiez 
que de ma propre main escris 
od le seal que jo i mis 
dame se cele charte aveie 
par vostre succurs bien guarreie 
de ceo ai el quer grant pesance 
e de ma alme dute e grevance " 
quant ceo out dit de quer plura 
e altres feiz treis jurs ura 
si requist la dame honurable 
la duce dame merciable 
ki est salu veire esperance 
a tuz crestiens sanz dutance 
requist li si unkes l amast 
ke sa chartre li purchacast 
apres ces treis jurs veirement 
revint la dame a cel dolent 
od bel volt od bele facun 
une nuit par avisiun 
od le sael od les escriz 
e mist li tut dreit sur son piz 
iloec le mist mult belement 
si cum il dormi veirement 
puis quant theofle s esveilla 
la chartre od le sael trova 
dunc devint al queor si haitié 
que de plaine goie e pitie 
comencat a plurer forment 
e load deu pitusement 
l endemain k avint par dimaine 
a l eglise alad plus proceine 
la u li evesques esteit 
u tut li poples dunc veneit 
de la cite e d envirun 
pur veer pur oir sermun 
quant l ewangelie esteit parlit 
e l offrende chanté e dit 
theofle dunkes avant vint 
e l evesque par les piez tint 
chai s en a ses piez de gre 
cunta li coment out erré 
cunta li mult pitusement 
tut sun chaitif reniement 
cum folement reniat deu 
par le culvert maldit hebreu 
e qu al diable out fait escrit 
cum ainz ert a evesque eslit 
cum l evesquie out refusé 
u il esteit dunc ordené 
cum pur recovrer glorie vaine 
guerpi la joie soveraigne 
quant dit li out sa felunie 
dunc li dit de sainte marie 
cum la requist pitusement 
od plur e od gemissement 
cum sovent li requist merci 
cum de deu pardun deservi 
de sa malveise felunie 
par la dulce sainte marie 
del cyrografe li redist 
coment la mere jesu crist 
li out aporté bien e bel 
le cyrografe od le sael 
tut cest li dit oant la gent 
oant le pople e le covent 
le cyrografe li rendi 
od le sael ke i pendi 
preia li que lire le feist 
la chartre e la letre entendist 
tuit li clerc ki dunc i esteient 
li lai les femmes ke i veneient 
d icel miserie eurent pitie 
chaun en ert al cuer plaé 
rendirent graces lungement 
a deu et sa mere ensement 
ki li mustra cel amistie 
que receu l out en cel pitie 
ki si deigna receivre en gre 
ki de deu se sunt turné 
li evesques joius forment 
criat e dist pitusement 
" venez ami venez feelz 
loum deu en ses duz conselz 
venez trestuz e si veez 
grant miracle si escutez 
vos deu ami venez avant 
loum deu ki si est puissant 
ki ne volt ke pechere empire 
ki sa conversiun desire 
venez trestuz en pacience 
veez iceste penitence 
venez veer iceste pitie 
ces lermes e ceste amistie 
ki osterent la felunie 
de cestui dunt l alme est guarie 
venez veer lermes qui haitent 
ki envers deu almes afaitent 
ki a deu requirent pardun 
et de pechez remissiun 
tuit crestien venez venez 
lermes saintes esguardez 
ki deu del ciel en pitie movent 
ki de son coruz pardun trovent 
venez veer cum pot aider 
plur ureisun de quer entier 
chauns hoem poet esmerveiller 
la suffrance deu e preisier 
chascun puet aver grant tendrur 
de la charite de l amur 
que deus ad vers nus pecheurs 
ki receit noz pitus clamurs 
moyses ki la lei dona 
quarante jurs primes juna 
de deu receut tables e lei 
ke il escrist de sun duz dei 
cist nostre frere rejuna 
quarante jurs e deu ura 
enz el temple sainte marie 
pur adrescier sa fole vie 
par jeuner out la deu merci 
e sa grace qu il ainz perdi 
en loum deu nostre seignur 
ensemblement od cest pecheur 
ki oi si benignement 
la voiz d icest pechur dolent 
par la preiere e la requeste 
sainte marie ki est preste 
a presenter noz ureisuns 
a deu e nos afflictiuns 
ki est desuz deu chevetaine 
e entre deu e nus funtaigne 
refui de chaitifs par fiance 
des erranz veraie esperance 
refugerie de chaitifs 
vie e salu a ses amis 
ki refreine la maleicun 
d umaine nature a raisun 
ki est porte de pareis 
ki ure deu pur nus chaitifs 
ki fait entrer en cele porte 
trestuz icels ke ele cumforte 
ki offre nos peticiuns 
a son fiz e nos ureisuns 
ki des pechiez requiert pardun 
envers deu e remissiun 
chere dame duce reine 
preez pur nus sainte meschine 
a vus veillum a vus fuium 
de quer entier vus requerum 
ke vus ne nus laissez estraire 
sanz vus ne savom nus que faire 
preez pur nus vostre fiz cher 
qu il nus face vers sei aprocier 
trestut li crestien del mund 
en vus dame lur fiance unt 
a vus fuium a vus tendum 
a deu par voz almes rendum 
e vus dame e vostre fiz cher 
saluum nus de queor entier 
e glorifium nuit e jor 
vostre fiz nostre cher seignur 
que purrai parler que dirrai 
u quel loenge offerai 
a celui qui de vus nasqui 
ki si est duz par sa merci 
l ange defalt pur acunter 
ses merveilles a demustrer 
si cum david dit el saltier 
pur noz oueraignes bien preisier 
voz oueraines sunt 
magnefiees e preisees 
a cestui est bien covenable 
l ewangile la deu parable 
aportez stole e si l vestez 
e anel en sun dei metez 
e chalcez le par grant parage 
amenez le veel salvage 
ociez le si mangum 
en manjant de joie esleescum 
pur ceo ke nostre frere ci 
esteit mort e puis revesqui 
perdu esteit ore est trové 
damnedeu en seit auré " 
tant cum li evesque co dist 
en la loenge jesu crist 
geut a terre theofilus 
si que unkes ne leva sus 
estendu est pitusement 
devant l evesque e le covent 
li evesque ne fait dunc plus 
fors comanda le lever sus 
e comanda li el feu metre 
la chartre le sael la lettre 
par unt il ert estrangié 
de la soveraine amistie 
en l esguard de tute la gent 
icil si fist ignelement 
e quant li poples ardeir vit 
cel cyrografe cel escrit 
tuit comencerent a plurer 
e deu e sa mere loer 
mult lungement deu i loerent 
e kyrieleison chanterent 
li evesque taisir les fist 
e puis apres dist 
si comenca puis le secrei 
de la messe par bone fei 
e quant li secrez ert finez 
est danz theofle avant alez 
receut le dulz cors de jesu 
e sun sanc pur nus espandu 
sa face cum soleil luiseit 
a ueire quant receu l aveit 
cil ki virent sa facun 
la clere transfigureisun 
loerent deu par mult grant hait 
ki sul par sei merveilles fait 
al temple nostre dame alerent 
e la dame e son fiz loerent 
delivrerent de deables 
theofle i fud li honurables 
li honurét theofle estut 
el liu u la dame aparut 
la u il vit l avisiun 
declina sei li saint barun 
treis jurs i esteit abeissez 
ensement cum il fust fichez 
apres les treis jurz veirement 
salua il mult bonement 
tuz les freres e si s beisa 
quanque il out a povres dona 
si qu el mund rien ne li remist 
comanda sei a jesu crist 
e a sa duce chere mere 
ki garant lui fud de mal lere 
a qui il aveit escrit fait 
ki pres l aveit de deu sustrait 
s alme comanda veirement 
a deu e sa mere ensement 
la u il vit l avisiun 
rendi l alme cel saint barun 
od bone fei bone memorie 
rendi l alme la sus en glorie 
el liu u dunc l alme rendi 
ert sis cors bel enseveli 
la gist uncore e la girra 
desque le derain jor vendra 
la iert sun resuscitement 
quant deu jugera tute gent 
a qui seit glorie e loement 
par tuz siecles finablement 
cil nus seit refui e salu 
e encuntre malfe escu 
chere dame duce reine 
mere deu sainte meschine 
sainte marie gloriuse 
ki estes mere fille e espuse 
a celui ki tutes riens fist 
ceo est li sires jesus crist 
requerez le pur nus pecheurs 
presentez a lui nos clamurs 
nos lermes e noz ureisons 
nos jeunes e noz afflictiuns 
que il ait tel merci de nus 
que el ciel puissum estre od vus 
e loer deu en maieste 
qui vit e regne en trinite 
