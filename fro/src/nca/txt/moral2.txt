el deser pres d egypte uns bon hons demorat 
mult par fut sainte choze vie d angle menat 
un jour nostre saignor de tot son cuer proiat 
que son peir li monstraist et il li enseignat 
un home li fist querre qui jugleours estoit 
qui faisoit notelete car flahusteir savoit 
et par itel mestier sa viande queroit 
entendre li fist deu que cil le ressembloit 
li hermite le quist et quant il le trovat 
des affaire del siecle et de deu i parlat 
et queil bien il faisoit apres li demandat 
" en moi " fait il " beas sires nulle bone ouevre n at 
voleis savoir ma vie boscaige leires fui 
puis a cest lait mestier moi mis ou j encor sui 
asseis ai de mal fait ains bien ne fi nului 
del mien ne donai gaires sovent pris de l autrui 
mais quant a cest mestier ou je sui m atornai 
voirs est que par besoing a la foi flahustai 
mais onke lecherie ne lait mot ne parlai 
cant ai ma garison plus ne wel asseis ai 
nos aviens une glize une foi desrobeie 
une verge i fut prise qui fut none velee 
celle dame aidai ju que ne fust violee 
et salve fu por moi en son lieu rameneie 
autre foit vint sor nos une feme plorant 
maintenant la presimes ne s esmaiat niant 
occiés moi fait elle je vois el querant 
malewirouse femme por c as tu vescus tant 
j ai mon signor fait elle trois beaus fils qui sunt pris 
et mes maris lor peires est en la chartre mis 
n en puis nus rachateir por quantque j ai conquis 
grant tormens les fait on puet c estre or sunt occis 
moi miesme vont querant moi velent tormenteir 
cuident que j aie avoir mais n ai plus que doneir 
grant almone i avriés se moi voliés tuer 
car mies vient tost morir que lonc mal endureir 
sire pieteit m en prist veriteit vos dirai 
et c on li demandoit trois cens sols li donai 
ensi par mon avoir les prisons delivrai 
dite vos ai ma vie et plus de bien n i sai 
ne fis ainc si grant bien " li hermite li dist 
puis li priat forment que le siecle gerpist 
jetaist jus cel mestier et son consel creist 
ou li en l ermitage maintenat en venist 
trestot fist li jugleres ce qu il li comandat 
en totes bones ouevres mult forment s amendat 
en un petit buiron tot trois ans demorat 
puis se partit del siecle et deus l arme emportat 
dont soi prist li hermite mult fort a travilhier 
de longement juner d oreir et de veilhier 
et deu nostre signor recomence a proier 
que son peir li vosist ou qu il fuist ensaignier 
et deus li ensaignat une ville 
un hom de sainte vie qui mult riches estoit 
et tote la justice de la ville tenoit 
dist li de bones ouevre que cil le ressembloit 
lor se mut li hermite vint a celui maison 
esgardat cha et la et n i vit se bien non 
n i vit eschac ne tauble ne ostoir ne faucon 
ne rote ne vielle jugleour ne garchon 
mult bien se maintenoit trestote se mainie 
de bon service estoit ades appareilhie 
en sa court li proudons tenoit a vilonie 
s on i fesist ja choze que deus ne plawist mie 
tote ensi faite vie maintenoit sa moilhier 
n avoit soing de carole ne de nus jous legiers 
dras avoit de mesure ne trop vis ne trop chier 
ce n avoit elle gaire dont n astoit nus mestiers 
li sires vit l ermite et par le main le prist 
et deleis lui en halt mult bonement l asist 
priat li qu acun bien aprendre li vosist 
et li sains hons de deu che que il sout li aprist 
puis li dist " je sui mis de vos en bone espoir 
dite moi de vostre estre et de vostre manoir " 
li sires li respont " volés le vos savoir 
uns pechieres hons sui ne sa plus dire voir 
sire " fait li hermite " trop puet li hon celeir 
le bien que deus li welt par sa grace doneir 
bien le puet sens orguel et sens pechies conteir 
celui qui lies en est et deu en welt loweir " 
dont li comence a dire par grant humiliteit 
" par ma foi beaus dous sires bien sunt trente ans passeis 
que je m ai de ma feme tot ades consireis 
et tot par son congier nus s elle non ne l seit 
nului n est escondis mes pains ne ma maison 
tot est comunauls choze de quantque nos avons 
povres floibes estraignes volentier recivons 
solonc nostre poioir lor mesaise adrechons 
nullui ne tollis onke ne maille ne donier 
ne par justice faire ne pris onke lowier 
mainte paine ai sofferte par le mal abaissier 
mes amis ne puet estre qui mal welt porchacier 
devant moi n ouse nus par engien plaidoier 
ja n iert mes eschevins qui a tort welt plaidier 
un autre comant metre qui droit weille adrecier 
et se je l puis savoir mult tost le fai changier 
quant mal amor ou guerre se lieve entre ma gent 
dont me paine et travailhe de faire acordement 
bien endure a aleir et chevalchie sovent 
et par acorde faire doneir de mon argent 
se nus fait l autre tort je li pri qu il l ament 
s il ne l welt dont se gart que je ne l entreprent 
ne l laroi par nului que je le droit n en prent 
ja si n escaperat que je chier ne li vend 
ne l lairoi par proiere ne par nullui menace 
que je del malfaitour la justice ne face 
n ai cure c on m en die n ai cure qui m en hache 
mais que je si l ament que nostre signor place 
mais si m at deus aidiés si ai le deus droit pris 
c onque par ma justice nul home ne deffi 
autrement l amendai mal nullui n a occis 
tot ades m aidat deus en cui je me fui mis 
bien le sachiés beaus sires que por avoir conquerre 
ne ting onke justice ne l onour de ma terre 
mais la petite gent ne l porroient sofferre 
s il n iere qui le mal abaisaist ne la guerre 
je n ai pas mise al siecle m entente ne m amour 
mais par la povre gent maintie ge cestre honour 
quar bien voi quant il ont mal et aver signor 
mult sueffrent d encombrier de paine et de dolour 
ma terre qui mies porte ain tote ne semai 
mais a ceaus qui peor avoient la prestai 
as veves et as orphenes sovent l abandonai 
de quantque deus i volt doner tot les laissai 
mes bues et mes chevaus tos sunt apparelhiét 
a mes povres voisins qui sunt mesaaisiés 
cel jour ne me voit onke nus hons joans ne lies 
que je n ai aucun de queque soit aidiés " 
cant ce oit l ermite le proudome embrachat 
et la teste et la face doulcement li baisat 
" une choze " fait il " te faut ne plus n i at 
ne domourat nuares que hucherat 
guerpis quantque tu as " tot maintenant laissat 
li proudons quantqu il ot et l ermite ensiwat 
menat mult sainte vie fist quantqu il comandat 
bons hons iert il anchois mais encor s amendat 
mult par iere li sains hons quant il al siecle estoit 
et nekedent li siecle sovent le destourboit 
et le service deu a la foi li toloit 
mais ore iere il en pais et nus ne l destourboit 
apres un pou de tens li hermite seoit 
tot soul en sa maison car chascuns une avoit 
vit que l ame al proudome en paradis estoit 
et tote la mainie del ciel s enjoissoit 
mult fut lies que cis duy en repos mis estoient 
mais pensat que ses ouevres nuaire ne valoient 
tresque cis qui enmi le siecle conversoient 
lui qui le siecle avoit tot laissiét ressembloient 
dont encomence sa vie a ensacier 
travaille soi en guise de hardit chevaliers 
qui welt estre en l estour devant el front promier 
et mult grant honte en at s il est veus derier 
quant longement se fut travilliés main et soir 
tierce foit proiat deu qu il li laissaist veoir 
l ome cui il poist a compaignon avoir 
" is for " dist nostre sires " or le porras veoir " 
fors issit li hermite et vit tot maintenant 
encontre lui venir un home marcheant 
qui vint milhes soldees avoit d avoir vailhant 
sis grans nef d alixandre le venoient portant 
dyz serjans devant lui de sa mainie aloient 
qui del bien qu il avoit les cous chargiét avoient 
et s almone al hermite qui la iere portoient 
si faisoit il a tos qui besoignous estoient 
li hermite le prist et deleis luy l assist 
la parolle de deus al mies qu il pot li dist 
puis li priat que tot por amour deu gerpist 
et del regne celeste marcheans devenist 
ilh li dist " beaus dous freire la merchit deu avras 
ne demorrat nuares que tu jhesum verras 
n as gaire de mestier de l avoir que tu as 
desconbre toi de tot car a deu tost iras " 
li proudons maintenant ses serjans appellat 
et doner tot as povres son avoir comandat 
nes une soule fois arier ne retornat 
mais al comant l ermite trestot s abandonat 
n ot gaire longement la miesme demoreit 
dont li autre dui furent lassus a deu porteis 
si rendit a deu l arme qui la rechut en greit 
deus doit on bien servir car oblier ne l seit 
mult fait gentil service qui sert nostre signor 
il n oblierat ja ce c on fait por s amour 
par lui ne lairat ja nus hons si grant honour 
ne posteit ne richece qu il ne li doinst mellour 
hui at bien esleveis ces trois et essauciés 
de lor essaucement li hermite fut lies 
puis li fut de part deu uns angles envoiét 
qui li dist qu il estoit a la grant court huchiés 
quant il sout li sains hon que sa fin aproichat 
les freires qui manoient entour lui assemblat 
che que deus li avoit ensaigniét lor contat 
et qu il nului n awissent en despit lor proiat 
" nus ne cognoist " fait il " les homes se deus non 
teil cuid on traitour que il heit traison 
teis est mult merciauble c on cuide mult felont 
teils ressemble malvais qui le corage at bon 
teis at guerpi le siecle qui ja deu ne verrat 
et teils est qui converse al siecle et deu avrat 
teils siet sor son cheval qui mellour coraige at 
et miels pense a deu que teils qui a piet vat 
deus n aime ne ne heit nului par vesteoure 
con malvaise con bone il n at mie grant cure 
mais justise demande et neteit et droiture 
et bon cuer car il seit de tot avoir mesure 
por le vos di signor nullui ne despitiés 
la gent qui sunt al siecle gardeis ne dejugiés 
car maint saint home que vos ne cognisié 
teils est melhour de vos que vos peor cuidiés 
ne vos dirai or plus mais a deu vos comant " 
lor cant il out ce dit eique vos avenant 
les angle deu qui l arme emportent en chantant 
voiant ceus qui la furent qui remesent plorant 
che les faisoit ploreir que lui perdut avoient 
mais de la grant bealteit qu il a lor oues veoient 
k a si grant signorie li angle l emportoient 
de che avoient joie de ce se confortoient 
bien avoit deu servit et mult iere sains hons 
qui si bon defin prist panuncius ot non 
et sovenroit nos ja de cel panuncion 
qui sainte taisit traist de la perdicion 
asseis en avons dit n en volons plus parleir 
la dont nos cha venimes nos covient retorneir 
che vos voloi ju dire ce voloi ju conteir 
que mains hons est al siecle qui bien se puet salveir 
qui emi le siecle est et sens le siecle vit 
qui des delis del siecle ne fait pas son delit 
qui ensi vit con cil don nos vos avons dit 
qu il ne se puist salveir ne fut escrit 
mais iceste parole se nus welt renfuseir 
par la sainte escripture le poons demoustreir 
qui bien seit l ewangille entendre et exposeir 
moi semble qu il i puist ce que je di troveir 
si con sains lucas dist quant jhesu revenrat 
et la malvaise gent des bons deseverat 
en un lit dous gisant ensemble troverat 
li uns en iert porteis li autre remenrat 
ensi serat d eaus dous qui en un champ seront 
et des dous qui la muele el molin torneront 
ne andui s en iront ne andui m remandront 
dui et dui sunt nomeit or oiés qui ce sunt 
trois manieres de gent nos volt deus ensegnier 
par ceaus qui el lit sunt ceaus volt signefiier 
qui promis ont le mal et le siecle laissier 
et soulement en deu se doient delitier 
ce sunt moines rendus cler convers et renclus 
qui doient tote avoir lor entente en jhesu 
cis ne seront pas tos salveit ne tot perdus 
car de teils i avrat qui bien aront vescut 
por ceas qui se travailhent el champ sunt deviseit 
archevesque et evesque prestes doien abbet 
et tot cil cui deus at son pueple comandeit 
de cui nos devons estre apris et doctrineis 
cis doient le bien faire et as autre moustrer 
le deus droit essaucier et as autres conteir 
en la terre deu doient la semence jeter 
et de bon fruit a faire mult se doient peneir 
et cil ne seront pas tot perdut tot salveit 
car de teis i avrat qui bien aront ovreit 
et asseis plus de ceaus qui mal aront gardeit 
ce que deus nostre sires les avoit comandeit 
mais aprochons or la dont nos covient parleir 
cil qui le molin suelent torner et retorneir 
par ceaus welt nostre sire celle gent demoustreir 
qui onke ne se finent al siecle de peneir 
car quelles gens qu il soient cil qui al siecle sunt 
soient buens soient mals ades en paine sunt 
l unne fois en dolour et l autre en joie sunt 
nes plus que li molins tornans en pais ne sunt 
ne nos covient or mie dire coment ch avient 
ailhours en avons dit si nos en resovient 
ne dirons se ce non qu a cest affaire atient 
n ierent pas tos perdus cis cui li siecle tient 
car nostre sires deus quant del molin parlat 
celle gent qui al siecle sunt signefiat 
" li uns en iert porteis li autre remandrat " 
ce dist il car des bons et des mas i avrat 
nuls hons qui soit al siecle ne soit en desperance 
sals serat s il bien fait s il at droite creance 
mais que plus est li siecle movans et en balance 
tant doit avoir li hons en soi plus grant fiance 
kar li siecles est mult frailles et lowerjans 
ki drois i puet aler mult est prous et vaillans 
et des drois i at pou et mult des trebuichans 
a paine pass on l eaugue qui trop est ravinant 
bien l estuet estre prous et vallant chevaliers 
qui emi la batailhe emmi l estour planier 
fiert ocit et abat ne ne seit tresbuichier 
celui doit on loweir celui doit on prisier 
qui bien seit del cheval et puignier et guenchir 
cembeleir de la lance de l espee ferir 
ou qu il viegne qu il face les anemis fuir 
celui doit on soldeies doner et chier tenir 
mais en chascun estour at mult de mal armeit 
mult i at de coars et de floibes asseis 
tes i at qui mies welt estre pris qu eschapé 
et teils ainsqu il s en fui mies welt estre tués 
teils se porroit deffendre qui pas ne soi deffent 
n al fuir n al combatre vivement ne soi prent 
ses armes jete jus as anemis se rent 
relenquit son signor qui d autre part l atent 
mais qui si par est prous qui ne fuit ne ne chiet 
qui ne soi repouse onke desci que descochiét 
sunt tos li anemis vencus et detrenchiés 
celui voit clers ses sires et deleis lui l assiet 
ne cel ne het il mie qui sovent est cheus 
qui sovent soi relieve qui sovent est ferus 
cui haubers est derous perchoiés so escus 
qui grant cos at doneit et grant cous recheut 
li hardis quant il woit la bataille venir 
sor les estrier s apoie n at talant de fuir 
enbrace son escut dont bien se seit covrir 
ses compaignons conforte n es lait pas departir 
n en lait nul departir mais ensemble les tient 
" veés ici signor la batailhe ou vos vient 
fereis enmi baron dehait ait qui les crient 
tos sunt vencus li glos et quantqu a eaus atient " 
dont hurte le destrier et apres lui s apoient 
tot cis qui si bien faire et si hardit le voient 
par vive force l ost embrisent et desloient 
tantque tos sunt vencus onke ne soi recroient 
li desarmeis li floibes cis s en suelent fuir 
fuent s en et fuant les autres font fuir 
pensent que mies lor vient coment que soit garir 
que malement combatre et combatant morir 
quant li anemis sunt dechaciét et vanchus 
et li chevaliers sunt en maison revenus 
cil qui dont bien fait bien sunt combatus 
cil sunt li mies loés et li mies receus 
dignes sunt de grant dons dignes sunt de grant pris 
par cui force et vertus pais est des anemis 
ca se li prous n astoient tost seroient ocis 
li desarmeis li floibes ou affoleit ou pris 
et ceaus qui s en fuirent par angoise de mort 
n en doit on nul rechoivre je cui on feroit tort 
car al vis at encor et servise et confort 
que noier enmi l aigue mies vient noier al por 
mies venroit que tos cis qui sunt pris et tuét 
se fuissent de l estour tot fuiant eschapeis 
car qui pris sunt a paines seront mais delivreis 
et li mors cil ne puelent onke estre recovreis 
por ce ne doit on mie si con je cuit blameir 
celui qui pot de mort tot fuiant eschapeir 
se ses sires ne l voelt autrement honoreir 
entre ses amis lait il demoreir 
et dene li vient mies en sa terre manoir 
ses parens ses amis et ses voisins veoir 
k entre les ennemis trebuichier et chaoir 
morir ou en prison grant torment recivoir 
s il amendeir ne l pot mies fist qui en fuit 
fous est ou riens n aiwe qui la se fait hardis 
revenir encor puet a son signor s il vit 
tost li rendrat sa grace cui il avoit servit 
mais li coars li mols qui ne soi welt deffendre 
qui de ligier soi rent de ligier soi lait prendre 
longement li puet on puisqu il est pris ratendre 
car teis le puet avoir qui ne l vorat pas rendre 
cui sers est devenus celui l estuet servir 
de ce c on li commande li covient acomplir 
je cui de la bataille li venist mies fuir 
que teil mal et tel honte et tel paine soffrir 
mais or oiés mervelle tes est en prison mis 
cui la prison delite cui bel est qu il est pris 
mies welt il vivre a honte entre ses anemis 
qu a honour son signor servir en son pais 
a celui qui pris est mealdre esperance i at 
car il puet eschapeir puet c estre il revenrat 
encor ravrat sa terre son signor servirat 
mais cis qui occis est mais ne repairerat 
puet c estre vos cuidiés que je vaniteit die 
je dis des chevaliers mais ne di pas folie 
l escripture le dist je ne l contrueve mie 
que la vie de l home semble 
kar il sunt dui signor qui ades se font guerre 
entr eaus n ont onke pais li home de la terre 
qui la grace de l un welt avoir et conquerre 
la male amor de l autre li covient a sofferre 
li uns de ces signor est de grant felonie 
si con il est malvais est male sa mainie 
c est orgues avarice hayne ire et envie 
luxure vaine gloire yvroigne glotenie 
cis maintinent le regne et le siege roiaul 
cis sunt confanelier et li plus principal 
cis conselhent ades et font faire le mal 
il ne sunt mie souls ceaus servent maint vassal 
li orgues at serjans asseis en sa mainie 
vaniteit vaine gloire ultraige lecherie 
halt corage vengnance forfait dangier folie 
tos cis et plusour autres sunt en sa compagnie 
avarice at issi serjans cui elle guie 
parjurement menchongne usure tricherie 
musdre rober tollir fasseteit larrenie 
juner voilhier puor laidesteit vilonie 
hayne ire et envie ce sunt trois compaignons 
qui mult rei soi departent n ont c un soul confainon 
en lor compaignie tamain cuivert gloton 
felonie mal dire mal penseir traison 
cis comencent l estour cis jostent al promier 
apres point mal amour discorde destourbier 
puis vient guerre bataille occire trebuichier 
ardoir rober famine travauls et encombrier 
que dirons de luxure qui maint proudome at mort 
c est uns visce hais lais et de mal aors 
el siecle n at nul home si vallant ne si fort 
qui bien s en puist deffendre s il n at de deu confort 
cui orgues avarice ne puent encombreir 
ne ire ne haine ne envie greveir 
celui suet la luxure desor ses pies jeter 
ne lait moines ne clers ne convers eschapeir 
elle n est mie ensi con autre visce armee 
si con orgues ne ire n at lance ne espeie 
mais elle est si de feu et de flame embrasee 
durs est qui puet avoir encontre li duree 
asses at compaignons mais de noise n at cure 
n aime mie travailh labours ne ouevre dure 
joie welt noteletes oizerie envoisure 
la ou cil sunt ades la maint elle segure 
apres vient adulteire et fornicacions 
et mult de lait pechiet que nomeir ne savons 
par ses adverserie si con lisant trovons 
sor gomorre et sodome vint la dampnacions 
li hons en mainte guise suet son cor delitier 
tot ce appell on luxure qui le cors fait pechier 
quant en ce soi delite dont deu puet correchier 
en vestir en gisir en boire et en maingier 
cis mals refait mult d armes et perdre et condempneir 
il fait dras a orfrois et de paille porteir 
pellicons et manteauls de chier sable engolét 
esporons fait et frains et selles dyorer 
dont welt les gros aneals dont la gemme soit gente 
manteauls dont li taiseaul vaillent vint mars ou trente 
ne qu il forface cui tel choze attalente 
qui pent a un soul col de dis home la rente 
cil qui en tel forfait de tot lor cuers s apoient 
qu atre paradis fuist s en lor creance avoient 
si hals si gens pallais ne si grant ne feroient 
ne par une maison cinq cens mars ne donroient 
cis mals fait les grant dras par terre traineir 
tant en trait une dame qu a paine puet aleir 
or oiés grant forfait mies se welt encombreir 
que revestir un povre cui elle voit trembler 
cis visces at le gent par lo siecle aveugleie 
nus ne siet or en selle se bien n est sororeie 
ne chaude n est pelice s elle n est egolee 
deus con il font danarde cui teil folie agree 
dras ne vat riens s il n est de graine coloreis 
ne puet durer manteals s il n est aligoteis 
ne les chanses des dames s il ne sunt triboleis 
s on par le rider n at cinq sols ou sis doneit 
telle est qui fait chainture d or ou d argent ovreir 
ses solers fait d orfrois ou de sauble engoleir 
ou par dedent de paille ou d ermi enforreir 
s a flour n est la semelle n en dengne nus porteir 
tos ces mals fait cis visces c on apelle luxure 
tel i at qui le noment delit ou envoisure 
coment ses drois nons est ne sai ne n en ai cure 
mais bien sai qui s i tient ne puet tenir mesure 
elle fait clers et lais en oiseaus delitier 
chacier fait par delit plus que par gaangnier 
a honour cuide aleir cui siwent si levrier 
sa dame deles lui son poing se sprevier 
n aroi mais la folie qui de la vient conteie 
a grant paine trueve on mangier qui li agreie 
or welt aillie or salze or comin or pevree 
treze mes vi j un home doner une vespree 
certes ne vos men mie je miesme les contai 
et deus le me pardoinst car de chascun maingnai 
al dist li sires " bon laituare ai 
et muskades et clou dont encor vos donrai " 
teil forfait puet on bien glotenie appelleir 
car bien se porroit on de trois mes conreeir 
mais teis gens sunt a festes qui s en font set doneir 
sens pasteis et rusoles c on ne doit pas conteir 
li mals de glotenie fait venir ivreteit 
ceste n est onke plaine ne saisier ne soi seit 
or welt le vin tot symple or le welt ysopeit 
or le blanc or le roige or moraul or clareit 
ne bien ne li agree s en cope d or n est mis 
ou en hennap d argent ou en mazere de pris 
mais qui si at al siecle tot son corage mis 
n at cure d autre deu ne d autre paradis 
ne seit tenir mesure mainte fois tant en prent 
qu a grant honte li vient ne bien ne mal n entent 
mais on en pert s onour et tot son tenement 
ivrece fait tos biens metre en obliement 
lais geus le vont ades et lais mos parsiwant 
gaire sovent n est onke sens ire et maltalant 
tencons et homecide vont apres li criant 
mains pechies adulteire et maint malvais serjans 
asseis aveis oit qu ivrece et glotenie 
font faire mult la gent de mal et de folie 
cis mals c on dist luxure les tient en sa mainie 
et vaniteis adeis est en lor compaignie 
vaniteis est legiere por welt po aler 
entre les autre visce se welt ades mesleir 
a paine se puet on de vaniteit gardeir 
ou al fait ou al dit welt estre ou al penseir 
or vos avons conteit quel li anemis sunt 
qui contre l arme ades guerre et bataille font 
encor i at mult d autre qu il en lor mainie ont 
mais cis sunt li plus aspre et qui plus de mal font 
veriteis est qu il ont mult grant chevalerie 
et trop armee gent et combatant mainie 
mais nostres sires deus les siens n oblie mie 
et plus grant vertut at li siwe compagnie 
contre orguel se doit on d umiliteit aidier 
tost fait li et sa gent saillir et tresbuichier 
mult est prous largeteit et mult fait a proisier 
contre li ne se puet avarisce drecier 
ki larges est en deu n encovist nulle rien 
nului ne fait damage ne tot le sien 
volentie ce que deus li done alowe en bien 
car en vain rien ne done qui est bons cresteiens 
nos avos lassus dit s il vos en puet membreir 
cui on doit escondire et cui on doit doneir 
car qui en bones ouevres welt le sien alower 
celui fuit avarice celui n ose enconbrer 
mais li hons qui welt estre larges en vaniteit 
celui tient avarice plus fer en sa poesteit 
par cui sunt dont li povres si sovent encombreit 
se par ceaus nont qui ont le lor mal alowét 
por le di je qui welt bien avarice occire 
si voie quel largece deus aime nostre sires 
nos l avons lassus dit ne fait ore a redire 
et nos volons un pou d umiliteit descrire 
par humiliteit sunt mains proudome essauciés 
ja si n avrat orgues son aparilhiét 
c on par humiliteit ne l ait tost descuchiét 
ou qu elle soit dyable n i puet metre son piet 
nulle riens ne heit tant dyable ne ne crient 
que vraie humiliteit et quantqu a lie atient 
par niant assat l ome par niant a lui vient 
qui par l amour de deu humiliteit maintient 
de ce vos porrat on belle exemple ensagnier 
et courte est la parole ne vos doit anoier 
uns hons de sainte vie fut que deus ot mult 
mais li culvert le volt une nuit correcier 
vint a lui con uns angle mult bien aparelhiés 
et dulcement li dist " bons sires soiés lies 
je sui sains gabriel a toi sui envoiés 
tamains biens est par moi as amis deu nunciét " 
li sains hons li respont " mespris i as ce cui 
voies que tu ne soies envoiés a autrui 
bien l estuet estre prous et saint home ce cuit 
a cui li angeles vient ju pas digne n en sui " 
lors cant li fes l oit si humelement parleir 
maintenant s en fuit ne pot plus demoreir 
car qui welt qu il ne l puist de niant encombreir 
humiliteis maintiegne ja ne l porrat greveir 
sainte choze est d amour qui de part jhesu vient 
haine et sa vertus et sa force mult crient 
et mult tost est vanchus de quantqu a li atient 
quant li hons vraiement en l amour deu se tient 
li bons serjans qui at l amour deu enamee 
et quant il at s entente tote ver lui torneie 
ja de si fortes armes n iert haine atorneie 
qu envers li puist avoir ne force ne duree 
haine ne puet estre la ou l amour deu est 
mais quant elle la voit lors fuit et venchue est 
dont primes est en pais en cui l amor deu est 
qui haine maintient onke sans paine n est 
l amour de deu fait l ome mult sues reposeir 
la ou l amours deu est ne puet haine aleir 
ne ire ne envie n i puent demoreir 
elle les fait la place widier et desconbreir 
d envie suet et ire et maltalant venir 
et tot ades soi welt haine a eaus tenir 
ire suet maintes fois la soffrance assailhir 
mais a la fait par li miesme morir 
mult est gentis vertus et mult vaillans soffrance 
car elle at pres de li sa compaigne esperance 
et quant bien est armee de foit et de creance 
ne li puet greveir ire d espee ne de lance 
nen at nulle vertus ne puet avoir duree 
se soffrance ne l at aidie et conforteie 
totes bones vertus ont cestie enameie 
nulle n entre en batailhe se de li n est fermee 
bone choze est soffrance et mult fait a loweir 
sens soffrance ne puet nus hons s arme salver 
qui de ses armes puet bien son corage armeir 
ne ire ne haine ne li puet encombreir 
luxure fait maint cors et mainte arme morir 
mais on li puet sa force par casteet tollir 
casteiet doit ameir qui a deus welt venir 
sens casteeit ne puet nul ouevre a deu plaisir 
casteeit et bon ouevre doit on acompaignier 
car li une sens l autre ne puet riens esploitier 
casteeit sens bone ouevre ne fait pas a proisier 
ne bone ouevre ne puet sens casteeit aidier 
onke nulle bone ouevre nostre signor n agreie 
se casteeit ne l at de sa vertut orneie 
l arme qui tres bien est de casteeit armee 
ne puet grever luxure ja si n iert enflamee 
casteeis est mult belle et delitauble choze 
plus sues odours rent que flors de lis ne rouse 
qui avrat casteeit dedent son cuer enclose 
de maint mals est delivre mult sues se repouse 
certes mult puet luxure qui droit sens hair 
car mult sovent fait l ome male paine soffrir 
et ja soit ce qu il puist son desir acomplir 
ce qu desireit lor li covient hair 
tantqu il n at che qu il welt s est ades en tormet 
s a chief em puet venir maintenant s en reprent 
fouls est qui teil choze aime dont al comencement 
sueffre paine et dolans est al deffinement 
luxure tot les fos le boire et le maingier 
et nuit et jor les fait follement travilhier 
mais en ce ne se doit nus proudons delitier 
dont il mesme se lasse et deu puet correchier 
qui welt hair luxure qui s en welt delivreir 
as mals qu elle fait faire doit son cors destorneir 
se ses laides constumes welt bien cler regardeir 
legierement se puet de ses loiens osteir 
de quantqu a li atient mult est de mal affaire 
ne ne fait tot a dire mies me vient je cui taire 
mais saveis cui ressemble qui ne s en welt retraire 
le porc qui soi delite en la boe qui flaire 
teis woit gesir le porc emi la purreture 
cui desplaist que il est de si orde nature 
que mies aime a gesir el tai qu en l aigue pure 
la mue beste blame de son visce n at cure 
a l exemple qu il voit s il voloit bien penser 
et a ce qu il suet faire les oils del cuer torneir 
tost porroit enlaidir che qu il mal suet ameir 
car tantqu il bien n i pense ne s en puet delivrer 
mais quant la laidesteit regarde a oil overt 
et devant son cuer met le mal tot descovert 
dont primes entent il che qu il fait cui il sert 
dont prime voit il bien par cui s arme et deu pert 
quant bien i met sa pense et bien se visce entant 
la male voie lait a la bone soi prent 
dont comence a hair le mal delitement 
dont eslonge dont fuit quantqu a luxure apent 
dont prime li comence casteet embelir 
quant il puet sa bonteit et sa bealteit choisir 
dont prime puet entendre dont prime puet veir 
que mult sues puet vivre qui la welt maintenir 
car casteeit fait l ome en grant pais reposeir 
netement le fait vivre a deu le fait penseir 
mais tantque la luxure suet l omme emprisoneir 
vers l amor deu ne puet son coraige esleveir 
tantque cis malvais visce la chaitive arme enlace 
ne puet faire nulle ouevre qui nostre signor place 
ne tant con il s i tient faire que deus ne l hace 
s il ne s en welt partir perdus est quequ il face 
trop est grans cis malice qui tos les biens deffait 
qui bien i welt penser mult est durs s il ne l lait 
et saveis par quel choze li fous ne s en retrait 
car il ne welt penseir al malice qu il fait 
mais cest mals si poissans que tos les biens empire 
puet on par casteeit legierement occire 
ki casteeit maintient qui casteeit desire 
ne cuidiés que celui faille onke nostre sire 
qui welt cest mal guerpir et ameir 
de quantqu a lui atient doit chascuns eschiweir 
ne doit oir parolle ne doit oir chanteir 
n i doit metre le main ne n i doit regardeir 
s escaper welt n i doit ne aleir ne venir 
ne massaige envoier ne son messaige oir 
de quantque la atient doit tot ades fuir 
qui ce ne fait ne puet casteeit maintenir 
asseis at ci que dire mais mies par l escripture 
puet on cest mal cognoistre que par nostre apresure 
laisson or si parlons de celle autre luxure 
c on appelle forfait delit ou envoisure 
c est uns visce qui fait tamaint arme perir 
prous est cui il ne puet ne navrer ne ferir 
car bien l estuet celui sa main droite tenir 
qui ne forfait en boire en maingier en vestir 
les mals qui de li vinent avons nos lassus dit 
confaitement le siecle et honit et occit 
mais jhesus ne met pas ses homes en oblit 
qui bien en lui s affient ja n ierent desconfit 
nostre sires seit si la soie gent 
les armes qu i les done se bien wellent gardeir 
ja venchus ne seront nus mas n es puet grever 
ne guerre dechachier ne bataille affoleir 
cis mals c on dist luxure qui si at longe lance 
que tot le siecle tient bien pres en sa poissance 
legierement vechus puet estre par temprance 
mais c on ait soulement en deu vraie fiance 
on se puet par la grace de deu si attempreir 
et d une part et d autre si bient amesureir 
que gaire ne l estuet for de la voie aleir 
felix celui cui deus welt tel vertu doneir 
qui soi welt atemprer et mesure tenir 
de cest mal puet et d autre soi et autrui garir 
ire fait lon de lui et envie fuir 
ne orgues ne luxure ne l osent assailhir 
car qui mesure tient ne puet estre orguillous 
ne li plaist nus forfais qui de li est soignous 
gaire ne se corroche n est pas envidious 
quel escus de mesure con il est precious 
bor fut nés cui deus welt covrir de son escut 
car qui vont en bataille s il ne l ont trop sont nus 
tost puent estre pris affoleis ou venchus 
bien seit deus ses amis armeir de tel escut 
car li pius sire il est ades apparilliés 
qui s aide demande ja n iert arrier chaciés 
il seit bien que nos faut et si l en prent pietiet 
bien seit que sens s aide ne puet nus estre aidiés 
l aide de deus est vertuouse et vallans 
et buen mestier nos at car mult est li os grans 
qui a nos se combat trop est fors et puissans 
lor princes at mil ars et mil engien nuysens 
c est uns mals dont nos sires suet les pecheor batre 
mult est de grant vertus et bien se seit conbatre 
cui il ne puist par force et par engien abautre 
a paines en puet trover entre cent quatre 
il absorbist le flueve si c on trueve lizant 
ne se ne s en merveille si at il force grant 
en ses engien soi fie et en se vertus grant 
que bien cuide engoleir trestot le flun jordan 
ce dist dies a saint job quant il li ensaignat 
queil est nos anemis et con grant force il at 
et par parole ce qu il signefiat 
vos dirons a teil sens con jhesu nos donrat 
li fluns qu il absorbist celle gent signefie 
qui en jhesum ne croient ne bapteme n ont mie 
ne se merveille pas s il sunt en sa baillie 
cil qui ne wellent estre de la jhesu mainie 
car qui en deu ne croient n ont force ne vertus 
encontre l anemi mais mult tost sunt vencus 
quantqu il welt lor fait faire car a lui sunt rendus 
ne soi puent gardeir de nul mal sens jhesu 
en nostre signor deu qui at vraie creance 
de l anemi ne puet avoir nulle dotance 
il n ier ja si armeis ne il ne sa poissance 
qu il puist al vrai creant faire nulle grevance 
mais si pou est de ceaus qui en jhesum croient 
de la boiche s i tinent et des fais se devoient 
es vaniteis del siecle si estroit s i apoient 
qu en trestote lor vie ne font s il ne devoient 
et por qu il ne se welent bien a jhesum tenir 
s es fait li anemis faire tot son plaisir 
par cest escrit qu il cuide le flun jordan sorbir 
car il ne lait a deu crestieneteit venir 
les cresteiens li flun de jordan signefie 
et li anemis tant en sa vertut s affie 
que tos les cuide bien atraire a sa bailhie 
mais deus nos en deffande li fis sainte marie 
ne saveis si hardit si cuivert ne si halt 
car ja ne verrat on ne si saint ne si baut 
c un trestour ne li face et s uns engiens li faut 
a un autre soi prent et d autre part l assat 
les cyteis assat on en tamainte manieres 
or i at arbalastes or mouton or perrieres 
or assat on devant or assat on deriere 
or i fait on agais or bataille pleniere 
berrefrois et font drecier contremont 
or font foir en terre desous le murs parfont 
quant on si les assat cis qui par dedent sunt 
s il bien ne soi deffendent tost perdent quantqu il ont 
ensi bataille ades ver nos li anemis 
maint at par luxure et par orguel conquis 
mult at de gent par ire et par envie occis 
par avarice clers moines et lais soppris 
les eglises sunt faites par les armes salveir 
la doit on deu proier servir et honoreir 
il i fait tant d uysouses les fous dire et parleir 
que plus ont de pechies al venir qu a l aleir 
bor fut neis qui bien puet a l autel deu servir 
plus ne puet nus services ne tant a deu plaisir 
la n ouse li dyable approichier ne venir 
contre celle sainte ouevre n ose il l uel ovrir 
a cel saint sacrefice ne puet il approichier 
mais les ministres fait quantqu il puet plus pechier 
c est ses conseaus c on chante la messe par lowier 
c on les eglizes vent et les provende chier 
ci at asseis a dire coment il les soprent 
bien seit c on doit servir a l autel saintement 
bien seit qu il iert jetés es plus aspres torment 
qui s en ouse entremetre s il ne l fait netement 
por ce se paine ades que mal les fait ovrer 
que par grant pechiet puissent es grans torment entreir 
qui en si haut service n ont le cuer net et cleir 
si faitement seit il le bien en mal torneir 
festes sunt comandees par deu a honoreir 
dont doit on deu servir dont doit on deu lower 
il n est mie pechies si con dis d ovreir 
mais par le deu service s en doit on consiereir 
qui de s arme at paor qu elle soit soprise 
les festes doit aleir volentier a l eglize 
car la puet on oir si con la loi devise 
confaitement on doit faire le deu service 
quant la parole deu at li preudons oie 
plus volentier soi gart tote jor de folie 
et ce qu il at apris reconte sa mainie 
puis n es lait nul mal faire ne nulle legerie 
dont vient li jours de feste nostre signor en greit 
quant le service deu at li hons escuteit 
se puis ne s emtremet de nulle vaniteit 
de geus ne de taverne ne d autre lasqueteit 
ki ce premier trovat c on tot le jour servist 
a deu nostre signor grant comandement fist 
mais belzebuth li fes cui nus biens n abelist 
de tel bien li pesat et encontre se mist 
pensat s on tote jour nostre signor servoit 
que mult greval damaige et grant perde i aroit 
car li hons al bien faire si torneir se porroit 
qu en tote samaine a li ne l retrairoit 
pensat que celle choze qui par son salvement 
l omme estoit comandeie li torroit a torment 
esgardeis s il vos plaist ce que la fole gent 
suelent faire les festes et veés se je ment 
un pou vos en dirai se deus m en welt aidier 
car nus bien ne puet on sens s aide ensaignier 
mais premier esculteis ce c on fait al moustier 
car en bon lieu doit on bon ouevre commenchier 
quant il ont en l eglize a paine tant esteit 
que les services deu at li prestres fineit 
avant vient li jugleires que li fes at lowét 
cil chante cis vielle celui ot on a greit 
quant asseis at chanteit des pastour et d ogier 
" or le laissons " fait il " saignor s alons mangier 
et puis si vos dirons de charlon et d ougier 
ou nos menrons la danse se che vos est plus chier " 
esgardeis qui ce font cui tes folie agreie 
quant il ont tote jour la charole meneie 
ne partir ne s en puelent desciqu a la vespree 
ont il bien deu servit et sa feste gardee 
autes est qui ne welt a la charolle aleir 
mais bien welt tote jour oir d ayul chanteir 
ne cuide nul mal faire s il ot bien vieleir 
mais je cuid qu il puist sen pechies esculteir 
kar ce c atient a l ame ce qu atient a jhesu 
se bien seit li jugleres les dois movoir menu 
s il moi dist que rolant abatit fernagu 
et qu ayu fut gabeis de son ancien eschu 
bien croi queque nus die que rien ne puet aidier 
car li fos qui l escute trop s i suet delitier 
et dist " car ewist ore en moi tel chevalier 
tot le tornoiement froi devant moi ploier " 
or i at teis qui dist " pechies est de danseir 
ne m en weil entremetre ailhour m estuet aleir " 
dont vat a la taverne et tant i suet esteir 
tant boit qu il pert le sens et qu il n en puet raleir 
celui i at qui tote trespasse 
et tant que le diemenche nes un jour ne soi lasse 
cel jour suet il juwer deciqu a la nuit basse 
cel jor pert il de quantqu a la samaine amasse 
si faitesment suet on la feste deu gardeir 
car li cuivert qui welt tos les biens mestourneir 
cel jour quant on devroit mies faire et deu loweir 
tant est plus lies que plus les fait de mal ovreir 
encor vos weil un pou d un autre affaire dire 
qui par bien fut troveis mais maintes armes empire 
car tel choze i fait on dont damerdeu s aire 
et bien sovent en suet li fes d anemis rire 
che c on suet apres paske le reliques porteir 
et d une ville a autre apres les crois aleir 
ce fisent li sainte home par grant bien comandeir 
que deus de nos angoises nos dengnaist delivrer 
kar nostres sire est contre nos correchiés 
et il voit l ome aler en lignes et nus pies 
se solonc le cors est li cuers humiliés 
de son mal le delivre quar donc l en prent pietiet 
cest bien quant il le vit hait mult li dyauble 
bien sot qu il i perdroit se il estoit durable 
de fi savoit que deus est ades merchiauble 
et teis biens si con autre mult li iert acceptauble 
mais tant at fait li fes et tant at travilhiét 
que cest bien at muét et malement changiét 
teil i at qui soi fait de ceste feste liet 
car dont cuide venir a chief de son pechiet 
cis jours fait liet le fol et joiouse la fole 
car s il anchois ne puent dont vinent a parolle 
et cant li uns tient l autre as main en la karole 
mais pres lor est li fes qui de ce tient escole 
cuidiés vos qu il ne suelle grant joie demeneir 
quant il voit en gabant les relique porteir 
al mostier ou il vont petit les lait esteir 
mais maintenant les fait a la danse raleir 
ceste choze qui fut par grant bien comandeie 
at li anemi si malement mestourneie 
que tamain arme en est confondue et dampneie 
car ensi se seit il armer d autrui espeie 
les vigille c on june soloit on ja voillier 
et par que la soloient li fol trop foloier 
si plot il als preudomes tel constume changier 
mais encor i at teils qui dansent el moustier 
la voille saint jehan coment suet on gardeir 
n i finent tote nuit de sallir de tripeir 
mais s encor pis i font bien l esgarde a oil cleir 
cis qui les pecheour si soloit regardeir 
n est justice nes une s on la welt maintenir 
c on n en puist bien a greit nostre signor servir 
mais cis a cui nus drois ne puet onke plaisir 
le tort les fait amer la justice hair 
ki justice maintient mult desert grant lowier 
mais li cuivers les fait si ameir le donier 
qu il les fait en enfer descendre et abaissier 
dont devant deu porroient les armes essaucier 
le franc fait orguillier le fol demesureir 
le ligier folement sailhir et trestourneir 
le bel cointe et le povre fait tollir et embleir 
delit et envoisure le riche demeneir 
se pais est dont fait vivre la gent trop affiance 
plus les fait de mal faire con plus ont d 
es chier tens et es guerres ne lait avoir pietance 
les mesaisiiés fait chaoir en desperance 
tot fait en vaniteit le bel tens aloweir 
les tornois maintenir les caroles xxx 
l yver fait as eschauc et as tauble juwer 
tos les biens deus s il puet fait il a mal torneir 
es eschac et es taubles at trop de vaniteit 
mult fut lies li dyable cant cel geu ot troveit 
par cest geu sunt mains home confundus et dampneis 
et en terre et en ciel en sunt desireteit 
ki povres est de sens qui ne se seit aidier 
tant l at plus tost vancut con main se seit gaitier 
celui qui alkes seit fait orgues en drecier 
si enpire tos biens et torne a encombrier 
keke face li hons il s i welt ajosteir 
s il est lies il li fait trop grant joie meneir 
s il le voit en dolour tost le fait despereir 
n est nulle al siecle qu il ne s en saiche armeir 
se il est combatus et il et sa mainie 
que pres ont tot le siecle torneit en sa baillie 
tot est de quantqu on voit vaniteit et folie 
avarice orguel ire luxure envie 
de quantc on voit et ot tot torne a enconbrier 
al proudome qui at le service deu chier 
bor furent neis cui deus dengne si avoier 
qu il en plus de cent voie ne sevent desvoier 
a paaine puet li hons si le jour trespasseir 
que cent fois ne l conviegne fors de la voie aleir 
ou en fait ou en dit ou en oisous penseir 
de ceaus di ju qui welent al sicle converseir 
car qui al siecle met et s entente et s amour 
contre l anemi n at ne force ne vigour 
c est cil qui ne trespasse nes une hore del jour 
que sovent ne forface contre nostre signor 
nos desimes lassus que li hons en sa vie 
si c on trueve lisant semble chevalerie 
car ades se combat savoir contre folie 
mais il n iert ja venchus qui a jhesu s afie 
teis est qu il het le mal et le pechiet qu il fait 
bien seit et dolans est qu il enver deu forfait 
sovent s en welt retraire et pas ne s en retrait 
car li fes d anemis qui pres le tient ne l lait 
teil hore que li hons de son mal soi repent 
bat son cuer tort ses mains et pleure tenrement 
vient a confession et sa penance prent 
nonparcant al pechiet ci apres soi reprent 
car cant li anemis woit qu il le welt guerpir 
tant i met plus de force qu il le puist retenir 
par ce voit on sovent de maint home avenir 
que mialdres est devant qu apres le repentir 
sovent suet avenir s on penseir i voloit 
que mains de pechiet et de mal se recroit 
en encloustre se met ou en autre destroit 
encomence a hair che qu il ameir soloit 
mais quant li culvers voit qu il at celui perdut 
dont sovent avoit fait son ami et son drut 
encontre lui soi drece par tote sa vertut 
ne fine ne ne cesse tant qu il l at abatut 
et cant le chaitis puet remetre en son destroit 
sovent li fait plus faire de mal qu il ne soloit 
ceaus qui d encloistre rissent qui esgarde bien voit 
que cis font asseis plus de mal et de desroit 
sovent voit on aleir l ome en peregrinage 
et quant revenus est asseis fait plus de raige 
qu il anchois ne fesist en trestot son eage 
ce fait li fes qui welt recovreir son damaige 
car quant il l ome woit en aucun bien entreir 
et dont a celle fois ne l en puet desturneir 
tant atent qu il li puet son coraige muer 
puis li fait tos mas faire et tos bien oblier 
esgardeis con il est covert et de mal aire 
par ce ne lait l omme de son pechiet retraire 
et par ce li fait il tos les mals qu il puet faire 
qu il puist trestot les biens qu il avoit fait deffaire 
et por ne se doit pas molement maintenir 
qu il de mal soi retrait et jhesu welt servir 
al bien que deus li moustre mult fer s i doit tenir 
se fer s i tient ne puet a s aide fallir 
mains hons est qui mult est dolans de son pechiet 
a la foi s en retrait a la foi i renchiet 
dolans est que li mals l at si fer enloiét 
que del tai ou il est ne puet jeter son piet 
sovent pense coment del mal se puet osteir 
proie deus fait almones qu il s en puist delivreir 
et de ceaus qui ce font suet asseis eschapeir 
que tost puet on laissier ce c on ne puet ameir 
mais qui bien soi combat et bien fort soi travailhe 
si con nos avons dit lassus en la batailhe 
ne doit paour avoir que ja force li faille 
pres de lui est ades jhesu qui qui l assalle 
et deus qui par sa grace li fait le mal hair 
quant il le voit ades vistement maintenir 
force et vertut li done quar il ne seit degerpir 
ne degeter celui qui a lui welt venir 
et quant il voit a terre gesir son chevaliers 
volentier le redrece s il se welt redrecier 
mais de celui n at cure qui ne soi lait aidier 
cui li mals abelist qui soi welt delitier 
car qui del bien s eslonge qui del mal s esjoist 
qui en mal soi delite cui pechies abelist 
il ressemble celui qui ses armes gerpist 
as anemis soi rent son signor relenquist 
ceaus puet on bien cognoistre que soi recroient 
ce sunt cil qui al siecle de tot son cuer s apoient 
ki si fer as delis et as pechies s apoent 
ke nes s estre pooient partir ne s en vorroient 
car asseis sunt de gent qui si fort sunt sopris 
et si les at li siecles abbatus et conquis 
que s il pooient estre a lor joie a tos dis 
ne querroient mellor ne plus bel paradis 
mais ce sachiés par voir qui ont tel volenteit 
qui si for ont le siecle et le mal enameit 
s il n ont anchoisqu il muirent tel coraige muét 
ne porront ja veoir ne deu ne sa clarteit 
car nus ne puet a deu s il ne l aime venir 
et qui si le siecle aime qu il ne s en welt partir 
qu il deus ait ne l porroit la justice soffrir 
tresqu il ne l welt ameir ne lui ne welt servir 
qui son cor abandone a pechiet a luxure 
qui avoir ne welt onke de nul delit mesure 
qui tot ades fait mal qui de nul bien n at cure 
que deus bien li fesist seroit ce dont droiture 
seroit ce dont droiture ke deus bien li fesist 
tresqu onke ne vot faire qui a greit li venist 
chaitis qu il est de ceas cui li siecle honist 
qui lor salvement heent cui li mals enbelist 
si sunt li mals del siecle criét et multepliiét 
que s acuns proudons est qui hace le pechiet 
ne li lairont bien faire cils qui ens sunt plongiét 
car lies est qui autrui voit chaoir quant il chiet 
s il est ore nus hons cui li mals ne delite 
qui les pechies del siecle et la joie despite 
quant on le voit bien faire on le claime ypocrite 
s il le mal welt blameir se l tient on a hyrite 
cant il voit ses voisins maintenir folement 
ne a lor vaniteit ne ne vient ne n entent 
dont dist li uns a l autre " cis hons croit malement 
il ne welt onkes estre ne venir entre gent 
la ou proudomes sunt ne welt il onkes estre 
mais deus face merchit dant joffroit nostre preste 
bien savoit maintenir chascun solonc son estre 
de geu ne de revel n ot il onke son maistre 
si bien savoit ostoirs et espreviers nourir 
si bien en soloit clers et chevaliers servir 
il savoit si bien joie et revel maintenir 
mais cis hons ne welt onke de sa maison issir 
a lui ne puet plaisir li jovene ne li vies 
si petit ne puet estre li hons joians ne lies 
que maintenant ne die signor c est grant pechies 
se salveir vos voleis tel folie laissiés " 
or esgardeis le siecle com il est mestorneis 
car li biens est descris et li mal esleveis 
s il est nus qui bien face maintenant est gabés 
ou il est ypocrite ou mescreans clameis 
s il les mals qu il voit faire encomence a blameir 
s il welt les desvoiés a voie retorneir 
s il ne welt tantqu il est entre les lous uler 
n i porrat bien avoir ne en pais demoreir 
si est li tens mués qui droit welt maintenir 
s on le fiert s il ne welt quatre fois referir 
s on li tot ne ne welt quatre tant retollir 
il ne puet pais avoir ne le sien retenir 
mais cui tos mals assat et si grant encombrier 
dont vout on li queils est jhesu tes soldoiers 
car en pais ne seit on queil est bon chevaliers 
qui par toi soi combat gens en est li lowiers 
li hons cui on dist lait et orguel et ultraige 
qui on sovent fait tort et sovent fait damage 
quant nus ne l reconforte et nus ne l rassuage 
se dont prent tot en bien mult est de for corage 
qui de rien c on li face ne se seit correchier 
qui par ses mals faitours suet ades deu proier 
cil ressemble le prout et le fort chevalier 
qui ne seit en l estor guenchir ne trebuichier 
cui li delis del siecle ne puent essaucier 
ne les aversiteit ne contraire abaissier 
se dont ceaus qui desvoient seit la voie ensaignier 
cil fait mult a amer car il puet mult aidier 
cui deus done tel force ne doit mie fuir 
mies doit entre les mauls del siecle mal soffrir 
que ceaus qui mestier ont d aide relenquir 
car plus en greit ne puent nostre signor servir 
nus ne puet plus en greit servir nostre signor 
que cil fait qui retrait de mal le pecheour 
qui por ce sueffre plus de mal et de dolor 
tant avrat devant deu et de joie et d onour 
que plus forte est la guerre que plus stunt li os grant 
tant ont mellor mestier li chevaliers vallans 
hui cest jous est des mals des anemis tant 
que nus hons n est segurs ne derrier ne devant 
et mains hons est al siecle qui ne se seit gardeir 
ne puet mie le mal que il voit esciwer 
mais s il iere la voie qui li vosist moustreir 
del mal porroit issit bien porroit eschaper 
je croi qui atrui seit bien la voie ensaignier 
se ses conseaus li puet et ses confors aidier 
par son prosme a salver bien se doit travilhier 
cis cui nostre sires at sens et savoir doneit 
qui les autres aprent et les biens fait et seit 
cil semble le proudome le fort le bien armeit 
par cui confort de mort sunt main home eschapeis 
teis hons ne se doit onke de sa gent departir 
car qui l ost doit mener qui le doit maintenir 
droit li covient le confanon tenir 
ne doit ceaus qui lui sunt comandé relenquir 
ki de la bone gent la parolle deu oient 
et le bien font qu il dient et qu il faire les voient 
ce sunt cil qui apres le confanon s apoient 
qui de nul mal affaire onke ne se recroient 
mais cil qui desarmés et qui floibe se sent 
et la bataille voit venir trop asprement 
il n est mie bien saige je cui s il trop atent 
car que fait desarmeis encontre armee gent 
de tant mals at le siecle li anemis armeit 
si con nos vos avons coment que soit conteit 
que mult prout l estuet estre qui bien gardeir s en seit 
teis se cuide bien fort cui il at affoleit 
qui ne puet al siecle estre que li siecle ne l traie 
il est li miens conseaus que par tent s en retraie 
jetet tot jus voit s en une autre essaie 
la ou li mal del siecle ne crie ne ne braie 
voirs est que cil del siecle vivent mult lascement 
et deus ont et sa loi mise en obliement 
mais se deus plaist encor est de la bone gent 
qui font le deu service et son commandement 
des serjant damerdeu n est mie si petit 
puet c estre que on cuide mais on trueve en escrit 
que deus ot ja se peuple desnoiét et guerpit 
ce fut quant helyas por gesabel fuit 
car quant sains elyas li prophetes vivoit 
mult estoit mals li pueple et mult de mal faisoit 
la loi avoit guerpie et en deu ne creoit 
astaroth et maloch et baal aoroit 
ch astoient dont li deus en cui les gens creoient 
baal il quatre cens et cinquante servoient 
et mult grant sacrefice nuit et jour li faisoient 
nuef cens en i avoit quant tot ensemble estoient 
trestos ceaus en un jour sains elyas occist 
puis ot paour de mort a la soi mist 
redotat gezabel qu elle ne l occesist 
repoist soi en une roiche or oiés que il dist 
" beaus sires deus " fait il " je sui en grant dolour 
par les fis israel qui si sunt en errour 
qui si sunt desvoiés qu il ont lor creatour 
desnoiét et s unt fait de baal lor signor 
tes auteis ont destruis tes prophetes occis 
et je soul sui remeis de trestos tes amis 
sens moi soul qui t aort n at un soul el pais 
gezabel n ier ja lie tant con je serai vis " 
ke nus bons hons ne fuist cis sains hons le cuidoit 
mais encor cinq mil homes nostres sires avoir 
dont nus d eaus ne moloch ne baal ne servoit 
mais qui tot comandat deu del ciel aoroit 
et deus miesmes li dist " encor ai cinq milliers 
qui mon service font et mes comans ont chier " 
ensi est hui cest jour mains qu i n en soit mestier 
mais plus at c on ne cuide deus de bon chevaliers 
ilh est de bones gent plus que nos ne cuidons 
nos qui enmi le bruec del siecle demorons 
ceaus qui bon homes sunt cognoistre ne poions 
mais tamaint saint hom at es congregacions 
en l ordene benoit at mult de sainte gent 
les comans de la riegle qui garde entierement 
s il ne se puet salveir dont ne sai je coment 
nus crestoiens de s arme puist trover salvement 
ki la est les delis del siecle relenquist 
et mult pou fait de ce que le cors abelist 
tresqu il ades soi paine por l amor jhesu crist 
qu i salveir ne se puet pechies fait qui le dist 
il junent si sovent vie mainent si dure 
si ont dure litiere si aspre vesteoure 
trop chaut ont en esteit l iver trop grant froidure 
se tot ch iere perdut qu astroit grief aventure 
et par coi di je chu car il est de tel gent 
qui parolent de moine un pou trop asprement 
il dient chu qu il welent je pas ne m i assent 
car maint proudome i at qui vivent saintement 
je cuid qu il fait pechiet qui des moinnes mal dist 
car tes est cui la riegle qui bon est abelist 
mais que pis en ot dire tant plus les enlaidist 
puis remaint en es mals del siecle si perist 
si fers s at li moines par amor deu loiét 
qu il ne dort ne ne weille ne n estat ne ne siet 
ne mangeut ne ne boit ne ne vat sens congier 
qui mieldres est al siecle mult at bien esploitiét 
qui n est mie si fors qu il saiche al siecle esteir 
si ke li mal del siecle ne l puissent encombreir 
a saint benoit s en fuie bon i fait demoreir 
ou a saint augustin et bien puet eschapeir 
il est teils qui al siecle ne se welt delitier 
ne n i est se por non qu il autrui welt aidier 
mais cant bien ne soi seit de tote part gaitier 
laidement le voit on tes fois est trebuichier 
si fais hons est trop floibes qui ne s at dont armeir 
et bien voit qu il ne puet par se force eschapeir 
ne entor li n at home qui le puist delivreir 
mies li vint qu il s en fuie qu il se laist affoleir 
ancor est de teis gens qui si recreans sunt 
bien voient que li siecle tot ades confont 
del fuir s aparellent mais si perichous sunt 
que ne soi retornent tantque tot perdut on 
" tot getrai jus " fait il " mais un pou ai affaire 
se ce qu a mon cuer gist a chief poioie traire 
tantqu il vouroit le siecle laroi crier et braire " 
ce dist il chascun jour ne ne s en wet estraire 
li hons qui sovent prent de bien faire respit 
il semble le vilain si c on trueve en escrit 
qui diet passer une aigue mais pont ne nef n i vit 
or oiés dont qu il dist " ci serai un petit 
cest aigue court si tost ne fine d avaleir 
quant elle iert escorue dont porrai bien passeir " 
qui attendent et prendent respit de bien ovreir 
bien puent le villain qui ce dit ressembleir 
kar ausi c on voit l onde l une sor l autre aleir 
tot ausi fait li uns l autre affaire apresseir 
ainsc on puist d une choze bien la moitiet finer 
trois ou quatre plus grant suelent l omme encombrer 
c est uns loiens qui suet la gens trop fer tenir 
c est ce que plusors homes ne laist del siecle issir 
car teis at volenteit del mal a relenquir 
qu il ne puet troveir l ore qu il s en puist departir 
je dis que li hons doit fors del siecle issir 
mais puet c estre a plusors ne vient pas a plaisir 
car tot ne puent mie hermite devenir 
lors mainie lassier si grief vie soffrir 
mais on puet al siecle estre et le siecle laissier 
ce fait cil qui al siecle ne se welt delitier 
qui nostre signor at plus que le siecle chier 
qu il del siecle ne prent rient s il n en at mestier 
qui en totes manieres seit mesure gardeir 
il puet bien tot par tot ou qu il welt converseir 
s il bien fait ou qu il soit bien puet mercit trover 
li lieus ne fait pas l ome mais li bons cuer salver 
ce que david dist se je puis vos dirai 
" qui moi donrat " fait il " pennes si volerai 
ques pennes de colon si moi reposerai 
ju m eslongai fuiant el desert demorai " 
li sains hons veoit bien les grans mals c on faisoit 
le male gent as bons retorneir ne pooit 
et tresque ses consiaus de rien n es amendoit 
desiroit le repos d eaus partir se voloit 
penes de mal oisel ne demandoit il mie 
mais pennes de colon por coi il signefie 
le simple home qui est sens mal et sens envie 
qui dolans est de ce c on fait tant de folie 
car cant li sans hons voit les malvais mal ovreir 
d eaus soi welt departir quant n es puet amendeir 
mais del cuer ne se puet onke d eaus dessevreir 
des mauls c on fait s eslonge l omme suet il ameir 
bien s eslonge bien fuit bien demoure el desert 
qui des mals dont li siecle deus coroce et lui pert 
ne se welt entremetre mais ou qu il soit deu sert 
ne a vaniteit n at le cuer ne l uel overt 
rois iere sains david son regne governoit 
et disoit nekedent qu il el desert manoit 
ce que proudons doit faire en lui miesme mostroit 
del cors iert il al siecle del cuer s en eslongoit 
kar voirement del siecle se doit on departir 
et qui del cors ne puet del cuer en doit issir 
ensi doit on le siecle eslongier et fuir 
que nes s il tient le cors le cuer ne puist tenir 
ki al siecle soi tient del cors et del coraige 
qui aime les delis del siecle et les folage 
entre les mals ne puet converseir sens damaige 
c est cils qui fait grant perde ne n entent son damaige 
kar li delis del siecle con plus li abelist 
tant aime il plus le mal et le bien enlaidist 
et la chaitive d arme tant plus parfont perist 
en con plus grant delit son delit aemplist 
qui ce fait il ressemble celui en la bataille 
qui volentier soi rent anchoisque nus l asaille 
celui qui pris i est et qui ne soi travaille 
ne peneir ne soi welt qu il delivreis s en aille 
mais qui si abandone al mal et a luxure 
de quantque deus comande que c est lor menor cure 
tot ensi qu il ne vourent de mal avoir mesure 
ensi en prendrat deus plainement sa droiture 
et quelle est la droiture que deus en welt avoir 
es tenebres obscure les estovrat manoir 
les mals qu il sofferont nus hons ne puet savoir 
el feu les convenrat sens nulle fin ardoir 
de lor mals n aront mais ne confort ne mecine 
gesir les convenrat en la flarour saintine 
tos jours burront ardront en l infernal cuisine 
ne il porront avoir ne lor paine termine 
ades i sunt qui suelent les autres tormenteir 
et qui les torment sueffrent ne puelent definer 
ne ne list les tormens onkes entrecesseir 
ne les tormenteis list nulle hore reposeir 
kel angoisse qu il aient queil torment quel dolor 
tot ades sofferont si malvaise flairour 
se nus n i avoit paine ne angoisse grignor 
on cuidroit que soffrir ne poist on piour 
grief paine et grief torment li chaitif sofferont 
des mals qu il aront fait mult soi repentiront 
mais par tel repentance ja mains de mal n aront 
car trop tart soi repentent cil qui en enfer sunt 
veés en con grief point seront mis li dampneis 
ja si fort ne seront batus ne tormenteis 
que plain n aient le cuer de male volenteit 
ne justise ameront ne deu ne sa bonteit 
car qui nostre signor ne ses comans n amat 
mais tos jours le dyable servit et parsiwat 
celui qu il ot ameit celui ressemblerat 
tant hairat il plus deu que plus de mal arat 
kar qui ensemble deu en paradis serat 
ensi con l amour deu sa joie li crestrat 
tot ensi qui ensemble le dyable arderat 
par male volenteit plus de mal sofferat 
ensi n i at repos ne cha fors ne la ens 
la male volenteit les tormente dedens 
et par deffors angoisse le cors li grant tormens 
jamais ne lor vaurat nus rassuaigemens 
les tormens qui la sunt ne puet nus hons savoir 
grans paine est en enfer sens nulle fin ardoir 
mais encor est plus grant le dyable veoir 
si suet il pawerouse et laide chiere avoir 
les mals d enfer ne puet nus hons conteir ne dire 
totes les mains del siecle ne l porroient escrire 
or estuet les chaitis en sulfre et en pois frire 
or soffrir de froidure le dolerous marrtyre 
quant il sunt angoissiés de froidure asprement 
tormenteis de gresil de noif de trenchant vent 
dont cuident que ne puissent soffrir plus grant torment 
mais apres la froidure la flame les atent 
las con dolerous plait con dolerouse ardour 
con dolerousement recaingent lors dolour 
apres la chalour grant les destrent la froidur 
et apres la froidure les rostit la chalour 
mais nus ne doit cuidier qu cest caingement 
ait onke nus repos ne nus respitement 
ja si tost ne seront rosteit fors d un torment 
ainsc on puist l uel ovrir uns autre les reprent 
et par ce c on lor paine les vat entrechaingant 
par ce n es assuage lor mals ne tant ne quant 
car con plus les vat on cha et la desruant 
tant ont il la dolour et l angoise plus grant 
quar al siecle avient il et on le tient plus chier 
joie c on puet meneir en plusoure maniere 
plus delite la joie et plus est elle entiere 
qui vat de joie en joie qui est de mainte tiere 
bien croi qu ensi avient a la chaitive gent 
cui on trait en enfer de torment en torment 
che c om en mainte guise le tormente et sovent 
ch angoise les chaitis plus angoisousement 
mais sains augustins dist c on le puet bien cuidier 
qu a la fois lor lait deus lor paine assuagier 
li prophetes le dist ne l doit nus calengier 
que deus ne se seit mie sens merchit correchier 
voirement il le dist on le trueve en escrit 
que deus ne met pas tote sa merchit en oblit 
par ch aront mains de mal qu il n en ont deservit 
li malvais qui tos jors orent deu en despit 
mais si con l escripture le tesmoigne et on croit 
tant i avrat de paine d angoise et de destroit 
qui les mals de cest siecle trestos assembleroit 
le menour mal d enfer ressembleir ne porroit 
car s il n i avoit nul qui autre mal awist 
ne tormens ne angoise nulle ne sortenist 
mais que veoir la gloire damerdeu ne poist 
n at nul torment al siecle qu il anchois ne soffrist 
si par est grant torment c on deu ne puet veoir 
ne sa bonteit cognoistre ne sa doulcour savoir 
c o ne porroit al siecle plus grant torment avoir 
que font dont qui ne l voient et cui covient ardoir 
qui de la coulpe adan pas ne sunt desloiét 
envert deu n ont forfait par nul autre pechiet 
s il soffrent si grief paine dont ont mal esploitiét 
qui par lor culpe sunt el feu d enfer plonchiés 
kar se la menour paine ne puet nus deviseir 
s elle est si grans que nus n en puet asseis parleir 
cui tos jours covenrat les grans torment porteir 
chaitis qu ier de celui coment porrat durer 
coment porrat durer qui tos jours paine avrat 
quel mal qu il onque sueffre durer li covenrat 
c iert ses plus grant torment que finer ne porrat 
tos jours frat male fin ne finer ne porrat 
quant on fait en cest siecle l ome torment soffrir 
en bolante eaugue cuire et sor charbons rostir 
et bien voit qu il ne puet eschaper ne fuir 
dont ne desire il tant nulle rien que morir 
car maintenant que l arme est del cor desevree 
puist ne desplaist la char nulle rien ne n agree 
mais quant l arme serat a son cor rajosteie 
ne par bien ne par mal n en serat mais rostee 
k ferat dont li cors li chaitis que ferat 
quant il les grant tormens tot ades sofferat 
ades iert en la mort ne morir ne porrat 
tos jors iert vis morans tos jour morans vivrat 
ca la ades ou est sulfre et pois bollans 
la froidure ens el feu el froit li feu ardans 
ades est li tormens ades li tormentans 
la est la vivans mors et la vie morans 
ke feront li chaitis li chaitis que feront 
qui vivront tot morant et tot vivant morront 
qui feront male fin ne ja ne fineront 
et tos jour en enfer le tormens sofferont 
quant nostre sires deus al dearrain jor venrat 
tos li pueples qui fut qui est et qui serat 
plus tost c on l uel puist cloure devant lui amenrat 
et solonc son merite chascon son lieu donrat 
ki bien l avront servit a son comandement 
a iceaus parlerat suef et doulcement 
" veneis cha li benois mon peire il vos atent 
reciveis joie et gloire sens nul definement " 
mais a ses anemis durement parlerat 
" aleis en li malois el feu qui vos ardrat 
reciveis le torment qui ja ne finerat 
ne vos ne les dyable mais dolour ne faudrait 
povres fui devant vos ne pieteit n en ewistes 
ne boire ne maingier doneir ne me vosistes 
vos me veistes nut ne ne moi revestistes 
en prison fui malade ne a mo ne venistes " 
a ce que deus dirat doit on mult bien penseir 
car il n est mie escrit que deus doit reproveir 
as felons ce que suelent les povres despiteir 
mais ce que lor mesaise ne vourent amendeir 
car se deus fait celui el feu d enfer plongier 
que de son propre avoir ne welt le povre aidier 
u ira qui tout ce qu il devroit mangier 
durs est qui ci ne welt son coraige cangier 
ki le povre ne welt vestir se cil ardrat 
qui sa roube li tout chaitis que devenrat 
dampneis iert cui pieteit del prison ne prendrat 
que fait dont qui a tort en prison le jetat 
voirement qui pitiet des mesaisiés n en ont 
se bien n es wellent faire ne se nus mals n es font 
si que deus miesme dis en infer descendront 
et qui onkes n es laissent em pais dont ou iront 
tuit iront male voie robeours et larrons 
orguillous dangerous et li riche felons 
li useries qui onke ne fait se tollir non 
il ne porrat mie estre sens grant dampnacions 
a la foi entrecessent li autre malfaitours 
mais li useriers robent et la nuit et le jour 
tot dormant tollent il la povre gent le lour 
mais voillant en ynfer le rendront a dolour 
cis qui s acesment de sable et d orfroit 
de piere preciouse et de paille grigois 
tos seront nus chaitis n i aront nul defois 
cant sor eaus descendrat froidure ploige et nois 
de fornicacion qui ne soi welt retraire 
qui plus se delite ore de lait pechiet affaire 
iert plus parfont plongiés el tai d enfer qui flaire 
la ne lait la dolour nului coisier ne taire 
cui glotenie plaist qui si salt par yvrece 
n entent pas ver enfer con forment il s adrece 
la serat li chaitis si tos jours a drestece 
que ja ne se movrat c on ne l angoise et blece 
qui deus met par la joie de son cor en despit 
qui ses comans oblie por faire se delit 
quant il iert en enfer n ier pas mis en oblit 
la l en rementoivrat sulfres et li poix fris 
qui a son anemi ne soi welt racordeir 
mais ades le desire occire ou affoleir 
des anemis d enfer ne porrat eschaper 
ce sunt cil qui ne sevent nullui riens pardoneir 
tuit iront en abysme et cointe et orguillous 
forcuidier sens mesure homecide 
sensfege mal parlant aver envidious 
beveour mageraus glos et luxurious 
tot avant en iron li dyable et li siens 
ce sunt li felons gyu et li cuvert paien 
apres lui chanteront tuit li maus cresteiens 
et tuit cil qui amerent le mal plus que le bien 
ensi con vos l aveis bien sovent oit dire 
cil cui la convenrat el feu ardoir et frire 
tant i avront de paine de torment de marrtyre 
que nus ne l porroit ja ne penseir ne escrire 
tant i ont li chaitis de paine et de destroit 
ke nes se nulle joie de paradis n estoit 
et se li hons mil ans et mil vivre poioit 
qu en enfer ne venist bien pener se devroit 
et devant deu ra gier tant de delitement 
que s en enfer n avoit ne paine ne torment 
tot jours se devroit on travillier vivement 
c o ne falist as biens que deus done sa gent 
