chi endroit dist li contes que moult 
fu iriés anemis quant nostre 
sires ot esté en infer et il en ot 
jeté adan et evain et des autres 
tant comme lui plot et quant li 
anemi sorent chou si en orent 
moult grant merveille et s 
assamblerent et disent " qui 
est 
chis hom qui nous a enforchiés 
et nos fermees brisies si que 
nule chose que nous eussiens 
reposte ne pot estre celee encontre 
lui et que il n ait fait trestout 
chou que il lui plaist et nous 
ne cuidiens mie que nus hom 
peust naistre de feme qui ne 
fust nostres cis est ensi 
nés que nous n avons nule 
partie en lui et nous destruit et 
tormente au plus qu il 
pot comment est il nés de feme 
que nous n en n avons en lui nul 
delit terriien et si nous destruist 
ensi " adont respondi li 
uns des anemis et dist " signors 
che nous a destruit que membrés 
vous i que li prophete parloient 
qui disoient que li fieus de dieu 
verroit en terre pour sauver les 
pecheours d adans et d evain et nous 
alames si presimes ichiaus qui 
che disoient que cil qui lors 
verroit en terre les deliverroit 
des painnes d infer tant le disent 
li prophete que ore est avenu si 
nous a tolu chou que nous 
avons perdu et chou que nous 
aviens saisi que nous n i poos riens 
prendre 
contre lui mais il nous a tolu tous 
chiaus qui croient en 
sa nativite et qu i nasqui de feme par 
tel forche que nous n en 
eusmes onques riens ne nous ne 
presimes garde ne que il nous 
deust 
che faire et ne ses tu donques " 
fait cil " que 
il les fait laver d iaue en son non 
et par tel non se levent 
el non dou pere et dou fil et dou saint 
esperit si que nous n en 
porons nul avoir si que nous 
solions ore les avons tous 
perdus par le lavement que il font 
si que nous n avons nul pooir 
sour iaus dessique il revignent par 
oevres que il font 
ensi abaisse nostre pooirs par 
chelui qui che nous a tolu 
et plus encore que il laissié 
menistres en terre qui les 
sauveront 
ja n averont tant fait de nos oevres 
se il s en voelent repentir 
et nos oevres guerpir et faire chou que 
li menistre lour diront par che 
les avons perdus tous moult a 
fait nostre sires esperituel substance 
que pour homme sauver vint en terre et 
daigna naistre de feme et 
souffri les tormens terriiens et 
nasqui de feme sans chou que nous 
n en seusmes nient et sans faire nul 
delit d omme ne de feme et quant 
nous i fumes venu nous l 
essaiames en toutes les manieres que 
nous 
seusmes et quant nous l eusmes 
essaiié et qu en lui n avoit 
nule 
de nos oevres si vaut morir pour 
sauver homme moult a chier homme 
quant il si grant painne vaut 
souffrir pour li avoir et nous tolir 
et 
molt nous deveriens pener comment 
nous le porriens avoir a faire nos 
oevres en tel maniere que il ne s en 
peust repentir ne parler a chiaus 
par cui il aroient le pardon que il achata 
de sa mort " lors dient tout 
ensamble " nous avons tout pierdu 
desque il puet pardouner 
les pechies dusques en la fin se il le 
prent en ces oevres dont 
sera il saus et quant il 
avera tous jors faites nos oevres 
se l avons nous pierdu se il se 
repent ensi les perdons 
nous tous " 
atant parlerent entr aus et 
dient " cil qui plus nous 
ont 
neut che sont cil qui plus dient de sa 
venue en terre et che sont cil 
dont li grans damages nous est 
venus et quant il che plus 
disoient 
et nous plus tormentions si m 
est avis que il se hasta pour 
iaus 
venir aidier et secourre pour iaus 
delivrer des tormens que nous 
leur souffrir mais comment 
porriens nous avoir un homme qui 
parlast 
a iaus et lour desist nos sens et nos 
proueches et nos affaires 
si que nous avons pooir de toutes 
choses faites dites et alees et se 
nous aviemes cel houme qui de che 
eust pooir et il seust ces 
choses dire et raconter et il fust 
avoec les autres hommes en terre 
si nous porroit bien aidier et 
ensegnier comme li prophete qui avoec 
nous 
estoient que nous cuidiens que 
ja ne deust avenir ensi diroit 
cil 
les choses dites et faites pries et 
loing et seroit moult creus de 
maintes personnes " lors dient 
tout ensamble " moult seroit 
bien 
esploitiét qui tel homme porroit 
faire car moult seroit creus " lors 
dist li uns " je n ai pooir dou 
conchevoir ne de faire semence 
en feme mais se j en avoie le pooir 
je le porroie bien faire que je 
sai une feme qui fait et 
dist a devise canques je voel " 
et li autres dist " il i a tel 
de nous qui bien puet 
prendre samblance d omme et conchevoir 
en feme mais il convint que il le prenge 
aussi celeement comme il porra plus " 
ensi ont pris li anemi 
conseil qu il engendront un homme qui 
engingnera les autres moult 
sont 
fol li dyable qui quident que 
nostre sires ne sache 
cest oevre qu il pourparloient entr 
aus et ensi prist li dyables 
a faire un homme qui eust son 
memoire et son sens pour engingnier 
homme et jesu crist et bien poés 
savoir que moult est dyables faus 
qui cuide engingnier celui qui 
est sires de lui et de 
tout ensi departirent lour conseil 
et ont ceste oevre acordee 
a faire et cil qui dist qu il 
avoit pooir de la feme ne se 
targa 
plus et vint au liu la ou elle 
estoit si le tourna auques a sa 
volente et douna canques elle 
avoit entre lui et son signour 
a l enemi 
chele feme estoit feme a un riche 
homme et cis hom avoit moult 
grant plente de biestes et d autres 
grans riqueces et si avoit un fil 
et 
trois filles de cele feme ou dyables 
conversoit li dyables ne s 
oublia mie ains vint a chiaus ou 
les brebis au preudomme estoient 
si en ochist une partie un autre jour 
vint a la feme si li demanda 
comment il porroit son signour 
engingnier et elle li dist que ell ne 
le porroit en nule maniere si bien 
engingnier comme par prendre de 
la soie chose et de lui corechier " et 
il se courechera et esragera 
tous vis se tu prens les 
soies choses " lors s en torna 
li anemis as biestes au preudomme si en 
ochist une grant partie et quant 
li pastour virent les biestes lour 
signour ensi morir enmi les chans 
si s en esmiervillierent moult et 
disent que il l iroient dire a 
leur signour lors s en vindrent a 
lui et li disent que ses bestes 
se moroient ensi enmi les chans 
quant li preudom l oi si s en 
esmervilla moult et dist as 
pastours " es che voir que 
vous me 
dites " et il respondent " sire 
oil " adont se courecha li 
preudom moult et s esmervilla que 
ses biestes avoient a morir 
lors demanda as pastours " savés 
vous que mes brebis ont 
a morir " et il dient que il ne 
sevent que elles ont ensi 
remest a cel jour quant li dyables 
sot que li preudom fu corechiés 
de si peu se li fu avis que se il li 
faisoit grant damage que il se 
corcheroit moult et il l en 
averoit plus a sa volente 
revint li anemis as ses bestes et si 
a deus biaus chevaus si les tua toute 
en une nuit et quant li preudom vit 
que la soie chose aloit ensi 
a mal si fu moult courechiés et 
dist une parole moult fole que 
sa grans ire li fist dire que il 
donna canques il avoit au 
dyable 
et canques il li estoit remes 
quant li anemis sot que il ot cel don 
fait si en fu moult lies et 
li commencha a courre sus moult 
durement gringneur damage faire 
si que il ne li laissa nule de ses 
bestes si en fu li preudom 
moult courechiés en la grant ire ou 
il le compaignie des gens si sot bien 
li dyables quant il li vit che 
faire que il feroit sa volente 
de lui lors vint li dyables a un moult 
biel fil que il avoit si l 
estrangla en son lit au matin fu li 
enfes trouvés mors et quant li 
preudom vit que il ot perdut son 
fil se desespera et se meserra 
moult de sa creanche et que il n i pot 
plus recouvrer si en fu li 
dyables moult lies et lors ala 
a la feme au preudomme par cui 
il avoit tout chou fait si la 
fist monter sour une huge en sen 
celier et metre une corde en son col 
puis descendi de la huge si s 
estrangla ensi fu trouvee toute 
morte et quant li preudom vit 
qu il ot pierdu sa feme et son fil en 
tel maniere si s en adola 
moult et de che grant duel prist une 
maladie dont il morut ensi 
fait li dyables de chiaus que il 
puet traire a sa volente 
quant li dyables ot che fait si en 
fu moult lies et pensa 
comment il engingneroit les trois 
filles au preudomme qui estoient 
remeses dyables sot que il ne les 
porroit engingnier s il ne 
faisoit 
lour volente et che que elles 
vaurroient il avoit un baceler 
en la 
ville qui moult ouvroit a sa volente 
si le mena la ou les trois 
pucieles estoient si en 
commencha l une a proiier et tant 
ala 
par ses fais et par ses dis que il l 
engingna et quant il l ot 
engingnie si en fu moult lies et 
dyables n a cure de celee 
de che dont il est au deseure 
ains veult que il voist en 
apert devant la gent pour plus tost 
honnir ensi fist dyables savoir 
au peuple che que il avoit fait par 
son pourcach et tant que li siecles 
le sot en che tans estoit 
coustume que feme qui estoit 
reprise 
d avoutire si elle n estoit commune 
a tous que on en faisoit 
justiche et li dyables qui porcache 
tous dis les siens a hounir 
fist a tous cel oevre savoir et as 
hommes de la ville qui estoient 
juge li valles s en fui et li 
feme fu prise et menee devant 
les juges quant li juge le 
virent par devant iaus si en 
orent 
moult grant pitie pour l amour au 
preudomme qui fille elle estoit 
et disent " grant merveille poés 
veoir de tel homme qui fille 
ele estoit comme il li est 
meskeu en poi de tans qu encor n 
a gaires que il estoit uns 
des plus preudoumes de ceste ville " 
li juge si se consellierent que il 
en porroient faire et quel justiche 
il en prenderoient si s 
acorderent tout ensamble que il l entendront 
une nuit 
toute vive pour la honte de ses 
amis ensi fait li dyables honte et 
dolour a chiaus qui font ses 
oevres en la terre avoit un 
preudomme qui estoit bons 
confessours et oi parler de ceste 
merveille 
si vint a deus serours qui remeses 
estoient l aisnee et la 
maisnee si les prist a conforter et 
lour demanda comment ceste 
mesaventure lour est avenue de lour 
pere et de lour mere et de 
lor serour et de lour frere et elles 
respondent " sire nous ne 
savons fors tant que nous 
cuidons que dieus nous het 
si nous sueffre cest torment avoir " 
et li preudom respont 
" vous ne dites pas bien dieus ne 
het nului ains li 
poise que li pechieres se het 
et se sai bien qu il vous 
est avenu par oevre dou dyalbles et de 
vostre serour que vous avés perdue 
si vilment saviés vous que elle 
fesist ceste oevre " et elles 
respondent " sire nous n en 
saviens rien " et li preudom lour 
dist " gardés vous de mauvaises 
oevres car li mauvaise oevre 
mainne l oume et le feme a le 
mauvaise fin " moult les aprent 
bien li preudom et ensegne se elles si 
vausissent entendre et ele 
aisnee l entendi moult bien et 
moult li plot chou que il disoit 
et 
li preudom li aprent moult bien sa 
creanche et ele i mist moult 
grant cure a savoir en faire et en dire 
et a escouter chou que il li 
ensaigne adont dist li preudom " 
se vous creés bien chou que je 
vous dirai grans biens vous en 
venra encore et serés m amie 
et 
ma fille en dieu ne vous n avrés ja 
si grant besoing ne si grant 
oevre a faire se vous vous contenés 
a mon conseil que je ne vous aie 
a consillier a l aide de nostre signour 
ne ne vous esmaiiés pas " dist 
li preudom " car nostre sires vous 
aidera se vous vous tenés a lui 
et si venés souvent a moi car je ne 
ferai mie loing de chi estage " 
ensi ot li preudom consillié les 
deus pucieles et mises en boine 
voie l aisnee crut moult bien le 
preudomme et ama moult le boin 
conseil que il li disoit et quant li 
dyables le sot si l em pesa 
moult et ot paour que il ne les 
perdist si se pourpensa comment il 
les porroit engingnier illuecques 
pres avoit une feme qui par 
maintes fois avoit eu sa volente et 
fait ses oevres et cele feme 
prist li anemis et l envoia la ou 
les deus pucieles estoient 
si traist le maisnee a une part que 
elle n osoit traire l aisnee pour 
chou que elle le vit maintenir si 
humblement puis li demande 
de son estre et de son couvine et li 
demande quel vie mainne sa 
suer et elle respont " elle m a 
moult chiere et moult me 
moustre biel samblant " et dist " 
ma suer est moult pensive 
de ces mesaventures qui nous sont 
avenues que ele ne fait biele 
chiere ne a moi ne a autrui et uns 
preudom qui toute jour parole a 
li de dieu si l a convertie et 
tornee a sa guise que ele ne fait 
se che non que il veult " et cele 
feme li dist " biele suer 
mar fu vostres gens cors nés car 
jamais n averés joie tant comme 
il soit en la compaignie vostre 
serour he biele suer se vous 
saviés 
quel delit ces autres femes ont 
vous ne prisieriés riens canques vous avés 
nous avons tel joie quant nous 
sommes en la compaignie 
des gens que nous amons que se nous 
n aviemes que une pieche de pain 
si sommes nous plus aise que 
vous n estes se vous aviés 
canques il a en cest monde que 
vaut joie de feme quant il 
n i a joie d omme biele amie " 
fait ele " je le die pour vous que 
ja n averés joie tantque vous 
serés avec vostre serour et si vous 
dirai por coi vostre suer est 
aisnee de vous c est pour 
chou que elle avera avant joie d 
omme que vous n aiiés se elle 
puet car elle ne soufferra point 
que vous en aiiés devant li 
et quant elle avera eut son delit si 
ne li caurra de vous ensi ariés pierdu 
la joie de vostre biel cors qui tant 
mar fu " et elle respont " comment 
oseroie je faire che que vous me 
dites car ma suer en fu 
morte vilainement et trop obscurement de 
faire tels oevres " et elle 
respont " vostre suer le fist trop 
vilainnement et trop folement et 
mauvais conseil en prist mais se vous m 
en creés vous ne seriés occoisonnee 
de chose que en faciés et si ariés tout 
delit de vostre cors je ne sai " 
fait ele " comment le puisse 
faire ne je n en oseroie parler 
pour ma serour " 
quant li dyables oi chou si en fu 
moult lies et set bien que il 
l avra a sa volente si en mena 
sa feme et quant la feme en fu alee 
la demoisiele pensa maintes fois a 
chou que la feme li avoit 
dit quant li dyables entendi que il 
le trouva si esmeue a sa volente 
faire que elle meismes en parloit a 
soi seul a seul si l escaufa 
tant comme il puet et tant que ele 
regarda son biau cors par nuit 
et dist que " voirement disoit voir 
la preude feme qui me dist 
que j ai perdue la joie de cest 
siecle " tant que un jour avint 
que elle le manda la feme et li dist " 
certes dame vous me desistes voir 
de che que vous me desistes l 
autrier que il ne caloit ma serour 
de 
moi " et cele li dist " biele amie 
je le disoie bien encore l en 
caurra 
mains se ele avoit la soie joie ne 
nous ne fumes pour autre chose nees 
que 
pour avoir joie d omme " et cele dist 
" je le vaurroie moult 
volentieres se je ne cuidoie c om 
m ochesist " et la feme respont 
" on vous ochirra se vous le 
faites aussi folement que vostre 
suer 
fist mais je vous ensegnerai moult 
bien comment vous le ferés " et 
la puciele respont " dame 
dites le dont " et la feme li 
dit 
" vous vous abandonnerés a tous 
hommes et se vous en fuiiés de 
chies 
vo sereur et dites que vous ne 
poés durer a li et ensi ferés 
de 
vostre cors vostre volente ne ja ne 
troverés justice qui en parolt 
ensi poés issir fors de dangier et 
quant vous averés mené ceste vie 
et tant qu il vous plaira adont 
sera uns preudom tous lies 
se il 
vous a pour vostre grant iretage et 
se vous le faites ensi que je 
vous ai dit si porrés avoir la 
joie de cest monde " la puciele 
otroie a la feme que elle le 
fera ensi comme elle l a dit 
ensi s 
enfui la puciele ensus de sa serour 
et abadouna son cors as 
houmes par le conseil de cele feme et 
moult fu li dyables quant il ot 
engingnié l autre serour et quant l 
aisnee sot que sa suer en 
estoit ensi alee si s en ala au 
preudomme moult esfraee quant li 
preudom le vit si grand duel 
mener si en ot moult grant pitie et 
li dist " biele amie sainne toi et 
si te commande a dieu 
car je te voi moult esfree " et cele 
respont " sire je n ai pas 
tort se je sui esfree car j ai ma 
serour perdue " et conta au 
preudomme 
comment elle s en estoit alee tout 
chou que savoir en pot et se 
li dist par verite que elle s 
estoit abandonnee a tous houmes et 
quant 
li preudom oi ceste mierveille si 
en fu moult esfreés et li dist 
" biele suer dayables est encore 
entour vous ne il n avra jamais 
pais devant chou que il vous ara 
toutes engingnies se dieus ne 
vous gart " cele demande au 
preudomme " sire pour dieu m en 
porrai je garder ja n est il 
riens au monde dont j ai si grant paour 
que 
de chou que il m engint " et li 
preudom respont " se tu crois 
chou que je te dirai il ne t 
engingnera pas sire je vous 
querrai de 
canques vous me dites " 
chis li dist " dont crois tu le 
pere et le fil et le saint esperit 
et que ces trois viertus sont une 
meisme chose en dieu 
et que nostre sires vint en terre pour 
sauver les pecheours qui 
vaurroient croire baptesme et les 
autres commandemens de sainte eglyse 
et des autres menistres que elle 
laissa en terre pour sauver 
chiaus 
qui querroient son nom et adrecier 
en boine voie " et elle dist " tout 
ensi comme vous le m avés dit ensi 
le croi et querrai tous les 
jours de ma vie et ensi comme il est 
sires et rois de tout le monde 
tout ensi le croi jou et me 
gart si que dyables ne m en 
puisse engingnier " et li preudom li 
dist " biele fille se 
tu ensi le crois dyables ne anemis 
ne nule autre mauvaise chose 
ne t en porra engingnier je te 
pri que tu te gardes d entrer 
en trop grant ire de verite je di 
que c est la chose ou monde 
ou dyables se repaire plus 
volentiers que en homme et en feme 
plainne de grant ire et pour icele 
chose te dois tu garder de tous 
mesfais et de tous les encombriers qui 
t averront et en toutes les ires 
ou tu seras ma douce amie chiere si 
vien a moi et le me di 
tout ensi comme il t averra et te 
rent coupable a nostre 
seigneur et a toutes les fois que tu te 
couceras et leveras si te 
sainne el non de la crois ou li 
cors dieu fu mis pour pecheours 
et pour pecheresses raiembre des painnes 
d infer el non dou pere et 
dou fil et dou saint esperit que 
dyables ne anemis ne te puist 
engingnier se tu le fais ensi que je 
le t ai commandé et dit 
tu n averas garde de l anemi et 
garde bien que la ou tu gerras 
que ill ait toutdis clarte car li 
dyables het sour toutes 
nostre clarte ne il ne va pas 
volentiers la u clartes est " ensi 
aprent li preudom cheli qui a 
grant paour que li dyables ne 
l engint 
atant revint la puciele en maison 
moult bien creans et moult bien 
humilians vers dieu et li preudomme 
et les preude femes vinrent 
a li et se li disent par maintes 
fois " damoisiele vous devés 
estre effraee de vos sereurs qui si 
ont esté de mauvaise vie ore 
prendés boin conseil en vous et boin 
cuer car vous vous estes moult 
riche feme et si avés moult grant 
iretage et moult en seroit lies 
uns preudom se il savoit que vous 
vous tenissiés en bien si vous 
prenderoit moult volentiers " et elle 
respont " nostre sires me 
tienge si qu il set que 
mestiers m est " ensi fu cele 
damoisiele lonc tans en pais et 
mena moult bonne vie onques nus 
ne 
le pot engingnier ne ne sot li 
anemis nule mauvaise oevre qu ele 
fesist si l em pesa moult et bien 
sot que il ne le porroit 
engingnier 
ne ne puet veoir comment il le 
puist metre en ses oevres tant 
que il se pourpensa que il ne le 
porroit oublier de faire 
engingnier chou que li preudom li ot dit 
se il ne le courechoit car elle 
n avoit cure de ces oevres se faire 
ne li pooit abielir lors prist 
li dyables l autre serour si l en 
mena un samedi au soir en sa maison 
pour li courechier et pour veoir se 
il li porroit engingnier 
quant la suer a la boine damoisiele 
vint a l ostel son pere si estoit 
une grant piece de la nuit alee et 
amena un tropel de garchons avoec 
li et virrent tout dedens l ostel et quant 
sa suer le vit si en fu 
moult iree et dist " biele suer vous 
ne deussiés mie estre 
chaiens venue tantque vous voelliés 
tele vie mener car vous me 
feriés avoir blasme chou dont je n 
averoie mestier " quant sa suer li 
oi chou dire si en fu moult irie 
por chou que ele disoit que elle 
en aroit blasme se li dist que elle 
fasoit pis que elle ne 
fesist et li mist sus que elle 
amoit le boin homme en mauvaistie 
et 
se les gens le savoient elle 
seroit arse quant cele oi que 
sa suers 
li metoit sus tel blasme si s en 
courecha moult et dist que elle 
alast fors de sa maison et elle 
respont " autressi fu ele a mon 
pere comme le vostre " et quant 
cele oi que sa suer ne s en 
iroit 
pas si le prist par les espaules et 
le vaut bouter fors cele 
se revenga et li garchon qui 
estoient venu avoec li prisent 
sa 
serour et le batirent moult 
doleuresement tant que ele lor prist a 
eschaper quant il l orent tant batue 
comme il vaurrent elle s en 
entra en sa chambre et frema l 
uis et elle n avoit fors son vallet 
et 
sa baissiele pour qui il le 
laissierent a batre cele fu en 
sa 
chambre toute seule et se 
coucha en son lit toute viestue 
et commencha a plourer moult 
durement et si ot moult grant ire en 
son 
cuer de che que sa suer l avoit 
ensi atornee et en icele dolour s 
endormi 
et quant li dyables sot que ele 
avoit tout oublié por le grant 
ire 
ou elle estoit chou que li preudom 
li avoit commandé si en fu 
moult 
lies et dist " or puis je bien 
faire de cesti che que je 
vaurrai ceste est fors mise 
de la grasce de son signour 
et de la grasce son maistre et bien 
porroit on metre en li nostre 
homme " icil dyables avoit pooir de 
converser a feme lors en 
fu tous apparilliés et vint u 
elle estoit a li et conchut 
et 
elle ot conchut si s esvella et en 
esveillier que elle fist si li 
souvint dou preudoume qui le 
consilloit et s esveilla et se 
sainna 
et quant elle ot faicte le signe de la crois 
si dist " dame sainte marie 
que m est il avenu je sui 
empirie de tele comme je soloie 
estre quant je couchai en che lit 
biele glorieuse 
mere jesu crist garde l ame de moi 
de peril et gardés le cors 
et defendés del torment a l anemi " 
lors se leva de son lit et 
commencha a querre chelui qui che 
li avoit fait car elle le 
cuidoit 
trouver 
puis quert a l uis de sa chambre si 
le trueve fremé et quant elle 
le trueve bien fremé si 
rechierke derechief la chambre mais 
elle 
ne trova riens et quant elle vi 
chou si se trouva toute 
engingnie 
de l anemi lors se commencha a 
dementer et a reclamer nostre signeur 
et dist " biaus sire dieus par vostre 
pitie sire se il vous vient 
a plaisir ne me laissiés honnir en 
cest siecle ne que je fache 
chose de pechie dont je perde m ame " 
la nuis passa et li jours 
vint et si tost comme il fu ajorné 
dyables en mena sa feme quant elle 
li ot bien fait che par coi elle i fu 
amenee quant elle s en fu alee et 
li garchon cele issi de sa 
chambre moult iree plorant si 
apiela 
son serjant et li dist que il li 
amenast deus femes et il si fist 
tantost 
chi endroit dist li contes que quant 
les femes furent venues la 
damoisiele 
se mist a la voie pour aler a sen 
confessour si errai tant que elle vint 
la et quant li preudom le vit 
se li dist " biele fille tu as 
besoing che m est avis car je te 
voi moult effree et espoentee " 
et elle respont " sire che m 
est avenu que onques mais n 
avint a feme si vieng a vous que 
vous me consilliés pour dieu 
car vous m avés dit que nus ne 
puet si grant pechie faire se li en 
est vrais confes et repentans 
et il en a fait chou que li 
confessours li ensegne que il li 
sera pardouné sire j ai 
pechié 
et bien sachiés que j ai esté engignie 
par anemi " lors li commenche 
a dire comment sa suer vint en sa 
maison et comment elle se courecha 
a li et elle et li garchon le 
batirent et comment elle entra 
en sa chambre toute iree et frema 
l uis moult bien " et pour le 
grant ire ou j estoie je m 
oubliai a segnier sire ensi 
oubliai 
tous les commandemens que vous m 
aviés dit si me couchai en mon 
lit 
toute viestue et en la grant ire ou j 
estoie m endormi et quant je m 
esvillai si me trovai honnie et 
si recerquai ma chambre derechief 
et 
alai a l uis si le trouvai 
fremé ne onques n i trovai riens 
nee ne 
ne vi ne seuch qui m ot chou 
fait sire ensi comme vous avés 
oit m avint il et fui engingnie si 
vous pri pour dieu que se li 
cors est tormentés que je ne 
perde l ame " li preudom a 
bien escouté si s en esmiervelle 
moult car il n oi onques mais 
parler de tel merveille si li dist " 
biele amie toute plainne 
estes dou diable et dyables 
converse encore en toi comment te 
confesserai ne je te donrai 
penitanche de che que je cuic 
vraiement 
que tu mentes que onques feme ne 
fu ensement despucelee ne en tel 
maniere que elle ne seust de qui ne 
au mains que elle ne veist 
chelui qui la despucheloit et tu 
me veuls faire a croire que ceste 
mierveille t est avenue en ton 
dormant " cele li respont 
" si me fache dieus sauve et me 
gart de tous tormens que je 
voir di et vous le troverés 
bien " et il respont " tu as 
fait trop grant pechie que de obedienche 
trespasser que je t avoie 
commandee et par che que tu l as 
trespassee t en carcherai je bien 
penitanche a tous les jours mais que tu 
viveras se tu le veuls faire 
tele que je le te carcherai " 
atant respont la damoisele " sire 
vous ne me commanderés ja chose 
a faire que je ne le fache " et il 
respont " dieu le t 
otroit dis me tu que tu viens au 
conseil dieu et as menistres de saint 
eglyse chou est vraie confiessions 
et repentemens de faire et de 
dire a ton pooir selonc les commendemens 
de dieu " et cele respont 
" sire tout aussi comme vous l 
avés dit le terrai jou a mon 
pooir se dieu plaist " cil 
respont " je croi bien en dieu 
se che puet estre voirs que tu m 
as dit que tu n i averas 
garde sire " dist elle " aussi me 
gart dieus de vilonnie que 
je di voir " et li preudom dist 
" tu m as acreanté a bien 
tenir la penitanche a tenir et a guerpir le 
pechie " et ele respont " sire 
voire " et il dist " dont as tu 
guerpie toute luxure et je le 
te desfenc tous les jours que tu 
averas a vivre fors qui vient 
en 
dormant dont on ne se puet garder 
veuls tu le bien et t en 
porras tu garder " et elle 
respont " sire oil bien se vous 
estes 
pleges que je n iere par che 
pechie dampnee si comme il vous 
establi en terre par son 
commandement " chele prent sa 
penitanche 
moult volentiers tele comme li 
preudom li carca em plourant comme 
celle qui moult se repentoit de 
boin cuer et li preudom le 
sainne et assaut et le 
met arriere en la creanche jesu 
crist 
au plus que il puet et se 
porpense comment che porroit 
estre 
voirs chou que elle li avoit dit 
quant il ot che pensé si sot 
bien que elle estoit engingnie de l 
anemi si l apiele et li 
fist boire de l iaue el non dou pere et 
dou fil et dou saint esperit 
si l en jeta seur li et li dist 
" garde que tu n oublies mie 
les commandemens que je t ai 
commandé et par toutes les fies que 
tu 
avras de moi besoing si vien a 
moi et puis te sainne et 
te commande tout maintenant a dieu 
et je te mech en penitanche 
tous les biens que tu feras " 
ensi s en va la damoisiele en sa 
maison et mena moult boine vie 
et quant dyables vit que il l ot 
perdue et que il ne savoit que 
elle faisoit ne que elle disoit 
aussi que se elle n eust onques 
esté si en fu moult iriés quant 
il l ot ensi perdue ensi remest la 
damoisiele en sa maison et mena 
moult boine vie tant que cele 
semence que elle avoit ou cors ne 
se pot plus celer si engroissa 
et enbarni tant que les autres 
femes s em parcheurent et le 
regarderent parmi les flans et li 
disent " biele suer vous estes 
toute grosse " et elle respont 
" biele suer vous dites 
voir dieus " font elles " qui 
es che qui vous a engroissie " 
et elle lor dist " se dieus me 
doinst delivrer a joie je ne 
sai " 
et elles dient " le vous ont 
tant d ommes fait que vous ne 
savés assener au quel " et elle 
dist " ja dieu ne place que 
je en soie delivree se onques a mon 
ne a ma venue n ot 
onques nus hom a faire en tel maniere ne 
que che me deust avenir " et 
celes qui chou orent oi si 
sainnierent et disent " che ne 
porroit 
estre ne che n avint onques a vous ne a 
autrui mais vous amés espoir 
coiement chelui qui che a fait que 
vous ne volés mie encuser 
mais certes grans damage ert de vous 
que tantost que li juge le 
savront si tost vous converra 
morir " quant elle oi que a morir 
le converroit si en fu moult 
espoentee et dist " aussi face 
dieus 
l ame de moi sauve que je ne vi 
onques celui ne ne connui qui 
che m a fait " 
atant s en vont les femes et le 
tienent pour fole et dient 
que mar i fu si biaus iretages et si 
biaus edefiemens que elle avoit 
tout perdu quant cele oi ceste 
parole si en fu moult espoentee 
et vint a son confessour arriere et 
conta la paroles que les femes li 
disoient et li preudom vit que 
ele estoit grosse de vif enfant 
si s en esmiervilla moult et li 
demanda se elle avoit bien fait 
sa penitance que il li avoit carchie 
cele respont " oie et avint 
vous onques chis pechies que une fois " 
et elle respont " certes 
sire nenil onques puis ne m avint ne 
devant " quant li preudom l oi si s 
en esmiervilla moult et puis mist 
la nuit en escrit si comme elle li 
ot conté et dist " toute seure 
soiiés quant chis oirs 
qui dedens toi naistera je 
savrai bien se tu m a voir dit u 
menti et j a 
bien creanche en dieu que se che est 
voirs ensi que tu le m 
as dit que tu n averas ja garde 
de mort les granz paours en porras 
tu bien avoir quant li juge le 
savront il te prendront pour 
avoir tes 
biaus edefis et diront que il 
feront de toi justiche et quant il 
t 
avront prise si le me fai a 
savoir et je t irai consillier se 
je 
puis et dieus t aidera se tu 
es tele comme tu dis il 
ne t oubliera mie " atant li dist li 
preudom " va t ent a ton hostel 
et soies toute seure et 
mainne boine vie que boine vie 
aiue bonne fin a avoir " ensi 
revint la nuit la damoisiele a 
son hostel et s estut em pais et 
mout se tient simplement et tant que il 
avint chose que li juge vinrent 
en la terre et oirent ceste 
nouviele 
de cele dame qui ensi avoit concheut 
si l envoiierent querre a son 
hostel 
pour amener devant iaus et quant elle 
fu prise si envoia querre le 
preudomme qui ensi l avoit consillie 
e quant il le sot si vint 
au plus tost qu il pot et quant il 
fu venus si l apielerent li preudomme li 
juge si trouva que il l avoient 
fait venir devant iaus et li juge 
moustrerent la parole a la damoisele 
et au preudomme et disent 
que elle ne set de qui ele est 
grosse " sire cuidiés 
vous que feme peust encarchier sans 
homme " et li preudom respont 
" je ne vous dirai pas canques je 
sai mais tant vous puis je bien 
dire se vous volés mon conseil 
croire que vous ne ferés justice de 
li tantque elle soit grosse 
car il n est mie raisons ne 
drois ne li enfes n a mort 
deservie comme chis qui onques 
pechiet 
ne fist ne ne deservi ne el pechie 
de la mere n a il riens fourfait 
se vous en faisiés justiche dont 
porroiés vous savoir et dire 
que vous avriés chelui ochis qui 
pechie n avroit fait " et li juge 
dient " sire nous nous en ferons a 
vostre los " et li preudom dist 
" se vous en faites a mon los vous 
le ferés bien garder en 
une tour si que elle ne puist faire 
nule folie et metés deus femes 
avoec qui li aideront a delivrer 
quant mestier en sera et en tele 
maniere que elles ne s en puissent 
issir et le ferés bien garder 
tant que elle ait enfant et tant par 
mon los li lairés norrir que 
il puist mangier par soi et demander 
tous ses estavoirs et lors 
se vous ne veés autre chose si en 
faites vostre volente et 
vostre plaisir et lor donnés chou 
que mestier lour sera et tout 
chou ferés par mon conseil et se 
vous le volés autrement faire je 
n en puis mais " et li juge 
respondent " il nous est bien 
avis 
que vous dites raison " tout par ensi 
comme li preudom l ot devisé 
il le fisent et le misent en une 
maison de pierre et fisent tous les 
huis d ambes fremer et misent deus 
des plus preude femes que 
il porent trouver avoec li et en 
haut laissierent une fenestre 
pour iaus livrer chou que mestiers leur 
seroit et quant li preudom ot 
che fait se parla a li de sa 
fenestre et dist " quant tu averas 
eut enfant si le fai baptisier au 
plus tost que tu porras et quant 
tu sera mise fors et on te vaurra ardoir 
si m envoie querre " 
ensi remest cele une grant pieche en 
la tour et li juge orent 
bien atorné tout chou dont elles 
orent mestier si l ont 
delivré as femes qui avoec li 
estoient en tel maniere comme 
vous l avés oi remesent laiens et 
ot enfant quant damedieu 
plot et quant il fu nés si ot adont 
et avoir savoir le sens et le pooir 
de l anemi comme chieus qui concheus 
en estoit mais li anemis 
l avoit fait folement car nostre 
sires avoit rachaté de sa mort 
por 
vraie repentanche et li anemis 
avoit cheli engingnie par 
dechevement 
car cele si tost que ele se senti 
engingnie si cria mierchi la 
ou elle dut et quant elle ot che 
fait si se mist en la garde 
et ou commendement de sainte eglyse et 
de dieu et bien fist les 
commandemens que ses confessours li ot 
commandé et pour chou ne vaut 
pas dieus que dyables i perdist chou 
que il i deust avoir et che 
pour coi il le fist pour chou que 
dyables si vaut que il eust 
son art et son pooir de savoir les 
choses qui estoient dites et faites 
et alees et tout ichou seut il et 
nostre sires qui tout set 
par la repentance de la mere et par la 
boine repentance de confiession 
que il sot qui en son cuer estoit 
ne par son gre ne par sa volente 
ne li estoit avenu et par la force 
de baptesme dont ele estoit 
lavee es fons vaut nostre sires 
que li pechies ne li peust riens 
nuire si donna a l enfant pooir de 
savoir les choses a avenir par ceste 
raison sot cil les choses qui 
estoient dites et faites et alees 
de 
par l anemi et le seurplus que il sot 
des choses a venir vaut nostre 
sires que il seust contre les 
autres choses que il savoit pour 
rendre 
de la soie partie ore si se tourt a 
la quele que il vaurra 
et se il veult il puet rendre au 
dyable son droit et a nostre 
signour le sien car plus n i a 
dyables formé fors le cors et 
nostre 
sires met ens l esperit por veoir 
et pour oir et pour entendre 
a chascun selonc chou que il li 
preste sens et memoire et 
que il li plaist a douner et il a 
cestui en a plus douné 
que a autrui por chou que grans 
mestiers li estoit lors verra 
on 
bien au quel il se devera tenir 
et quant les femes le virent 
et le rechiurent de terre si n en i 
ot cheli qui n en eust grant 
paour pour chou que elles le virent 
tout pelu et plus grant poil 
avoir que eles n avoient veut as 
autres enfans si le moustrerent 
a la mere et quant la mere le vit 
si s en sainna et dist " cis 
enfes me fait grant paour " et les 
autres femes dient 
" si fait il a nous meismes que a 
painnes le poons nous 
tenir " et la mere dist " as varles daual 
que il soit baptisiés " 
et il li demandent " comment 
volés vous qu il ait non " 
et elle dist " ensi que mes peres ot 
non qui ot non merlins " 
apries chou que merlins fu 
baptisiés il fu carchiés a la 
mere pour 
norrir et elle tant le norri et 
alaita qu il ot nuef mois et quant 
il 
les ot si sambla que il eust un 
an une pieche apries revint que li 
enfes fu en l eage de dis uit mois et 
que les femes disent 
a la dame " dame nous vaurrions 
estre hors de chaiens et vaurrions 
raler entre nos amis car il nous est 
avis que nous avrons 
chaiens moult demouré que chaiens ne 
poons pas tous jours estre " 
et elle respont " certes je n en 
puis mais " lors commencha 
a plorer et priier pour dieu merchi que 
eles sueffrent encore un 
poi cele s en va a une feniestre 
et tint son enfant entre 
ses bras et commencha moult durement 
a plourer et dist " biaus fius 
je rechevrai pour toi mort et si ne 
l ai pas deservie car il n 
est nus qui sache la verite 
de qui vous fustes engenrés 
ne ne puis estre creue de chose que 
je die ensi me couverra 
morir " 
ensi comme elle se dolousoit pour la 
mort et pour le torment que elle 
atendoit a avoir li enfes 
regarda sa mere et dist " biele 
mere ne t 
esmaie mie tu ne morras ja de 
chose qui te soit avenue pour moi " 
quant sa mere l oi ensi parler se 
li failli tous li cuers si s en 
esfrea et li osta ses bras de 
son col et chai li enfes a terre 
et les femes qui estoient a la 
feniestre l oiront si 
saillirent 
sus et cuidierent que elle le 
vausist estrangler et disent " que 
volés vous faire de vostre enfant 
volés le tuer " et ele 
respont toute esbahie " je non 
mais je fui esbahie pour une grant 
merveille que il m a dit si m en 
faillirent li bras et li cuers " 
et elles respondent " qui vous a 
il dit il m a dit " fait 
elle " que je ne prenderai ja mort 
pour li " et celes dient 
" encore dira il autre chose " lors 
le prendent entre eles si le 
commenchent a escouter por savoir se 
il parleroit plus mais il 
n en fist onques samblant ne ne lour 
dist mot tant que il avint apres 
que uns lons tans fu passés que la 
mere dist as deus femes 
" manechiés moi si verrés bien 
se il vaurra parler " lors le 
prist 
sa mere entre ses bras que elle 
vausist bien que il parlast devant 
elles 
si commencha a plorer et les femes 
disent tout maintenant " dame 
moult sera grans damages de vostre 
biau cors ki por tele creature 
serés arse moult vausist mieus que 
il ne fust ja nés " et li enfes 
respont " vous mentés ore che 
vous a fait ma mere dire " 
quant celes l oirent ensi parler 
si en furent moult effraees 
et dient " che n est pas enfes 
ains est uns dyables qui 
set chou que nous avons fait et 
dit " et parolent a lui 
et le metent en mainte parole et il 
lour dist tant seulement 
" laissiés moi ester car vous 
estes foles et pecheresses 
plus que ma mere n est " et quant 
celes l oirent si s en 
esmervillierent et disent " ceste 
chose ne puet estre celee nous 
le dirons aval au peuple " lors 
vinrent les deus femes a la 
fenestre 
et parlerent as gens et lour 
disent chou que li enfes lor 
avoit 
dit et quant il oirent ceste 
merveille si disent que il estoit 
bien tans de faire justice de la mere 
si firent faire lettres et 
ajornerent la mere de fere justice a 
quarante jours et quant les 
lettres furent aportees a la mere 
et que li jours de son martyre 
li fu nommés si en ot moult grant 
paour et le fist a savoir au 
boin homme qui le consilloit ensi 
remest une grande pieche que il n 
i ot maisque set jours jusques au terme 
que elle devoit estre arse et quant 
il li membroit de cel jour si ne 
savoit que elle en deust faire 
si en 
fu moult espoentee et commencha a 
plourer et li enfes aloit par la 
tour et vit sa mere qui plouroit 
si commencha a rire et a faire 
semblant de grant joie et les femes li 
dient " moult penses 
ore pau a chou que ta mere pense 
qui en ceste semainne doit 
estre arse por toi maleoite fu l 
eure que tu fu nés se 
dieus ne l ama quant elle pour 
vous soufferra tel martyre " 
et li enfes respont " biele mere 
or mentent ja ne sera hom 
tant comme je vive qui vous ost 
ochirre ne adeser ne metre 
en justiche de mort fors dieus " 
quant la mere et les deus femes 
oirent l enfant ensi parler si en 
furent 
moult lies et disent " chis enfes 
ert encore moult preudom et 
moult sages se dieu plaist qui 
teuls paroles set dire " 
ensi remest dusques au jour qui 
nommés fu et quant chou vint a cel 
jour si furent les femes mises fors 
et la mere en porta son enfant 
entre ses bras devant les juges et li 
juge furent venu si parlerent 
a une part as femes qui avoient 
esté avoec la mere et lor 
demanderent 
se c estoit voirs que li enfes 
parlast ensi et elles lor 
content 
canques elles li ont oi dire et 
quant cil l oirent si s en 
esmiervillierent moult et disent 
que moult li converra a savoir 
des paroles se il la reskeut de 
mort ensi vinrent arriere et li 
preudom fu venus cil qui la 
damoisiele consilloit lors dist li 
uns des juges " damoisieles avés vous 
mais que faire atornés vous or que 
il vous couvint souffrir cest martyre " et 
cele respont " sire se il 
vous plaisoit je parleroie 
volontiers a cest preudomme " atant l en 
a donné li juges congie si s en 
entra en une chambre et li enfes 
remest defors si le misent mainte 
gent a parole dont gaires ne li fu 
adont parla la feme a son 
confessour et moult piteusement en 
plourant 
quant ele ot parlé de canques ele 
vaut se li demanda li preudom 
" es che dont voirs que tes 
enfes parole si comme on dist " 
et cele respont " sire oil " puis 
conta au preudomme chou que elle 
li oi dire et quant li preudom l 
oi si dist " auchune mierveille 
averra de ceste oevre " lors s en 
issirent de la cambre entre li et 
la 
damoisiele si trova son enfant 
defors et le prist entre ses bras et s 
en 
vint tantost devant les juges et quant 
li juge le virent si dient 
" dame dirés vous qui est 
peres de cest enfant gardés que 
vous ne le celés mie " et elle 
respont " seigneur je voi bien 
que je sui livree a justice de mort 
si n ait dieus ja pitie 
ne merchi de moi si je le pere vi 
onques ne que ne connui ne viers homme 
fui tant abandonnee que il deust 
enfant engendrer en moi " et li juge 
respondent " nous ne creons pas 
que che puist estre voirs 
et si demanderons as autres femes se 
che porroit avenir que tu nous 
fais entendant car onques mais ne 
pot nus tele miervielle 
oir " 
atant se traient li juge a une part et 
parlerent a maintes femes de 
chou que cele damoisiele lour 
faisoit entendant et dist li uns 
des 
juges " dames vous qui chi estes 
avint onques a nule de vous 
ne a autre dont on oist onques parler 
que elle puist conchevoir 
ne avoir enfant sans compaignie d omme 
carnelment " et celes dient 
que che ne porroit avenir quant li 
juge oirent che si s en 
revinrent 
arriere a la mere merlin et li 
conterent che que il ont oi 
dire as autres femes " et des ore mais 
en est il drois que la 
justiche en soit faite " lors 
saut avant merlins qui moult fu 
irés de ceste chose et de chou que il 
oi dire de sa mere et dist 
" signour che ne sera mie si tost 
que justice en soit faite car se 
on faisoit justice de tous chiaus 
et de toutes celes qui ont 
esté 
en avoutire a autrui que a lour femes et 
a lor maris il en i aroit ja 
ars plus des deus pars de chiaus qui 
chi sont et de celes dont 
je sai aussi bien lour couvine que 
eles meismes font se je en 
voloie parler je les feroie ja 
tous jehir sacés que asses en i 
a qui ont fait pis que ma 
mere n ait car elle n a 
coupes en chou que on li met sus 
et s ele i a coupes teuls coupes 
que ele a a pris cis preudom 
sur li et se vous ne m en creés 
demandés li " et li juge 
apielerent le preudomme et li 
demanderent 
se c estoit voirs que merlins 
lour avoit adont conté li 
preudom 
conte tout mot a mot canques la 
mere merlin li avoit dit se che 
est voirs que ele disoit que 
tel chose li fust avenue et li 
preudom respont " je li dis que 
elle n avoit garde envers dieu 
ne enviers le monde qui droit li 
feroit ele meesmes vous a 
conté 
comment ele fu engingnie et c est 
mierveille de cest enfant que ele 
encarka sans delit d omme et si ne 
set qui l engenra et si en fu 
confiesse et repentans et l en 
carchai sa penitance " et li enfes 
dist au preudomme " vous avés en 
escrit l ueure toute et la nuit que je 
fui engenrés si poés bien 
savoir quant je nasqui et l eure 
que je 
sui nés et par che poés bien 
savoir grant partie de l euvre ma 
mere " et li preudom respont " vous 
dites voir mais je 
ne puis savoir dont chis sens te 
vient car tu ses plus que 
nous tout " et lors furent 
apielees les femes qui avoient 
esté 
en la tour avoec la mere merlin et 
conterent devant les juges le 
termine 
de l enfant de l engenrer et dou porter 
et del naistre par l escrit au 
preudome se le troverent ensi comme 
il le dist et li uns des 
juges respont " pour chou ne 
sera el pas cuite se elle ne 
dist 
qui t engendra et qui est tes 
peres " et li enfes se 
courecha et dist " je connois 
mieus mon pere que tu ne fais 
le tien et ta mere set mieus qui 
t engendra que la moie 
ne set qui m engenra " et li 
juges se courecha et dist a 
merlin 
" se tu ses riens dire sur ma mere 
je le terrai bien a droit " 
et mierlins respont " je 
savroie bien dire sur li se tu 
en 
faisoies justiche que elle 
averoit mieus mort deservie que la 
moie mere 
se je le te faz connoistre a li 
meismes si claimme ma mere 
quite car ele n a coupes en che 
que on li met sus et elle dist 
voir de canques elle dist d endroit 
m engenreure " et quant li juges 
oi merlin ensi parler si en fu 
moult irés et dist " merlins vostre 
mere 
avrés rescousse d ardoir se il 
est ensi mais tant saches tu 
bien 
se vous ne savés tant dire seur ma 
mere dont je vous croie et que 
la vostre remaingne em pais 
sachés on ardera vous avoec " 
atant prisent jour entre le juge et 
mierlin a le quinsainne et li juges 
envoia querre sa mere et fist l 
enfant et sa mere moult bien garder 
et il meismes fu tous jours avoec les 
gardes et maintes fois fu li enfes 
mis en paroles de la mere et d autrui 
mais en tous les quinse jours 
parole n en puet on traire et quant 
vint a la quinsainne si vint la mere a 
juge et quant elle fu venue si mist on 
merlin et sa mere fors de la 
prison et les mena on devant le 
peuple et lors dist li juges " 
merlins 
vés ci ma mere seur qui tu dois 
parler ore di chou que tu li 
veuls dire " et li enfes respont 
" vous n estes mie si sages 
comme vous cuidiés d asses alés 
si menés vostre mere en 
une maison tout priveement et amenés vostre 
plus privé conseil et jou 
apielerai le conseil ma mere che 
est dieus li touspoissans 
et ses confessours " lors furent si 
esbahi cil qui ces paroles 
oirent 
que a painnes porent il respondre 
mais li juge connoist bien que il 
dist 
que sages et li enfes demande a 
tous les autres juges " segnour 
se je puis delivrer ma mere par 
raison de cest homme sera elle 
quite de vous tous " et il 
respondent " se elle eschape de 
cestui elle ne trouvera jamais qui 
riens li demant " en ceste maniere 
que vous avés oi s en alerent en 
une chambre entre merlin et le 
juge et mena li juges sa mere et 
deus autres hommes de ses amis 
les plus preudommes que il pot trouver 
et li enfes i mena le confessour 
sa mere et quant il furent 
assamblé si dist li juges " ore 
pues 
tu dire a ma mere chou que tu veuls 
par quoi la toie mere doit 
estre quite je ne voel pas " 
fait merlins " ma mere desfendre 
contre tort mais je li voel le 
droit damedieu sauver et le sien 
et sachés que ma mere n a pas 
le torment deservi que vous li 
volés faire et se vous m en 
creés vous ma mere et lairés 
a enquerre de la vostre " et li juges 
respont " ensi ne m escaperés 
mie plus vous couverra dire " et 
merlins dist " vous m avés 
asseuré 
et ma mere et se je le puis 
desfendre que vous le cuitiés " 
et li juges respont " che est 
voirs " et merlins respont 
" vous volés ma mere ardoir por chou 
que je sui nés de li et 
pour chou que elle ne set qui en 
li m engendra mais se je 
voloie elle savroit mieus dire 
quels fieus tu ies que ma mere ne 
sauroit dire 
quel fieus 
je sui " et li juges dist " belle 
mere ne sui je mie vostre 
fius de vostre loial espous " 
adont respondi la mere au juge " 
biaus fieus oil " et merlins 
parole 
et dist " dame il vous converra 
voir dire se vostre fieus ne 
quite ma mere et moi se il le 
voloit faire sans plus dire je m 
en tairoie " et li juges respont 
" je n en ferai nient vous i 
gaaignerés ja tant " fait 
merlins " que vous trouverés vostre 
pere 
par le tiesmoing de vostre mere " et 
quant cil l oirent qui erent 
au conseil si se saingnierent et 
eurent moult grant mervieille de 
chou que merlins disoit et merlins 
dist a la mere au juge " dame 
il convint que vous dites voir a vostre 
fil quels fieus il est " 
et la dame dist " dyables sathanas 
dont ne l ai je dit " et 
merlins respont " vous savés 
bien certainnement que il n 
est pas fieus chelui que il 
cuide estre " la dame fu espoentee 
si dist " a cui dont " et il dist " 
vous savés bien que il est 
fieus a vostre prevoire a ces ensaignes 
que la premiere fois que 
vous assamblastes a lui que vous li 
desistes que vous aviés paour d 
encarkier et il vous dist que vous n 
encarceriés ja de lui et que il 
meteroit en escrit toutes les fois 
que il girroit a vous pour chou que 
il meismes avoit paour que vous ne 
couchissiés a autre homme et que 
vostre sires estoit mal de 
vous en cel termine et quant il fu 
engenrés 
ne demoura gaires que vous 
desistes que vous estiés mal 
baillie de 
chou que vous estiés de lui grosse 
se che est voirs ensi comme 
je l ai dit si le connissiés et 
se vous ne le volés reconnoistre 
encore vous dirai je el " et li 
juges fut moult irés et 
demanda 
a sa mere " est che voirs que 
il dist " et la mere respont 
qui moult fu espoentee et dist " biaus 
fieus creés dont chou que 
cis dyables dist " et merlins dist " 
se vous ne l connissiés 
je vous dirai encore a autre chose que 
vous savés bien et voirs 
est " et la dame se taist et 
merlins dist " je sai canques il 
i ot fait et dit voirs est que 
quant vous vous sentistes grosse 
vous fesistes querre le pais de 
vostre signour a vostre prestre pour 
chou que vous vous voliés couvrir 
que vous fuissiés grosse de lui 
et le cuist tant et pourcacha que 
il le fist et vous fist gesir 
ensamble od li ensi fesistes 
entendant au preudomme que li enfes 
estoit 
siens ensi le cuident mainte 
autre gent et chis meismes qui 
chi est le cuide pour voir 
que il fust fieus au preudomme 
et des lors en cha avés ceste vie 
menee et menés encore et 
la nuit que vous meustes a venir cha 
jeustes vous ensamble et au matin 
vous convoia il grant pieche et 
quant il se departi de vous il vous 
dist 
en conseil en riant " biele suer or 
pensés de faire et de dire 
canques mes fieus vaurra car il 
savoit bien que chis estoit 
ses 
fieus et par son escrit " quant la 
mere au juge oi merlin ensi parler 
et que ele sot bien que il disoit 
voir si s assist et fu moult 
destroite et voit bien que il li 
converra dire voir et ses fieus 
le regarde et dist " biele mere 
qui que soit mes peres 
je sui vous fieus comme fieus vous 
ferai mais dites voir se cis 
enfes dist verite " et la mere 
respont " biaus fieus por dieu 
merchi je ne l te puis celer car 
tout ensi comme il l a dit 
est il " et quant li juges l oi 
si dist " voir disoit cis 
enfes 
qu il savoit mieus qui estoit 
ses peres que je ne savoie qui 
estoit 
li miens et si n est pas drois 
que je face justice de sa mere 
quant je ne l fach de la moie " et 
dist li juges a merlin 
" merlins je te pri pour dieu pour 
chou que je puisse ta mere 
descouper envers le peuple et toi di 
moi qui est tes peres " 
et merlins dist " je le te dirai 
plus pour t amour que pour ta force 
je voel que tu saces que je 
sui fieus d un anemi qui 
engingna ma mere et saces que 
ceste maniere d anemis ont a non 
ekupedes et repairent en l air et 
chis m a donné le sens 
de savoir les choses dites faites et 
alees et pour chou sa ge la vie 
que ta mere a tous jors menee et 
nostre sires vaut que je 
eusse 
tel memoire pour la bonte ma mere et se 
boine repentance et pour le 
commandement de sainte eglyse que je 
croi m a donné tant de vertu 
que je sai les choses qui sont a 
avenir en partie et si le pues 
savoir par chou que je te dirai " 
lors le traist merlins a une part et 
li dist " ta mere s en ira et 
contera a chelui qui t 
engendra chou 
que je lui ai dit et quant il 
orra que tu savras la verite il 
avera si grant paour de toi que il s 
en fuira et li dyables quels 
oevres 
il a tous jours menees si l en 
menra a une riviere et la se 
noiera 
et pour chou poes prouver que je les 
choses qui sont a avenir " et li juges 
respont " merlins se chou est 
voirs que tu m as dit je ne 
te mesquerrai jamais " ensi 
departirent de lour conseil et 
vinrent devant 
le peuple et dist li juges au peuple " 
chis enfes a bien rescousse 
sa mere d ardoir et sachent tout 
cil qui cest enfant verront 
qu il ne verront jamais plus sage 
ne onques ne virent " et cil 
respondent tout " dieus en 
soit aourés se elle est 
respitee de la mort " 
