en bons essamples raconter 
puet len tex choses escouter 
qui puis li ont molt grant mestier 
por ce ne veil entrelessier 
a bien conter et a bien dire 
tantque je puis avoir matire 
bel example et de cortais 
commaince ci jouham de blais 
en gascoigne lais aval 
out yy riche home et deslaial 
cil riches hons ert chastelains 
mes rienz n eschapoit de ses mainz 
que il poist es mainz baillier 
pelerins fist desguerrochier 
et marcheanz et autre gent 
leurs cors ledist leur avoir prent 
n il a voisin environ lui 
que il ne face grant annui 
annvieus fut plainz de pechie 
sans charite et sanz pitie 
fel et cruex et orguellex 
et deslaial et covoiteux 
malles taches avoit en soi 
ne il n i a ni conte ni roi 
qui s entremeste dou vengier 
n il ne crient guieres leur dengier 
car ci chastel furent trop fort 
si a maint home pris et mort 
la clamour en vint par la terre 
de la gent qu i prant et enserre 
tantque l apostolle le sot 
si l en tint por fol et por sot 
amonester li fist et dire 
ainsqu il le vousist entredire 
qu il se guardast de tel pechie 
et qu il lessast tel mauvestie 
mais onc por ce ne vost rienz fere 
cil fut de molt malle afere 
lors fut entredite la terre 
len n i chante en n i enterre 
home ne fame qui i muire 
mes onc por ce ne s en vost duire 
ne ne li en fut se bel non 
por ce qu i eust achaisson 
des provoires desheriter 
maintenent les en fet chacier 
leurs rentes prant et leur avoir 
ne leur lesse nul avoir 
a ses chevalliers les depart 
cil qui fut de molt male part 
qui en mal fere avoit son pens 
tantqu il vint a yy saint tens 
qui quaresmes est apellez 
que len doit estre eslavez 
et delivrez de ces pechiez 
des ordures des mauvestiez 
dont li cors est empulentez 
bien doit estre pugnes clamez 
li cors qui de pechiez est plainz 
molt fut li chevaliers villains 
li quaresme trespassa 
onques de dieu ne li membra 
en la manire ou il deust 
que il l amast ne ne creust 
chose qui li fust a salu 
jusqu au juedi asolu 
la veille dou saint vendredi 
que nostre sires mort soufri 
ses chevaliers a apellez 
li deables li forcenez 
si les a fet venir a soi 
puis leur demende ' dites moi 
quel vie merron nos demain 
iron nos en bois ou en plain 
ou en riviere ou en deduit " 
et cil leur respondirent tuit 
' tel vie ne mesron nos pas 
ains en iron a pie le pas 
quierre conseil a yy hermite 
qui en une forest habite 
molt saint home et religieus 
il seroit bien termes et leus 
demain de fere penitence 
quant nos vies sont en balence 
mors nos avez et maubailliz 
tout cil pais est entrediz 
len ne dit messe ne matine " 
et cil qui fut de malle orine 
leur respondi ' vos estes folz 
ansint gras sui je par saint pol 
ou plus comme j estoie avent 
ne sai que voz alez querrant 
por fol voz cil xxx " 
zz chevaliers xxx 
' sire merci por amour de 
xxx 
jusque la 
qu il vos dira 
se il vos plest voz le ferez 
voz le lerez " 
tant li ont dit et sermoné 
qu il leur a acreanté 
sil s en tornerent bien matin 
sans pallefroiz et sanz ronsin 
i sont alé li chevalier 
qui se velloient travaillier 
li riches hom vet a cheval 
qui ne veloit traire nul mal 
tant sont alé qu il sont venu 
la ou li saint hermites fu 
li riches hons dessent a pie 
molt bonement li ont proié 
que au saint home alast parler 
et il leur dist ' laissiez m ester 
que ja n i porterai le pie " 
et cil en furent molt irié 
au saint hermite parler vont 
de leurs pechiez confes se font 
et il li ont dit qu il parost 
a leur saignor et que il l ost 
s il onques peut de son pechie 
et il leur dist ' si ferai je 
se il vieust craire mon consail 
de sa mauvestie me merveil " 
lors li bons hons de la chapele 
le chevalier a soi apelle 
et il i vet a molt grant paine 
parmi la main a soi l emmaine 
tantque il furent au mostier 
lors li commainsoit a preschier 
quant il l ot jouste lui assis 
premierement li a requis 
qu il entende zz petit a lui 
' savez vos quel jour il est hui 
ditez le moi si voz savez 
sire vendredis aourez 
certes " fet il ' vos dites voir 
einsint doit il bien non avoir 
si vos en dirai bien la some 
quant nostre sires out fet home 
a s image et sa senblemce 
ce devons croire sans doutence 
de mauvesse terre et de vaine 
xxx 
leur mist diex et ame et vie 
dont deables ot puis envie 
qui estoit tresbuchiez dou ciau 
par son pechie et par orguiau 
si pensa que hons averoit 
l eritage que perdu avoit 
par son pechie par son mesfet 
quant damediex home ot fet 
si lo mist en parvis terrestre 
ou il avoit assez bel estre 
onc n i avoit eu nul oste 
lors si fist eve de sa coste 
et si i ot bone raisson 
que s il la feist dou talon 
hons la vosist plus vil tenir 
et elle ne l peust soufrir 
et c il la feist de la teste 
si i eust sovent moleste 
fame vousist estre seur home 
si li charjast sovent la some 
que atout ce que ne l est mie 
vieust elle avoir la seignorie 
mes diex la fist a droit compas 
ne trop d amont ne trop d en bas 
je deisse se por ce non 
que diex ne fet se a droit non 
que diex l eust fete trop xxx 
mais diex a rienz fere ne faust 
diex leur abendona le fruit 
et la grant joie et le deduit 
fors que les pomes d un pomier 
deables leur en fist mengier 
qui toz les bienz vieust destorber 
si leur covint a comparer 
et nos meismes i parton 
quant len asaust ville ou donjon 
len n asaust pas par le plus fort 
ce set bien li quiens de monfort 
qui maint en a fondu et pris 
autresint fet li anemis 
il asailli la fame avent 
et elle fist toust son talent 
et oubeist a son conseil 
apres si tint home por fol 
car el le fist mordre en la pome 
encor avient sovent a home 
que la fame l afolletist 
ansint com la premiere fist 
molt ot ici angoisseus mors 
de paradis furent mis hors 
en enfer furent yy anz 
mes n i fut mie seus adenz 
ainceus i ot grant compaignie 
onc ame n ot de cors partie 
en yy ans qui la n alast 
tent servist dieu ne tant l amast 
ne moyses ne abraham 
qui por dieu traistrent maint aham 
et li autre beneure 
en furent en enfer mené 
mais une rienz veil que len sache 
li prephete li patriarche 
n estoient mie tormenté 
ne li autre bon ami de 
li autre estoient a doulor 
tentque il vint a cel saint jour 
dont nos celebron hui la feste 
que diex ot corone en la teste 
aspre poignant de jons marins 
qui poignent plus que aubepins 
ainsint fut coronez li rais 
non par honor qui par chuflais 
et puis fut feruz de la lence 
ce doit estre nostre creance 
et au tiers jor resussita 
en enfer vint si le brissa 
et si en trest toz ces amis 
que deables i avoit mis 
et ces anemis i lessa 
car il avoit dit de piesa 
enfer enfer je te mordrai 
ce est a dire g en trerai 
ceus qui ont fet ma vollente 
et li autre saient dempné 
li fol li pecheour li glot 
quar cil qui mort ne prent pas tout 
ainceus en lest une partie 
mais damediex ne mordit mie 
en enfer deviers le pourri 
si sagement le departi 
que tout le bien en desevra 
ne del mauves point n en jeta 
et a la bone madelaine 
s aparut il celle semaine 
et a la sainte assencion 
s en ala a montesion 
ou mainte gent a puis eue 
el ciel monta par une nue 
le saint esperit envoia 
a ces amis s es conforta 
qui estoient desconforté 
a la pentecouste en este 
lors sorent il toz les lenguages 
molt fut cil confortierres sages 
et molt i ot riche confort 
qu il furent si seur et fort 
que ne doutaient nul martire 
ne chose qu len leur seust dire 
tant estoient seur et fier 
lors si alerent preeschier 
par les terres par les regnez 
lors essausa sainte crestientez 
amis ainsint est or la voire 
que diex establi ou provoire 
qui noz doit a lui acorder 
si vos cuitast molt recorder 
de voz pechiez de vos mesfes 
que vostre ostex ne fust plus lez 
a recevoir nostre seignor 
se vos aviés yy xxx 
et vos li mender 
qu il voz feist atorner 
zz ostel a voz herbergier 
et il le feist ordoier 
ne l en sariés voz mal gre 
ouil " ce dist ' par le cors de 
et diex vieult en vos hebergier 
si devez fere nestoier 
vostre maison encontre lui 
sanz villenie et sanz annui 
quar grant pechie a grant ordure 
et nostre sires n en a cure 
en lui n ot onc pechie ne tache 
ce est le pilier ce est l estache 
qui le mont sauve et le soustient 
molt est cil folx qui n eme et crient 
celui qui a tel poeste 
or vos en ai assez parlé 
si povez dire voz pechiez 
je n en sui mie encouragez " 
fet il ' se diex me beneie 
coment " fet il ' ne direz mie 
non por quoi car je n ai cure 
ici n oi je point de mesure " 
fet li bons hons ' ce m est avis 
a voz deables ci seurpris 
ne creez voz confession 
queque je croie ne qui non 
je n ai talent de recorder 
ne ne porraie geuner 
ne traire mal por nulle rien 
ha biau sire si ferez bien 
que diex voz aidera 
commainciez et diex parfera 
quar n a ou monde si grant aise 
com de par dieu traire mesesse 
se sachiez bien sanz contredit " 
et cil respont ' qu avez vos dit 
mesesse et aise avoir ensemble 
ne peut nus si comme moi semble 
si peut molt bien " fet li bons hons 
' je vos en monstrerai ressons 
la veritez est quant li cors 
en trait mesesse par dehors 
ou de here ou de la cote 
et ainsint li cors i acoute 
ou fain ou chaust ou froit ou soif 
mes de ce mie ne me chaust 
de la proesce que il sant 
quar la joie que il atent 
si grant que nus ne porroit dire 
li aliege si son martire 
que la mesesse aise li semble 
ainsint a l un et l autre ansemble 
mesesse de ce que il sant 
et aisse de ce qu il atent 
que de la joie de lasus 
ne vos porroit ja dire nus 
por ce ne m en veil entremestre 
se len povoit ensemble mestre 
toutes les joies de cest monde 
tent comme il dure a la reonde 
petit vaudroit ce voz plevis 
a la mendre de paradis 
et les paines d enfer quex sont 
se tuit li torment de cest mont 
estoient ensenble ascemblé 
ne seroient contrepesé 
a tout le plus petit torment 
que cil qui est en enfer sant 
si devez croire sanz doutence 
quar en fessant la penitence 
et ou le voir repentement 
serez quites de cel torment 
mes vos pechiez voz cuite dire " 
et cil respont qui fut plains d ire 
' je n es avroie droit contez 
j ai homes mors et afolez 
arses mesons mostiers brisez 
et pelerins desguarrochiez 
n es vos porraie ennuit retrere 
mais toz les maus que len peut fere 
en fet en dit et en pense 
ai ge tout fet et porchacié 
a une some le voz di 
mes je n en ferai vendredi 
ne penitence que je sache " 
et li bons hons vers lui le sache 
si li a dit eneslepas 
' sire por dieu ne l dites pas 
penitence voz cuite avoir 
se vos doniés trestot l avoir 
qui soit de si jusqu a plessence 
se vos ne fetez penitence 
ne porriés voz estre saus 
mais soiez repentens des maus 
que vos avez pensez et fez 
des genz que voz avez desfez 
et des autres diversetez 
fetez aumousnes jeunez 
a toz jors mes les vendredis 
quar trop avez vers dieu mespris 
fetez chapeles et moustiers 
soiez laiaus et droituriers 
se vos avez autrui avoir 
si lou rendez a voz povoir 
a ceuz dont vos l avez eu 
et si ne peut estre seu 
que vos ne le puissiez trover 
si le vos coment je doner 
aus iglisses aus opitaus 
se voz en vollez estre saus 
annorez dieu seur toute rien 
de ce vos peut venir grant bien 
et sainte iglisse por s amor 
n ou lessez ja por nul labour 
que chascun jor n oiez la messe 
et je vos fes une promesse 
que diex voz en aidera 
se vostre primes mestier a 
de vostre aide fetes li 
ce le vos lo ge le voz pri 
ne li fetes voz pas annui 
mais que vos voudriez de lui 
que vos feist annui ne mal 
ainsint porra igual 
si sai qu il vos en sera miex 
si devez chastier voz ieuz 
que il n esguardent a folie 
a mauvestiez a villenie " 
quant li bons hom out sermoné 
li riches hom a escouté 
puis li demende ' avez tout dit 
certes et g en fere petit 
de jeuner ne parlez pas 
quar de mengier est lan toz gras 
et de jeuner tost chaitis 
ja n i jeunere vendredis 
bien m ariés por fol tenu " 
et li bons hons a respondu 
' molt a en vos petit de bien 
quant por dieu ne feriez rien 
qui por vos fut en croiz penez 
or fetez bien si jeunez 
de yy anz toz les vendredis 
certes non feroi pas de yy 
de yy de yy non de yy 
non pas les vendredis d un mois " 
dist li bons hom ' merveille voi 
vos feriés por de molt poi 
or vos dire que vos ferez 
ja ainsint ne m eschaperez 
ci desoz a une fontaine 
qui molt par est et belle et saine 
et sanz ordure et sanz ruil 
aportez m en plain cest barril 
car je boif autre despence " 
et li riches hons se porpence 
que ce n est mie grant travau 
que la fontaine estoit ou vau 
et asez pres de la maison 
' se por tant puis avoir pardon 
ce ne fet mie a refuser 
or n i a donc que de l aler " 
lors se lieve le barril prent 
et li bons hons molt doucement 
le li encharge en penitence 
et cil respont tout en oience 
a celui qui pas ne l decoit 
qu a penitence le recoit 
atent s en ist de la chapelle 
zz chevalier a soi appelle 
si li a dit ' atendez moi " 
cil ne demenda onc por quoi 
li riches hons ou val descent 
a la fontaine sa main tant 
tout le barril i a bouté 
mais diex l avoit si estoupé 
c onques point d eve n i entra 
li riches hom se merveilla 
zz baston prist dedenz le boute 
lors sot il bien sanz nulle doute 
qu il n i avoit nul estoupau 
le barril a tendu avau 
en la fontaine tout l enbat 
lors le sequeust et le debat 
mais il n en ist n eve ne vin 
lors fut pensis le chief enclin 
anz le reboute derechief 
lors le retorne seur le chief 
dedenz reguarde et il fut ses 
lors ne chanta il mie asses 
molt fut iriez et trespensez 
au saint hermite est retornez 
et li bons hons venir le voit 
or est mestier que il l avoit 
si li a tentost demendé 
' avez de l eve de par de " 
et cil respont ' certes ne val 
dont ne fustes vos pas ou val " 
fet li bons honz ' a la fontaine 
certes s i fui e mis grant paine 
tout le barril i ai plungié 
et balancié et tornaieé 
mais onques point n en i entra " 
et li bons hons le reguarda 
' dis me tu voir oil par de 
or sachiés bien de verite 
que diex te het plus que nulli 
que je ne cuit que il soit hui 
en tout le monde sarradin 
juif bougre ne tartarin 
s en la fontaine le boutast 
que l eve clere n i entrast 
et el n i vost entrer por toi 
het toi bien diex ouil ce croi 
et si le t e je enchargié 
en penitence ce croi je 
certes " fet il ' vos ditez voir 
et g en ferai tout mon povoir 
tantqu a zz chief en avrai tret 
ne ne gerrai en zz recet 
devant zz an que une nuit 
quequ il me griet quequ il m ennuit 
jusque de l eve voz aport 
se par malladie ou par mort 
ne voz en les a aporter " 
li bons honz commaince a plorer 
de la pitie que il en a 
a damedieu le commanda 
et cil s en part a son congie 
mais ne l en prent nulle pitie 
ainceuz s en est partiz ainsint 
que onques lierme n en isit 
tant a le cuer dur et serré 
li chevalier se sont levé 
quant il le virent hors issir 
lors leur commenda son plessir 
' alez vos en je l voz comant 
je revendrai je ne sai quant 
ou tost ou tart quant je pourrai " 
chascuns li dist ' sire g irai 
a voz por fere compaignie " 
et il leur dist ' n en parlez mie 
que ja zz seul n en i vendra " 
lors s en parti si s en torna 
cerche fontaines et rivieres 
a granz jornees et a fieres 
et de l avoir a molt grant fain 
tantqu il eust son barril plain 
mais il n a force ne povoir 
que il en puisse point avoir 
vient a gironde et a dordogne 
mes rienz n i fet de sa besoigne 
a laire vient si la salue 
' laire tu soiez bien venue 
douce eve clere neste et saine 
car giete de ceste paine " 
mes rienz ne vaust ce que il dit 
n en i entre grant ne petit 
einsint cercha trestout este 
a maintes eves a esté 
dont je ne sai mie les nons 
qu i ne sont pas de granz renons 
et cerche anjo et tout le maine 
si com cis droiz chemin le maine 
et mainte terre tout l hiver 
molt est ses cors en grant enfer 
il quiert dou pain por amor de 
ice li a molt fort grevé 
car il ne l avoit pas apris 
plus en avoit toloit que quis 
mais or en tret la penitence 
molt li agreslie la pence 
et il n est mie de mervoille 
quar le jor vet et la nuit veille 
que trop li sont li lit amer 
tant que il vint jusqu a la mer 
quant il i fut si dist itent 
' ha mer " dist il ' tent etes grant 
et fort et fiere et seignorie 
se a voz fail ne sai que die 
car le cors ai molt travaillié " 
tout le barril i a plungié 
si qu il n en piert ne fons ne doue 
mes la force n en fut pas soue 
que de la mer i entrast grain 
amont le lieve en sa main 
lors voit il bien que rienz n i a 
' et diex " fet il ' ce que sera 
or ne sai je quel part aller 
quant je ai falli a la mer 
mes ge suirai mon convenent " 
pres fut de quaresme prenent 
que vos en diraie je plus 
que tant ala et sus et jus 
a grant paine et a grant ahan 
que il out tout forni son an 
au saint hermite est reperiez 
mes il estoit si enpiriez 
que ne l a mie queneu 
qu il a le cors megre et velu 
et les chevoz mellez et lons 
la barbe grant comme grifons 
les piez crevez et le vis pale 
la robe depeciee et sale 
au barril l a requeneu 
molt doucement l a receu 
si li a dit ' bien veigniez vos 
seez vos ci de jouste noz 
je ne vos cuide mes veoir " 
li riches hom s ala seoir 
qui grant mestier a de repos 
car len li peut nombrer les os 
son barril tient seur ces genoz 
et li bons hons qui molt fut douz 
si li a tentost demendé 
en quel pais il a esté 
et cil li conte mot a mot 
son erre et son afere tout 
que il ne peut de l eve avoir 
' comment " fet il ' dites voz voir 
ouil certes n en doutez pas 
le cors ai travaillié et las 
que quant je me parti de ci 
qui me donast trestot berri 
et me deist que je tressisse 
autent de mal je ne l feisse 
et si est bien aparissent 
que mis cors a mesesse grant " 
dist li bons hons ' voz ditez voir 
bien s en peut len apercevoir 
mes ge n i sai mestre consail 
de vostre afere me merveil 
que diex voz a tout oublié 
car se uns chiens eust porté 
le barril mainz d une jornee 
cuit je que l eve i fust entree 
s il le seust en l eve mestre 
por ce ne m en sai entremestre 
que diex vos het plus que nul chien 
certes " fet il ' je le crai bien 
et c il me het il n a pas tort " 
or i a molt grant desconfort 
car li bon hons pas ne l apaie 
ainz le chastie et molt l amaie 
et li a dit ' dolens chaitis 
traistres lierres anemis 
fox et cruex et deslaiaus 
por quoi feistes voz tant maus 
que diex vos a si enhai 
que ne li criez voz merci 
de vrai ceuer et enterin 
que il voz traie a bone fin " 
li bons hons pleure tendrement 
de la pitie que il en prent 
li riches hons a esguardé 
que cil avoit por lui ploré 
qui n i avoit neant mesfet 
a une part de lui se tret 
une pitie au ceur li touche 
si que des ieux jusqu a la bouche 
l en dessent l eve contreval 
onques por travail ne por mal 
ou il avoit zz an esté 
n avoit li riches hons ploré 
mes ore pleure tout a terme 
que toute la premiere lierme 
chiet ou barril que il tenoit 
icelle leerme vint a droit 
que li barriz en fut toz plainz 
que il tenoit entre ces mainz 
li bons hons l a aperceu 
plorent li dist ' diex t a veu 
et reguarde soue merci 
esguar si biau miracle ci 
ne doiz tu bien croire de voir 
celui qui a si grant povoir 
que cest barril que je voi ci 
d une seulle lierme a enpli " 
li riches hons le barril voit 
qui est si plainz com il devoit 
nostre seignor en a loué 
et si a tendrement ploré 
devent en moillent si drapel 
au saint hermite en fut bel 
lors l asegure et li sermone 
et le meillor consail li done 
que il set segont son avis 
et li a dit ' biauz doz amis 
or voz dirai que vos ferez 
toz voz pechiez me gehirez 
dont vos vendroiz a remembrence 
puis si voz dorrai penitence " 
et cil respont a molt grant paine 
car dou ceur li meut la fontaine 
que jusqu aus ieux li poie amot 
si qu a grant paine li respont 
cil li a dit ' biaus amis chiers 
je l vos dirai molt vollentiers 
ne rienz ne me savrez louer 
ne ansaignier ne comender 
que je ne face a mon povoir 
il seroit ainz demain a soir 
que mes pechiez eusse diz 
que mes mesfez n est pas petiz " 
lors li commaince a raconter 
et li bons hons a escouter 
tantque jor vet et la nuit vient 
que a lessier le leur covient 
ou le bon home jut la nuit 
qui li dona de son pain cuit 
et eve fresche a zz jalon 
n i out oisel ne venaisson 
fors eve clere et le pur pain 
por ce sont li bon home sain 
les salees et les puvrees 
ne leur ardent pas les conree 
ne li fort vin ferré ne plain 
d auverne ne de saint porsain 
ne les fritures ne li roust 
chascuns en prist tent com il voust 
d itel mes com il ont eu 
lors se coucherent tuit vestu 
car leur lit furent tentost fet 
mieux jeussent en zz guaret 
quar la terre fust conreee 
et celle fut dure et serree 
ou il se sont la nuit couchié 
et tuit vestu et tuit chaucié 
de tel robe comme il avoient 
se gisent tantque le jor voient 
et li bons hons si s est levez 
revestu s est et atornez 
la messe chante quant fut termes 
et cil fut en pleurs et en lermes 
tantque la messe fut chantee 
puis recomaincent leur jornee 
cil d escouter et cil dou dire 
et li bons hons prent a escrire 
ce que il oit qu il ne l oublie 
et quant li riches ons ot dit 
sa penitence li enjoint 
quant il le voit en si bon point 
et cil vollentiers la recoit 
ainsint come il fere le doit 
puis bat sa coupe et s agenoille 
et de sa robe se despouille 
cil le feri ne sai quans cous 
li hermites parmi le xxx 
et a celui n en pesa pas 
puis li a fet vestir ces dras 
si li a tret zz douz sermon 
ne li ensaigne se bien non 
' amis " fet il ' voz en irez 
en leaute voz maintendrez 
es povres genz qui soz vos sont 
ne les tailliez c il ne mesfont 
car taille n est pas droiture 
ainz est tors et malle aventure 
et cil haust home sont perdu 
autent pris ce que m et tolu 
com je fes ce que m est anblé 
se tuit estoient asanblé 
cil de citiaus et de grantmont 
des vaus et de par tout le mont 
ne montreroient il raison 
comment puisse avoir pardon 
li toulerres se li ne rent 
car ge sai bien certainement 
une parole toute voire 
se je disoie a mon provoire 
quant je li conte mon pechie 
je ai tolu que ferai je 
diroit me il or jeunez 
yy vendredis et si tollez 
ainz me diroit rendez le tout 
qu autel pechie fet cil qui tost 
com cil qui anble fors d itent 
li tolerres le dit avent 
si n i a point de trahison 
je n en sai plus de devison 
sire vendrez a moi sovan 
yy foiz ou yy chascun an 
bien sai que miex vos en sera 
qua deables vos asaudra 
por ce qu il voz avra perdu 
et vos soiez de grant vertu 
de grant force de grant povoir 
si vos cuitast armes avoir 
si vos sera molt grant confort 
chauses de fer voz covient fort 
si les fetes de penitence 
et les esperons d astinence 
qui seur les chauses seront mis 
ainsint le fetes biaus amis 
car sachiez bien sanz repentir 
ne povez vos a die venir 
c est li chemins ce est la voie 
par ice vet len a la voie 
qui est lessus en paradis 
la ou diex est et ces amis 
ci a molt bel confortement 
d ome qui de cuer se repent 
que le repentir de la bouche 
ne pris je rienz se au ceur ne touche 
li chevaliers ot esperons 
por les chevaus qui sont felons 
que il les puissent droit mener 
si les covient esperoner 
ansint covient il nostre char 
ne l tenez voz mie a eschar 
par astinence 
ne metez tout en vostre pence 
par jeuner et par veillier 
covient la char a demeschier 
si ne puisse repener 
et c el ne vieust a droit aller 
alez an langes vestez haire 
si qu al ne puisse nul mal fere 
bone chanson n iert ja chantee 
de char qui est trop sejornee 
ne de cheval trop sejorné 
tost a home a mal torné 
dou jeune voz pallerai 
ce que j en sai et que j en croi 
il en i a de yy manieres 
don diex n a pas les yy chieres 
car cil ne fet mie a louer 
qui jeune por aparner 
de grant avarice li vient 
et cil qui de menger se tient 
et mejeroit c il avoit quoi 
molt vollentiers xxx 
et bon mengier et a plante 
cil ne jeune pas por de 
li tiers si n a nulle merite 
qui jeune com ipocriste 
que se me die bons hons est 
de deablie s entremest 
qui geune por avoir lox 
tantque la pel li tient aus os 
ne li quars ne s en peut jouir 
cil qui ruse por mieus ferir 
qui jeune por avoir fain 
se ge menjoie zz poi de pain 
je avraie mon menjer perdu 
celui tienz ge por esperdu 
lors emple si son ventrillier 
que la por le menjer 
li giest ansint com une malle 
ha comme celle pence est malle 
que par zz poi que il ne part 
et diex n a pas la soue part 
mes cil geune bien a droit 
qui par resson menjue et boit 
si que la char est soustenue 
diex ne vieust pa que len se tue 
vieust qu en menjuse resnablement 
et des poisons et de piment 
si comme font cil de citiaus 
que len les voit et sainz et biaus 
plus delivres et plus ligers 
que je ne voi ces useriers 
ja char ne menjeront leur viau 
et vivent tentque tuit sont veau 
li sages dist qu en abstinence 
a molt grant chose sanz dotence 
cil qui verra les bons mengiers 
dont il mengeroit vollentiers 
et ja n en passera cis cous 
ainz menjue feves et chous 
ou des pais ou de la poree 
sa char n est pas trop sejornee 
icil fiert bien des aperons 
et des granz pieces de saumons 
de quoi ces cuers est desirrans 
ce les envoient es marcheanz 
qui li aportent dieu a vendre 
de ce voz sai je resson rendre 
savez qui sont li marcheant 
icil qui vont dou pain querant 
donez dou pain je dorrai de 
icil oit hore maldahe 
qui cest marchie ne vieust avoir 
quant il ne peut en nul avoir 
si bien anploier son argent 
com achater dieu proprement 
n est pas a droit fet li menjers 
dont damedieu n a li premiers 
et dou meillor et dou plus bel 
doit diez aveir le bon morsel 
ne mie ce dont nen a cure 
et si sont il de tel nature 
li marcheant dont ge vos di 
ne quierent pas chapon rosti 
len les tendroit por forcené 
s ils disoient por amour de 
envoiez moi zz gras chapon 
ou une darne de saumon 
ou plain pechier de vin ferré 
mais ce que len a refusé 
les os que noz runjons ci pres 
comme gloz et comme mauves 
ice requiert li povres hiens 
li bons morsiaus n est mie siens 
si menjeroit il vollentiers 
des bons morsiaus trestot premiers 
mes comment le dorriés vos 
que quant vos estes tuit saous 
et il est touz de crier las 
telle eure est ne l a il pas 
icel relief icel chaudel 
car le meillor et le plus bel 
en a doné la chamberiere 
a une grasse pautoniere 
qui li a fet aucune chose 
et la pullente se repose 
qui est plus grasse c une truie 
et tantque au povre annuie 
si s en vet tout morent de fain 
n enporte vin ne char ne pain 
ha quel solaz ha quel menjer 
or nos cuistast aler couchier 
fet l un a l autre et reposer 
voire par foi mes dou soper 
noz cuitast il paler avant 
je vi orendroit zz fessent 
a cele porte la aval 
et yy perdriz a zz estal 
et volatille a grant plante 
et il a si le ventre anflé 
qu il resemble vache prainz 
illuec ce voustre toz descainz 
et dou souper ja se demente 
ne cuidiez que je vos mente 
ne vos di rienz que je ne sachie 
et vient deable si li sache 
ainceus les yy jors l ame hors 
or cuite honor fere a cel cors 
querez querez encens 
certes ice li est or bons 
por destorner la pullentie 
qui est illuec ensevelie 
celle charoigne celle ordure 
lors li fet len sa sepulture 
a bele chaus et a sablon 
mais mieuz venist par cest menton 
que len donast l argent por de 
aus povres qui en sont chasé 
et si en fust a l ame mieuz 
mais c est li darrenier orguieux 
apres la mort s en vet tout nu 
bien l a deables deceu 
sa fame pleure et se demente 
que fere je lasse dolente 
que j ai perdu mon bon seignor 
qui avoit fet si bon pressor 
et noz vignes si atornees 
si proignees et si fumees 
amis or n irez vos james 
vos m en avez lessié le fes 
et la chaitive ne plaint pas 
l ame dou doulereus doulas 
qui en est en enfer alee 
ele sera toust oubliee 
por son domaje fet son duel 
et cil s en vet ou zz lincel 
et ou yy aunes de borraz 
ainceus yy anz iert en porchaz 
comment el puit avoir seignor 
par tenz seront remes li plor 
si prent zz jene bachelier 
qui peut venir qui peut aler 
ici n a mie biau mestau 
lui tiens a folle et cil a fou 
an paine en est li quesque soit 
le bacheliers toust s apersoit 
que la vielle est veille et usee 
si l a tost a ces piez ruee 
et vet a une autre en la ville 
la vielle bat et l adeuille 
puis que la borse est despendue 
si voudroit qu ele fust pendue 
et elle que il fust penduz 
quant ces avoirs est despenduz 
ce voit len avenir sovan 
que l un et l autre fet souan 
et cil est fox et esperduz 
qui tout est viaus et toz chanuz 
et vieust avoir une pucelle 
por ce que il la verra belle 
ici n a pas bele partie 
quant la rose est jouste l ortie 
qui ou yy aunes de cende 
coudroit zz sac viez et usé 
xxx 
si m aist dieux ansint fes ge 
le viel home qui se marie 
ou o johanne ou o marie 
qui n a memele nule an sain 
icil n a mie le ceur sain 
s il gist de jouste la mechine 
volentiers li torroit l eschine 
neis c il iert sires de menin 
car li villainz sant le chenin 
si ne le poroit pas amer 
ainz eme zz gentix bachelier 
este la vos enmi la voie 
ja li villainz n en avra joie 
ainz enrage de jalousie 
cil est trahiz cele traie 
cele pert l ame cil le cors 
trop sui de ma matire hors 
si me covient a retorner 
les povres vos veil remebrer 
amis por dieu membre voz an 
que diex ait toz jorns le plus bon 
chauces avez assez vaillans 
et esperons molt avenens 
et de pitie ferez porpoint 
et se li deables vos point 
que il ne vos puit entamer 
pitiez voz fist or racorder 
se savez a nostre seignor 
par la pitie et par le plor 
que vos feistes ier matin 
etes entrez en bon chemin 
et une chose voz di ge 
ons ne vaust rienz ou n a pitie 
assez peut len dou sien doner 
povres vestir et rechauser 
mais se pitie n est ou le don 
je ne le pris se petit non 
primes doit len pitie avoir 
et puis doner de son avoir 
porpoint avez de grant biaute 
fetez haubert d umilite 
ha diex com bon haubert a ci 
quant nostre sires le vesti 
quant il fut mis en croiz por noz 
he biau sire que ditez voz 
dont ne fut il feruz ou cors 
si que li sanc en issi hors 
c onques hauberc n ou guarenti 
par foi voz n avez pas menti " 
fet li bons hons ' ainz ditez voir 
ce voz ferai je bien savoir 
por ce que diex la mort souffri 
vainqui deable et noz gueri 
que se diex ce fust desfenduz 
ja deables ne fust vaincuz 
mais par la mort destruist la mort 
et au deable desamort 
qui a noz prendre avoit amors 
et si fist en enfer le mors 
si com je vos dis des antan 
et si en trest eve et aden 
et des autres ceuz qui li plorent 
que deable mené en orent 
par sa tres grant humilite 
noz a de son ceur rachaté 
de chier chatel noz a raaint 
mes autrement fust hons neant 
amis guardez bien cest haubert 
trop a perdu qui tel le pert 
n est pas legier a recovrer 
or vos cuitast cote a armer 
ne sera mie de cende 
ainz la ferez de leiaute 
car honz leiaus seurement 
peut bien aler entre les gent 
et se len l a enprisoné 
si le delivre leiaute 
se loiaus genz l ont en prison 
loiautez est de bon renon 
et a la cote et a l escu 
sont li chevalier coneu 
or avez bien le cors armé 
fetes armes de charite 
que charitez doit estre haut 
c est une vertuz qui molt vaust 
icil qui charite maintient 
il eme dieu et siert et criant 
a tote force a tout povoir 
itel hiaume fet bon avoir 
et son prime aime comme soi 
et diex le commende en la loi 
mais ill i covient coife cointe 
et vos l aiez et belle et cointe 
si la fetes de pacience 
se len voz bat ou coise ou tence 
en pacience le soufrez 
qui vos herra et voz l amez 
ce est une vertu molt fort 
d amer celui qui li fet tort 
et si molt segure et bone 
si n avient pas sovent a fame 
por seulement une parole 
het ele zz autre comme folle 
or vos cuitast avoir espee 
bien forbie et bien atornee 
savez de quoi voz la ferez 
de aumone ainsint vos desfendrez 
dou deable c il vos asaut 
et ferez bien ce diex voz saust 
et je vos dirai bien comment 
en herbergier la povre gent 
et revestir et rechauser 
ainsint le porrez bien tuer 
or covient feurre a ceste espee 
qu ele puisse estre cutee 
soiez de bone volente 
quant vos dorrez por amor de 
que bone volente i soit 
lors iert le donz bon et a droit 
et si fetez cheval de foi 
cist sera bons si com je croi 
seur foi povez estre a seur 
se mason fondoient zz mur 
c il n i avoit bon fondement 
ne chairoit il legerement 
se il estoit fondez souz terre 
por ce sont li oir d engletierre 
cheoit legierement ce croi 
que il n ot onques en eus foi 
mes au cheval si cuite frain 
que vos tendroiz en vostre main 
li frainz si sera de mesure 
qu onques deables n en ot cure 
se a mesure voz tenez 
vostre cheval rienz ne dotez 
le cheval ne vos merra mie 
au bordel ne en la follie 
es foles fames dornaier 
ne trop baivre ne trop mengier 
ne au tables jouer au diz 
perdre yy ou yy ou yy 
ne queroler a la querolle 
por esguarder la guarce fole 
le pie marchier le doi estraindre 
ore deables de l enpraindre 
droit en enfer la teste avant 
a leur doulor s en vont chatent 
cil chevaus est si enseignez 
je ne movra les yy piez 
se a mesure voz tenez 
vos ne serez ja malmenez 
por vos mener a nesun mal 
n a si bon frain et bon cheval 
e si fetes escu de pez 
qui ne sera vilainz ne lez 
li plusors dient par ma foi 
que honz iriez n est pas a soi 
certes dont n est il mie a de 
ce vos avroi ge tost monstré 
il n i a pas granment a dire 
diex aime pez et deable ire 
ja ne seront entracordé 
len dit d un home forcené 
que li deables est en son cors 
s ill i est donc en est diex hors 
quar il ne pevent estre ensemble 
ainsint est il si com moi semble 
que la ou a pez si est diex 
pez est ansint comme li sex 
qui au menjer done saveur 
pez est de molt tres grant douseur 
com je vos dirai ja ce croi 
que diex meismes dist de soi 
je sui et pez et voie et vie 
se m aist diex je n en dot mie 
ainceuz le croi se ge diex voie 
nus ne peut estre en bone voie 
se il n i est par damede 
certes ne vie ne sante 
ne peut nului sanz lui avoir 
ce povez vos croire et savoir 
escu avez or cuite lence 
et vos la ferez de creance 
tel ne l ont pas li aubijois 
li tolosain li nerbonais 
qui gueroierent le bon simon 
biau sire diex quel champion 
qui ne fina bien a yy anz 
de guerroier les mescreanz 
cil ce tient bien en sa creance 
et diex le guart de mescheance 
et li envoit force et secours 
cil qui fet croissent et decours 
amis creez certenement 
en dieu et ou saint sacrement 
en mariaje et en batesme 
ou en met eve et huisle et cresme 
la mort et la resurrection 
si com je vos dis ou sermon 
or a zz an en cest mostier 
hens sanz creance n a mestier 
puis en la lence covient fer 
que se li deables d enfer 
voz asaut que vos l en ferez 
savez de quoi voz le ferez 
le fer se ferez d oraison 
mais il i cuite avoir charbon 
au fer forgier et zz martel 
si en sera miex et plus bel 
li fers sera l amour de de 
dont voz avez tout embrasé 
le cuer leaus et bien espris 
ainsint com je voz ai apris 
et li martiaus soit la main destre 
si fetes ansint com li prestres 
enmi le piz fetez a plain 
si en avrez le cuer plus sain 
et voz rendez a dieu confes 
si voz deschargerés dou fes 
lors trenchera comme rasors 
quar il sera moluz de plors 
por plus tranchier legierement 
forbiz de bon entendement 
que il entende a s oraison 
non pas a fere sa maison 
ne a ces vignes proignier 
c est l oraison a l userier 
amis por dieu forgez le bien 
ne pensez ja a nule rien 
que a dire vostre oroison 
mes il i cuite avoir charbon 
au fer forgier et zz martel 
si en sera miex et plus bel 
savez de quoi voz le ferez 
quant voz l oroison commaincerez 
fetez la croiz en vostre piz 
si s en fuira li annemis 
car il crient molt ce penoncel 
or etes armez bien et bel 
ce cestes armes bien guardez 
vostre anemi rienz ne dotez 
alez voz en au dieu congie 
diex voz desfende de pechie " 
li riches hons plorent s en part 
et li bons honz de l autre part 
alez s en est en son chastel 
que il avoit et bon et bel 
celui dont il estoit issu 
mes ne fut mie coneu 
ne par fame ne par anfant 
par chevalier ne par sergent 
il out ainceus a eus parlé 
et son afere tout conté 
li plusor pleurent de pitie 
quant le virent si enpirié 
onc ne veistes si mué 
de tel com il avoit esté 
car il fut doz et deboneres 
sagement mena ses aferes 
et aime dieu et siert et criant 
parmi la terre vet et vient 
et rant a ceus qu il a toli 
et si leur crie a toz merci 
de ces rentes que il lessa 
molt vollentiers s en aquita 
et ceuz dont il ne pot savoir 
don il avoit eu l avoir 
por aus le done a povre gent 
et en robes et en argent 
au saint hermite sovent vet 
ice li a molt grant bien fet 
car bien li sermone et conforte 
et a bien fere li annorte 
par cest conte savoir povez 
si vos entendre le vollez 
que bone chose a en pitie 
assez avoit cil travailié 
onques ne pot de l eve avoir 
ne por force ne por xxx 
jusque pitie fut en son cors 
pitie vaut miex qu argent ne ors 
membre voz en por amor de 
male chose a en cruaute 
et une chose voz di gie 
se voz n avez de voz pitie 
damedieu ne l en avra ja 
se je me he qui m amera 
cil se het bien ce m est avis 
qui livre s ame es anemis 
et qui se met en la prison 
dont ja n istra por reanson 
celui qui noz fist nestre 
qui voit nos ceurs et voit nostre estre 
que rienz ne li poons celer 
que il noz donge si armer 
de ces armes que je voz di 
que nos vaincons nostre anemi 
et nos avoit a droit chemin 
de cest conte voz ferai fin 
jouham le fist de la chapele 
le conte dou barril l apele 
