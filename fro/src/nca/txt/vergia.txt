une maniere de gent sont 
qui d estre loial samblant font 
et de si bien consel celer 
qu il se conuient en eus fier 
et quant vient que on s i descoeure 
tant qu il seuent l amor et l oeure 
si l espandent par le pais 
et en font leur gas et leur ris 
si auient que cius ioie en pert 
qui le consel a descouuert 
car tant com l amors est plus grant 
sont plus meri li fin amant 
quant li uns d els de l autre croit 
qu il ait dit ce que celer doit 
et souent tel mescief en uient 
que l amor falir en conuient 
a grant doleur et a uergoigne 
si comme il auint en borgoingne 
d un ceualier preu et hardi 
et de la dame de vregi 
que zz ceualiers tant proia 
que la dame li otroia 
par itel couuenant s amor 
qu il seust qu a l eure et au ior 
que par soi seroit descouuerte 
leur amors qu il i aroit perte 
et de l amour et de l otroi 
qu ele li auoit fait de soi 
et a cele amour otroiier 
deuiserent qu en vn vergier 
li ceualiers tous iors venroit 
au terme qu ele li metroit 
ne se mouueroit d un anglet 
dessi que zz petit chienet 
verroit par le vergier aler 
et lors venroit sans demorer 
a sa cambre et seust bien 
qu a cele eure n i aroit rien 
fors la dame tant seulement 
issi le fisent longement 
et fu l amors douce et celee 
que fors evs ne le seut riens nee 
li ceualiers fu biaus et cointes 
et par sa ualour fu acointes 
dou duc qui borgoigne tenoit 
et souent aloit et venoit 
a la cort et tant i ala 
que la ducesse l en ama 
et li fist tel samblant d amors 
que s il n eust le cuer aillors 
bien se peust aperceuoir 
par samblant qu ele amast por uoir 
mais sanlans qu ele l en feist 
li ceualiers sanlant n en fist 
que poi ne grant s aperceust 
q ele vers luj amour eust 
et tant qu ele en ot grant anuj 
qu ele parla zz iour a luj 
et mist a raison par mos teus 
" sire vous estes biaus et preus 
ce dient tuit la diu merci 
si aurijés bien deseruj 
d auoir amie en si haut lev 
qu en eussiés honor et prev 
que bien vous serroit tele amie 
ma dame " fait il " ie n ai mie 
encore a cou mise m entente 
par foi " fait ele " longe atente 
vous poroit nuire ce m est uis 
si lo que vous soiiés amis 
en zz haut liu se vous veés 
que vous j soijés bien amés " 
cil respont " ma dame par foi 
je ne sai mie bien por quoi 
ce me dites n a coi ce monte 
mais ie ne sui ne rois ne conte 
qui si hautement amer doie 
ne ie n en sui mie a doie 
d amer dame si soueraine 
se ie bien i metoie paine 
si estes " fait ele " se deuient 
mainte plus grans meruelle auient 
et autele auenra encore 
dites moi se vous saués ore 
se ie vous ai m amor donee 
qui sui haute dame honeree " 
et chius respont isnellepas 
" ma dame ie ne le sai pas 
mais ie uauroie vostre amor 
auoir par bien et par honor 
mais de cele amor dius me gart 
qu a moi n a uous tort cele part 
v la honte mon signeur gise 
qu en nul foer ne en nule guise 
n en prendroie tel mesprison 
comme de faire desraison 
si uilaine et si desloial 
vers mon droit signor natural 
fi " fait cele qui est marie 
" dant musart et qui vous en prie 
ahi " fait cil " dame merci 
bien le sai mais itant vous di " 
cele ne tint a lui plus plait 
mais grant corouc et grant dehait 
en ot au cuer et si pensa 
s ele puet bien s en vengera 
si fu ele forment irie 
la nuit quant ele fu cocie 
jouste le duc a souspirer 
commenca et puis a plorer 
et li dus errant li demande 
qu est ce qu ele a et li commande 
qu ele li die maintenant 
" certes " fait ele " i ai doel grant 
de ce que ne set nus haus hom 
qui foi li porte ne qui non 
mais plus de bien et d oneur font 
a ceus qui leur traiteur sont 
et si ne s en apercoit nus 
par foi dame " cou dist li dus 
" je ne sai pour coi vous le dites 
mais de tel cose sui ie quites 
qu a nul foer ie ne nourriroie 
traiteur se iou le sauoie 
haés dont " fait ele " celui " 
se l nomma " qui ne fina hui 
de moi proiier au lonc du ior 
que ie li donnasse m amour 
et me dist que mout a lonc tens 
qu il a esté en ce pourpens 
onques mais ne le m osa dire 
et ie me porpens biaus dous sire 
tantost que ie le vous diroie 
et ce pert estre cose vraie 
qu il ait pieca a chou pensé 
de ce qu il ait ailleurs amé 
nouuele oiee n en auon 
si vous requier en gerredon 
que vostre honneur si en gardois 
que vous saués que il est drois " 
li dus a qui semble mout grief 
li dist " i en venrai bien a cief 
et mout par tans si com ie quit " 
a malaise fu cele nuit 
li dus onques dormir ne pot 
pour le ceualier qu il amot 
qu i croit que il eust mesfait 
par droit que s amour perdue ait 
et pour ce toute nuit villa 
l endemain par matin leua 
et fait celui a soi venir 
que sa feme li fait hair 
sans ce que de riens ait mespris 
maintenant l a a raison mis 
seul a seul n en i ot k eus deus 
" certes " fait il " c est grans doleurs 
quant proece aués et biaute 
et il n a en uous loiaute 
si m en aués bien decev 
que i ai mout longement crev 
que vous fuissiés de bone foi 
loiaus a tout le mains vers moi 
que i ai vers vous amour eue 
si ne sai dont vous est venue 
tels pensee et si traitresse 
que proie aués la ducesse 
et requise de druerie 
si aués fait grant tricerie 
que plus vilaine ne puet estre 
issiés errant hors de ma terre 
que ie vous en congie sans dote 
et la uous ve et desfent toute 
si n i entrés ne tant ne quant 
que se ie des ore en avant 
vous i pooie faire prendre 
sachiés ie uous feroie pendre " 
quant li ceualiers chou entent 
d ire et de mautalent esprent 
si que tuit li tranblent li menbre 
que de s amie li remenbre 
dont il set qu il ne puet ioir 
se n est par aler et venir 
et par repairier v pais 
dont li dus veut qu il soit esquis 
et d autre part li fait mout mal 
ce qu a traiteur desloial 
le tient se sires et a tort 
si est en si grant desconfort 
qu a mort se tient et a trai 
" sire " fait il " pour diu merci 
ne creés ia ne ne pensés 
que i onques fuisse si osés 
ce que me metés a tort seure 
je ne pensai ne iour ne eure 
s a mal fait qui le vous a dit 
ne vous vaut rien li escondit " 
fait li dus " que point n en i a 
cele meismes conté m a 
en quel maniere et en quel guise 
vous l aués proiie et requise 
comme traitres enuious 
et tel cose deistes vous 
puet estre dont ele se taist 
ma dame a dit chou qu il li plaist 
ha " fait cil qui mout est maris 
" ne uous i vaut li escondis 
riens ne m i vaut que i en deisse 
si n est riens que iou n en feisse 
par si que i en fuisse creu 
que de ce n i a riens ev 
si a " cou dist li dus " par m ame " 
cui il souuient mout de sa fame 
qui li ot dit grant sauoir 
dont quide bien que il soit uoir 
c onques n oi que nus parlast 
que cil en autre liu amast 
dont dist li dus au ceualiers 
" se vous me volés afier 
par vostre loial sairement 
que vous me dirés vraiement 
que ce que vous demanderoie 
par vostre dit certains seroie 
se uous auriiés fait v non 
ce dont i ai vers vous sopecon " 
cil qui tant conuoite et desire 
a ieter son signeur de l ire 
qu il a enuers lui sans deserte 
et qui redoute cele perte 
comme de guerpir la contree 
v cele est qui plus li agree 
respont que tout sans contredit 
fera ce que li dus a dit 
qui ne pense ne ne regarde 
de ce dont li dus se prent garde 
ne s en seust pas apenser 
ce que li dus veut demander 
de riens fors de cele proiere 
le sairement en tel maniere 
l en fist li dus et cil l em prist 
et li dus maintenant li dist 
" sachiés par fine verite 
que ce que ie vous ai amé 
ca en arriere de fin cuer 
ne me laisse croire a nul foer 
que vous tel mesfait et tel honte 
comme la ducesse me conte 
ne tant ne la tenisse a uoire 
se ce ne le me feist croire 
et m en meist en grant dotance 
que i esgart vostre contenance 
et de cointise et d autre rien 
a coi on puet sauoir mout bien 
que vous amés v que ce soit 
et quant d aillours ne s apercoit 
nus qu amés damoisele v dame 
je me pens que ce soit ma fame 
qui me dist que vous la proiés 
si n en puis estre desvoiiés 
que ie cuic qu ensi voist l afaire 
por riens ke vous me sachiés faire 
se uous ne me dites c aillors 
amés en tel liu par amours 
que m en laissiés sans nule doute 
sauoir ent la uerite toute 
et se ce faire ne volés 
comme pariur vous en alés 
hors de ma tere sans delai " 
cil ne set nul consel de soi 
que li gieu a parti si fort 
que l un et l autre tient a mort 
que s il dist la verite pure 
qu il dira s il ne se pariure 
a mort se tient s il mesfait tant 
qu il trespasse le conuenant 
qu a sa dame et a s amie a 
qu il est seurs qu il la perdra 
s ele s em puet aperceuoir 
et s il ne dist au duc le voir 
pariures est et foi mentie 
et pert le pais et s amie 
mais dou pais ne li causist 
se s amie li remansist 
que sour toute riens perdre crient 
et pour cou qu ades li souuient 
de la grant ioie et du soulas 
qu il a ev entre ses bras 
si se pense s il la messert 
et se par son mesfait la pert 
quant o soi ne l en puet mener 
comment porra sans li durer 
si est en tel point autresi 
com li castelains de couci 
qui au cuer n auoit s anui non 
dist en ver d une cancon 
" par diu amours grief m est a consirer 
du douc soulas et de la compaignie 
et des samblans que m i soloit moustrer 
cele qui m ert dame compaigne amie 
et quant regart sa douce courtoisie 
et les dous mos qu a moi soloit parler 
comment me puet li cuers v cors durer 
que il ne part certes trop est maluais " 
li ceualiers en tele angousse 
pense se le uoir en conoisse 
v il mennce et laist le pais 
et quant il est ensi pensis 
qu il ne set le quex li vaut mix 
l euwe du cuer li monte es ex 
por l angousse qu il se pourcace 
si li descent iusqu en la face 
li dus quide que soit tel cose 
que reconnoistre ne li ose 
lors dist li dus isnellepas 
" bien voi que ne vous fiés pas 
en moi tant comme deuriiés 
quidiés vous se me disiiés 
vostre consel priueement 
que ie l deisse a nule gent 
je me lairoie auant sans faute 
traire les dens l un auant l autre 
ha sire " fait cil " merci sire 
je ne sai que ie doie dire 
ne que ie doie deuenir 
mais ie vauroie mius morir 
que perdre chou que ie perdroie 
se le uoir dit vous en auoie 
que s il estoit de li sev 
que l eusse reconneu 
a rien qui sont v mont viuant " 
lors dist li dus " ie vous creant 
sour le cors et l ame de moi 
et sour l amour et sour le foi 
que ie vous doi sour uostre homage 
que ia en trestout mon eage 
n en ert a creature nee 
parole nule racontee 
ne samblant fait grant ne petit " 
et cil en plourant li a dit 
" sire ie l vous dirai ensi 
j aim vostre niece de vergi 
et ele moi tant c on puet plus 
or me dites donc " fait li dus 
" quant vous volés c on vous en coeure 
set nus fors ke vous ceste oeure " 
et li ceualiers li respont 
" nenil creature du mont " 
et fait li dus " ce n auint onques 
comment i auenés vous donques 
ne comment saués liu ne tens 
par foi " fait cil " sire par sens 
que ie vous dirai sans riens taire 
quant tant saués de nostre afaire " 
lors li a toutes acontees 
leur venues et leur alees 
et la conuenance premiere 
et dou petit cien la maniere 
lors dist li dus " ie vous requier 
que a uostre terme premier 
voelliés que vostre compains soie 
d aler o uous en cele voie 
que ie voel sauoir sans aloigne 
se ensi va vostre besogne 
si n en saura ma niece rien 
sire " fait il " ie l otroi bien 
mais qu il ne vous griet ne anuit 
et sachiés iou irai anuit " 
et li dus dist qu il j ira 
ne ia ne li anuiera 
ains li sera soulas et gieu 
entre eus deuisent le lieu 
v assembleront tout a pie 
si tost comme il fu anuitié 
que asses pres d illoec estoit 
v la niece le duc manoit 
cele part tienent lor cemin 
tant qu il sont venu au iardin 
v li dus ne fu pas grant piece 
quant il vit le cienet sa niece 
qui s en uint au bout de vergier 
tant qu il troeue le ceualier 
et grant ioie fait au cienet 
tantost a la uoie se met 
li ceualiers et le duc laist 
et li dus apres luj s en uait 
pres de la cambre au plus que puet 
illoec s areste et ne se muet 
d un arbre mout grant et mout large 
s estoit couuers con d une targe 
et mout entent a lui celer 
d illoec vit en la cambre entrer 
le ceualier et vit issir 
sa njece et contre luj venir 
hors de la cambre en zz prael 
et vit et oi tel apel 
com ele li fist par soullas 
de salu de bouce et de bras 
si tost com ele le coisi 
de la cambre mout tost sali 
et de ses biaus bras l acola 
et plus de yy fois le baisa 
ainsqu el feist longe parole 
et cius le rebaise et acole 
et li dist " ma dame m amie 
m amors mes cuers ma druerie 
m esperance et tout quanque i aim 
sachiés de uoir que i ai grant faim 
d estre o uous si comme ie sui 
car pieca auoec vous ne fui " 
ele redist " mon douc signor 
mon douc ami ma douce amor 
onques puis ne fui ior ne eure 
que ne m anuiast la demeure 
mais ore de riens ne me doel 
quant i ai o moi chou que ie voel 
et vous estes sains et haitiés 
que li tres bien venus soiiés " 
et chius dist " et vous bien trouee " 
tout oi li dus a l entree 
de la cambre si pres estoit 
sa niece a la uois quenissoit 
si bien et a la connissance 
que il est tous hors de dotance 
et si tient de chou la ducesse 
que li ot dit a menteresse 
et mout li plaist or uoit il bien 
que cil ne li a mesfait rien 
de ce dont il l a mescrev 
illoeques s est ensi tenu 
toute la nuit endementiers 
que la dame et li ceualiers 
dedens la cambre en zz lit furent 
qui sans dormir ensanle iurent 
a tel ioie et a tel deport 
qu il n est raisons que nus recort 
c on le die ne que on l oie 
s il n en atent auoir tel ioie 
que amours a fins amans done 
quant sa paine li gueredone 
car cil qui tel ioie n atent 
se il l ooit rien ne entent 
puisqu il n a a amor le cuer 
que nus ne saroit a nul foer 
combien vaut a tel ioie auoir 
s amours ne li faisoit sauoir 
ne teus biens n auient mie a tous 
car ce est ioie sans corus 
et soulas et enuoiseure 
mais tant y a que petit dure 
c est auis a l amant qui l a 
ja tant longes ne duera 
tant li plaist la uie qu il maine 
que se nuis demouroit semaine 
et semaine deuenist mois 
et mois vn an et vns ans yy 
et troi an yy et yy an cent 
quant verroit au definement 
de la nuit ainsqu il aiornast 
si vauroit il qu il anuitast 
et en tele pensee estoit 
cil qui li dus la atendoit 
car ains iour aler l en conuient 
et s amie o lui a l uis vient 
la uit li dus au congiet prendre 
baisier donner et basier rendre 
et oi souuent souspirer 
et au congie plaindre et plorer 
que plouré i ot mainte lerme 
et si oi prendre le terme 
du rasambler en tel maniere 
li ceualiers d iloec arriere 
s em part et la dame l uis clot 
mais tant comme veoir le pot 
le conuoia de ses biaus iex 
quant ele ne pot faire mix 
quant li dus vit clore l uisset 
tantost a la uoie se met 
tant que le ceualier ataint 
qui a soi meisme se plaint 
de la nuit si com il a dit 
trop li auoit duré petit 
en tel pensee et a teus dis 
de cele dont il ert partis 
a qui il semble pour la nuit 
que fali ait a son deduit 
ne dou iour ne se loe point 
li ceualiers en itel point 
est de pensee et de parole 
quant li dus l ataint si l acole 
et li a fait ioie mout grant 
si li a dit " ie vous creant 
que tous iors mais vous amerai 
ne ia mais ne vous meskerrai 
que vous m aués voir dit de tout 
et ne m aués menti de mout 
sire " fait cil " pour diu merci 
et por diu vous requier et pri 
que cest consel celer vous plaise 
pardue aroie et ioie et aise 
et morroie sans nule faute 
se ie sauoie ke nule autre 
ice sauoit fors vous sans plus 
or n en parlés ia " fait li dus 
" sachiés qu il ert si bien celé 
que ia par moi n en ert parlé " 
ensi s en sont parlant venu 
la dont il estoient mev 
et ce iour quant vint au mangier 
moustra li dus au ceualier 
plus biau samblant que n auoit fait 
et tel courouc et tel dehait 
en ot la ducesse sans fable 
qu ele se leua de la table 
et a fait samblant par faintise 
que maladie li soit prise 
et li dus quant il ot mengié 
et bien laué et festiié 
si ua la ducesse veoir 
et la fist sour lit seoir 
et a commandé que nuluj 
ne reuiegne laiens fors luj 
on fait errant cou qu il commande 
et li dus tantost li demande 
comment cius maus li est venu 
et que cou est qu ele a ev 
ele respont " se diex me gart 
je ne m en donnoie regart 
ore quant au mangier assis 
que gringneur sens et plus d auis 
eust en uous ke ie n i vi 
quant vous tenés plus cier celui 
que ie vous ai dit qui porcace 
qu il a moi honte et despit face 
et quant vi que plus biau samblant 
li feistes que de deuant 
si grant doel et si grant ire oi 
que illoec demourer ne poi 
ha " fait li dus " ma douce amie 
certes ie ne kerroie mie 
ne uous ne autre creature 
que onques par nule auenture 
auenist cou ke vous me dites 
ains sai bien qu il en est tous quites 
n onques n ot pensé de ce faire 
tant ai apris de son afaire 
si que ne m en enqueré plus " 
atant d iloec se part li dus 
et cele remaint si pensiue 
que ia mais tant com el soit viue 
vne eure a aise ne sera 
deuant que plus apris aura 
de ce dont li dus li desfent 
qu el ne li demande noient 
mais ia ne l en tenra desfense 
car en son cuer engin porpense 
qu ele le porra bien sauoir 
s ele se soeffre iusqu au soir 
qu ele ait le duc entre ses bras 
ele set bien ke teus soulas 
en fera ce ne dout ie point 
mius son voloir que en tel point 
pour ce adont atant se taist 
et quant li dus coucier se uait 
a vne part dou lit s est traite 
samblant fait que point ne li haite 
que li dus o li gesir doie 
qu ele set bien cou est la uoie 
de son mari metre au desous 
par faire sanlant de courous 
pour cou se tient en itel guise 
que ele mix le duc atise 
a croire qu ele soit irie 
pour ce sans plus qu il l a baisie 
li dist ele " mout estes faus 
et trecieres et desloiaus 
qui me moustrés sanlant d amor 
c onques ne m amastes nul ior 
et i ai esté lon tans si fole 
que i ai creu vostre parole 
souuentes fois me disiiés 
que de loial cuer m amijés 
mais hui me sui aperceue 
que i en ai esté deceue " 
et li dus dist " et vous de quoi 
ja me deistes vous par foi " 
fait cele qui a mal i bee 
" que ie ne fuisse si osee 
que ie vous enquesisse bien 
de ce que vous saués or bien 
de quoi suor l aués vous por de 
de ce que cil vous a conté " 
fait ele " mencongne et a uoire 
qui vous a fait penser et croire 
ne de ce sauoir ne me caut 
que ie pense que petit vaut 
a uous amer de cuer loial 
que onques fust v bien v mal 
mes cuers riens n en vit ne n en sot 
que ne seussiés ausi tost 
et or voi que vous me celés 
vostre merchi les vos penses 
si sachiés ore sans doutance 
que ia mais n aurai tel fiance 
en uous ne cuer de tel maniere 
con i ai eu ca en arriere " 
lors recommenca a plourer 
la ducesse et a souspirer 
ains s esforca quantqu ele pot 
et li dus grant pite en ot 
qu i li a dit " ma bele soer 
je ne sousferroie a nul foer 
ne uostre courouc ne uostre ire 
mais sachiés ie ne voel pas dire 
ce que volés que ie vous die 
si faites trop grant vilenie " 
ele li dist isnellepas 
" sire ce ne me dites pas 
que ie voi bien a cel samblant 
qu en moi ne vous fiés pas tant 
que celaisse vostre conseil 
et sachiés que trop m esmeruel 
c ains n oi grant ne petit 
conseil que vous m eussiés dit 
dont descouuers fuissiés par moi 
et si vous di en boine foi 
ja en ma uie n auenra " 
quant ce ot dit si reploura 
et li dus le racole et baise 
et est de son cors a malaise 
si que plus ne se pot tenir 
de l auenture regehir 
pvis si li a dit " bele dame 
ie ne sai que face par m ame 
que tant me fi en uous et croi 
que celer cose ne vous doi 
sachiés et itant vous en di 
que se ie sui par vous trai 
vous en receuerés la mort " 
et ele dist " bien m j acort 
estre ne poroit ke feisse 
cose dont vers vous mesfeisse " 
cil qui l aime por cou la croit 
et quide que verites soit 
de ce que li dist puis li conte 
de sa niece trestout le conte 
comment aprist dou ceualier 
et comment il fu el vergier 
en l anglet v il n ot qu els yy 
et con li cienes vint a eus 
et de l issue et de l entree 
li a la uerite contee 
si qu il n i a de riens teu 
que il ait oi ne veu 
et quant la ducesse l entent 
que il aime plus bassement 
que de s amour l a escondite 
morte se tient et a despite 
mais ains de ce samblant ne fist 
ains otria tout et pramist 
au duc a descouurir chele oeure 
que s ensi est qu el le descoeure 
que il la pende a vne hart 
et si li est il ia mout tart 
de celi parlers qu ele het 
des icele eure qu ele set 
qu ele estoit amie a celuj 
qui li a fait honte et anuj 
pour itant ce li est auis 
qu il ne veut estre ses amis 
si aferme tout son porpens 
que s ele voit ne liu ne tens 
qu a la niece le duc parot 
qu ele li dira ausitost 
ne ia ne celera tel cose 
v felonnie aura enclose 
mais ains en liu n en point n en vient 
tant que la pentecouste vient 
que ce fu la feste premiere 
que li dus tint sa cort pleniere 
si qu il enuoia partout querre 
toutes les dames de la terre 
et sa niece tout premeraine 
qui de vergi ert castelaine 
et quant la ducesse la vit 
tantost tous li sans li fremist 
con cele du mont que plus het 
mais son corage celer set 
si que plus biau sanlant li fait 
c onques nul ior ne li ot fait 
mais mout ot grant talent de dire 
cou dont ele a u cuer grant ire 
et la demeure mout li couste 
puis ce iour de la pentecoste 
quant les tables furent leuees 
en a la ducesse menees 
les dames en sa cambre o soi 
pour eles parer en recoi 
pour venir cointes as caroles 
lors ne pot garder ses paroles 
la ducesse qui vit son lieu 
ains dist ausi comme par gieu 
" castelaine soiiés bien cointe 
car bel ami aués et cointe " 
et cele dist mout simplement 
" je ne sai quel acointement 
vous pensés ma dame por uoir 
que talent n ai d ami auoir 
qui ne soit du tout a l ounor 
et de moi et de mon signor 
je l otroi bien " dist la ducesse 
" mais vous estes bonne maistresse 
qui aués apris le mestier 
dou petit chienet afaitier " 
les dames ont oi le conte 
mais ne seuent a coi ce monte 
o la ducesse s en reuont 
as caroles que faites ont 
et la castelaine remaint 
li cuers d ire li torble et taint 
et li mue trestous v ventre 
dedens vne gardereube entre 
ou vne pucelete estoit 
ki as pies dou lit se gisoit 
mais ele ne le puet veoir 
ou lit s est laissie chaoir 
li castelaine mout dolente 
mout se plaint et mout se demente 
et dist " ha sire dius merchi 
que puet cou estre ke i oi 
ke ma dame m a fait regret 
ke i ai affaitiét mon cienet 
ce ne set ele par nuluj 
ce sai ie bien fors par celuj 
que i amoie et traie m a 
ne pour riens ne li deist ia 
s a li n eust grant acointance 
et s il ne l amast sans dotance 
plus ke moi qui il a traie 
bien sai que il ne m aime mie 
quant il me faut de convenant 
dous dieus et ie l amoie tant 
comme riens peust autre amer 
ne ne pooie aillors penser 
en nule eure ne ior ne nuit 
car c ert ma ioie et mon deduit 
c ert mes delis c ert mes confors 
c ert mes soulas c ert mes depors 
comment a lui me contenoie 
de penser quant ie ne l veoie 
ha amis dont est ce venu 
que poés estre deuenu 
quant vers moi aués esté faus 
je quidoie ke plus loiaus 
me fuissiés se dix me conseut 
que ne fu tristrans a yseut 
plus vous amoie la moitie 
se dix ait de moi pitie 
que ne faisoie moi meismes 
onkes auant ne puis ne primes 
en penser en dit ne en fait 
ne fis petit ne grant mesfait 
pour choi me deussiés hair 
ne si vilainement trair 
comme a nos amours depecier 
pour autre amer et moi laissier 
et descouurir nostre consel 
he las amis mout m esmeruel 
que li miens cuers si m ait dix 
ne fu onques vers vous itix 
que se tout le mont et neis 
et ciel et tere et paradis 
me donnast dius pas ne l preisse 
par conuenant que vous pardisse 
que vous estijés ma rikece 
et mes soullas et ma leeche 
ne rien greuer ne me peust 
tant comme mes las cuers seust 
que li vostres de riens m amast 
he fine amour et qui pensast 
que cil feist vers moi desroi 
qui veist quant il ert o moi 
et ie faisoie mon pooir 
de faire trestout son voloir 
qu il ert tous miens et a sa dame 
me tenoit il de cors et d ame 
et le disoit si doucemant 
que l en creoie maintenant 
ne ie ne quidaisse a nul foer 
qu il peust trouuer en son cuer 
enuers moi courouc ne haine 
pour ducesse ne pour roine 
qu a lui amer m estoit si bien 
qu a mon cuer prendoie le sien 
de lui me pensoie autresi 
qu il se tenoit a mon amj 
toute sa uie et son eage 
que bien connois en mon corage 
se auant morust tant l amaisse 
que apres lui petit duraisse 
qu estre morte o lui me fust mix 
que viure si ke de mes oex 
ne le veisse nule fois 
ha fine amour est ce donc drois 
que il a ensi descouuert 
nostre consel tout en apert 
qu a m amour otroiier li dis 
et bien en conuenant li mis 
que a cele eure me perdroit 
que nostre amour descouuerroit 
et quant i ai auant perdu luj 
ne puis apres itel anuj 
que sans luj por qui ie me doel 
ne puis viure ne ie ne voel 
ne ma uie ne me plaist point 
ains pri diu ke la mort me doinst 
et que tout ausi vraiement 
comme i ai amé loialment 
celui qui m a ce pourcacié 
ait de l ame de moi pitie 
et a celui qui a son tort 
m a traie et liuree a mort 
doinst honnour et ie li pardon 
de ma mort n est se doute non 
si m est auis quant de li vient 
et quant de s amour me souient 
por lui morir ne m est pas paine " 
atant se tut la castelaine 
fors k ele dist en souspirant 
" dous amis a diu vous commant " 
a cest mot de ses bras s estraint 
li cuers li faut li vis li taint 
angousseusement s est pasmee 
et gist pale et descoulouree 
enmi le lit morte sans vie 
mais ses amis ne le set mie 
qui se deduisoit en la sale 
a la carole v danse et bale 
mais ne li plaist riens que il voie 
quant cele a qui ses cuers s otroie 
ne uoit point dont il s esmeruelle 
si a dit au duc en l orelle 
" sire qu est ce ke vostre niece 
est demouree si grant piece 
que n est as caroles venue 
ne sai se l aués mjse en mue " 
et li dus la carole esgarde 
qui de ce ne se prenoit garde 
celui a soi par la main trait 
et droit a la cambre s en uait 
et quant illoeques ne la troeue 
au ceualier commande et roeue 
qu en la garderobe la quiere 
car il le veut en tel maniere 
et cil qui l en sot mout bon gre 
est en la garderoebe entré 
ou s amie gisoit enuerse 
ou lit descoulouree et perse 
cius a trouué le cors tout roide 
le bouce li baise qu ert froide 
et au sanlant ke li cors mostre 
voit bien k ele est morte tot outre 
tantost com esbahis s escrie 
" qu est ce las est morte m amie " 
et la pucele sailli sus 
qui as pies de lit gisoit ius 
si dist " sire ce croi ie bien 
que morte soit ke autre rien 
n a demandé puis ke vint chi 
fors le courouc de son amj 
dont ma dame l ataina 
et dou cienet le ramprosna 
dont li courous li vint morteus " 
et quant cil oi les mos teus 
que ce qu il dist au duc l a morte 
sans mesure se desconforte 
" he dius " dist il " ma douce amor 
la plus courtoise et la millour 
c onques fust et la plus loial 
comme trecieres desloial 
vous ai morte si fust droitoure 
que sour moi tournast l auenture 
si que vous n en eussiés mal 
mais cuer auijés si loial 
que l amors l a ains de moi prise 
mais ie ferai de moi justice 
pour la traison ke i ai faite " 
vne espee du foerre a traite 
qui ert pendue a vn espuer 
et s en feri parmi le cuer 
chaoir se laist sour l autre cors 
tant a sainiét que il est mors 
et la pucele hors sali 
quant vit les cors mors gesir 
hideur a de chou qu ele vit 
au duc k ele encontra a dit 
chou qu ele a oy et veu 
si qu ele n i a riens tev 
comment l affaire ert commencié 
neis dou chienet affaitié 
dont la ducesse auoit parlé 
es uous le duc adont derué 
de maintenant en la cambre entre 
au ceualier trait hors du ventre 
l espee dont s estoit ochis 
tantost s est a la uoie mis 
grant oirre droit a la carole 
sans plus tenir nule parole 
de maintenant a la ducesse 
si li a rendu la pramesse 
que el chief li a embatue 
l espee ke il porta nue 
sans parler car trop fu iriés 
la ducesse chiet a ses pies 
voiant tous cheus de la contree 
lors fu la cours toute torblee 
des ceualiers qui la estoient 
qui grant ioie mener deuoient 
et li dus tout autresi tost 
oiant tous qui oir le volt 
dist tout l afaire enmi la cort 
lors n i a celui qui ne plort 
et meesmement quant il voient 
les amans qui mort gisoient 
et la ducesse d autre part 
a doel et a courouc depart 
la cors et a meschief vilain 
li dus enterer l endemain 
fist les amans en sarqu 
et la ducesse en autre liu 
mais de l auenture ot tele ire 
c onques puis ne l oy on rire 
errant se croisa d outremer 
v il ala sans demourer 
et deuint illoeques templier 
" he dius " dist il " quel encombrier 
et chius meschief por cou auint 
c au ceualier tant mesauint 
qu il dist chou ke celer deuoit 
et que deffendu li auoit 
s amie qu il ne le deist 
tant com s amor auoir volsist 
et par cest essample doit len 
s amour celer par si grant sen 
c on ait tous iors en ramenbrance 
que li raconters point n auance 
et li celers en tous poins vaut 
qui tout cou fait ne crient assaut 
des faus felons enquereours 
qui enquierent d autrui amors 
