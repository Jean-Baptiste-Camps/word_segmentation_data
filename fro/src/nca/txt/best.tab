qui ben comence e ben define 
ceo est verite seine e fine 
en totes ovraignes en deit 
estre loez qui que il seit 
livre de bone comencaille 
qui avra bone definaille 
e bon dit e bone matire 
voelt guillame en romanz escrire 
de bon latin ou il le troeve 
ceste ovraigne fu fete noeve 
el tens que phelipe tint france 
el tens de la grant mesestance 
que engleterre fu entredite 
si qu il n i aveit messe dite 
ne cors mis en terre sacree 
de l entredit ne lui agree 
que a ceste feiz plus en die 
por ceo que dreiture mendie 
e lealte est povre e basse 
tote ceste chose trespasse 
guillame qui forment s en doelt 
que n ose dire ceo qu il voelt 
de la tricherie qui cort 
e en l une e en l altre cort 
mais a plus halt dire se prent 
car en cest livre nos aprent 
natures de bestes e mors 
non de totes mes de plusors 
ou mult avra moralite 
e bon pas de divinite 
ou lem porra essample prendre 
de ben faire e de ben aprendre 
rimez ert par consonantie 
li clers fu nez de normandie 
qui auctor est de cest romanz 
or oez que dit li normanz 
quant deu primes le monde fist 
e homes e bestes i mist 
a trestotes ses creatures 
emposa diverses natures 
e de totes c en est la some 
dona la seignorie a home 
a home dona tel franchise 
qu il sout conoistre la divise 
qui esteit entre ben e mal 
entre tricheor e leal 
entre parais e enfer 
mes par le pecche lucifer 
qui fu angele e puis malfez 
fu home honiz e gabez 
e chacez en fu el desert 
dont nul qui damnedeu ne sert 
n istra jamais por tot le monde 
ainz chet en abisme profonde 
dont nul ne retornera ja 
de dire com adam peccha 
e coment il fu eissillez 
e del seint parais chacez 
e coment sa lignee crut 
e qui nasqui e qui morut 
e coment de ses eirs avint 
e coment le deluge vint 
coment l arche fu compassee 
e quel gent out dedenz salvee 
comben noe apres vesqui 
e coment abraham nasqui 
e ysaac e ysmael 
com d ysaac vint israel 
e son jumel frere esau 
e coment joseph fu vendu 
e com il servi pharaon 
quant il fu hors de la prison 
com israel fu en servage 
en egypte mult lonc eage 
coment moyses l en jeta 
qui tant sovent a deu parla 
qui fist l arche e le tabernacle 
e por qui deu fist tant miracle 
e a qui il dona la lei 
quant li jueu de male fei 
qui son mescreant uncor 
aorerent un veel d or 
coment apres moyses vint 
josue qui lor lei meintint 
e coment gedeon le fist 
qui la gent madian occist 
com li juge vindrent apres 
qui jugerent le poeple engres 
jusqu a saul le premer rei 
coment il fu de grant desrei 
vers davi qui prodhome fu 
coment golie fu vencu 
com salomon le temple fist 
qui pres de quarante anz i mist 
com apres lui vint roboam 
e come danz jeroboam 
fu donc des dis lignees reis 
coment donc changerent les leis 
coment fu le temple baal 
coment donc comenca le mal 
qui al tens de tanz reis dura 
coment li poeples meserra 
com il fu en chaitiveison 
en babiloine la prison 
coment jerusalem fu fraite 
com ele fu apres refaite 
coment li bon macabe vindrent 
qui la garderent e meintindrent 
coment ele fu puis malmise 
com el fu a rome sozmise 
e coment deu li dolz li pis 
out puis pite de ses amis 
coment il vint donques en terre 
por sa centisme oeille querre 
coment il nasqui de marie 
coment e par quel tricherie 
furent occis li innocent 
plus de quarante mile e cent 
coment jesu crist preccha 
qui la novele lei dona 
com il fu puis en croiz penez 
e des espines coronez 
com il fu el sepulcre mis 
com il pramist a ses amis 
qu al terz jor levereit de mort 
coment la nef vint donc a port 
qui tant out esté en torment 
de dire vos trestot coment 
seint eglise crut e flori 
coment seint pol se converti 
coment li apostle le firent 
e li martir qui tant soffrirent 
ceo me serreit fort a retraire 
mes vos orreiz del bestiaire 
si com vos ai en covenant 
si comencerai meintenant 
dreiz est que primes vos diom 
de la nature del lion 
lions est une beste fere 
e hardie de grant manere 
treis natures a principals 
li lions qui si est vassals 
chescune vos serra ben dite 
la premere est que il habite 
en granz montaignes par nature 
quant ceo avent par aventure 
que chacez est de veneor 
de son espei a grant poor 
se tant est que a lui ataigne 
de mult loing sent en la montaigne 
l odor del veneor qu il chace 
donc coevre od sa cue sa trace 
qu il ne sache esmer ne ateindre 
le convers ou il voelt remeindre 
de l altre nature est merveille 
car quant il se dort sis oil veille 
en dormant a les elz overz 
e clers e luisanz e aperz 
la terce nature ensement 
est merveillose estrangement 
e merveillose essample done 
car quant la femele foone 
li foons chet sor terre mort 
de vie n avra ja confort 
jusque li peres al terz jor 
le soefle e lecche par amor 
en tel manere le respire 
ne porreit aveir altre mire 
en tel guise revent a vie 
or entendez que signefie 
signefiance i a mult clere 
quant deu nostre soverain pere 
qui est esperital lion 
vint por nostre salvation 
ici en terre par sa grace 
si sagement covri sa trace 
que onc ne sout le veneor 
que ceo fust nostre salveor 
e nature s esmerveilla 
coment il vint entre nos ca 
del veneor devez entendre 
celui qui fet home mesprendre 
e qui l enchalce por occire 
c est li malfez qui mal desire 
quant cist lions fu en croiz mis 
par les jueus ses enemis 
qui le jugerent a grant tort 
l umanite i soffri mort 
quant l esperit del cors rendi 
en la seinte croiz s endormi 
si que la la deite veilla 
altrement ne l entendez ja 
si vos volez resordre a vie 
car la deite ne pout mie 
estre baillee ne sentue 
ne escopie ne batue 
l umanite pout hom blescer 
sanz la deite empeirer 
si l vos mustrerai par semblance 
que n en devez aveir dotance 
trenchez un arbre halt e grant 
quant le soleil serra raiant 
en l osche del premer cospel 
verreiz le rai del soleil bel 
e com plus creissez l osche avant 
e le soleil partot s espant 
vos ne porreiz le rai ferir 
blescer ne prendre ne tenir 
trestot l arbre poez trencher 
sanz le soleil point empeirer 
altresi fu de jesu crist 
l umanite qu il por nos prist 
que por l amor de nos vesti 
peine e travail e mort senti 
la deite ne senti ren 
issi creez se fereiz ben 
quant deu fu mis el monument 
treis jors i fu tant sulement 
e al terz jor le respira 
li peres qui l resuscita 
altresi come le lion 
respire son petit foon 
or vos avom del lion dit 
la verite selonc l escrit 
li lions fet mult grant noblesce 
car nul chaitif home ne blesce 
si il l encontre enmi sa veie 
ne ja si grant feim ne l aspreie 
a nul home mal ne fera 
si devant corocé ne l a 
li lions qui si est hardiz 
porte tote sa force el piz 
quant ateint est de veneor 
de son espei a grant poor 
escroissement de roes creint 
si m esmerveil dont ceo li vent 
que de blanc coc grant poor a 
ja qu il puist ne l ateindra 
or vos dirrai d une altre beste 
qui a deus cornes en la teste 
si trenchantes come alemele 
iceste beste est si ignele 
que nul veneor ne l ateint 
si cele d aler ne se feint 
e si vos puis ben aficher 
que od ses cornes poet trencher 
un arbre gros e parcreu 
c est esprové e ben seu 
aptalos ceste beste a non 
si habite en la region 
ou cort le fluive d eufrates 
quant sei la prent si cort ades 
a cel fluive e de l ewe beit 
quant beu a si vet tot dreit 
iloec pres a un boissonei 
si espes com un roncerei 
la sont les ramez si menuz 
si espes si bels e si druz 
ou la beste se vet frotant 
iloec s enveise e jue tant 
des cornes aval e amont 
que tot envolupees i sont 
quant ses cornes sont atachees 
es vergettes qui sont delgees 
e ele est prise el roncerei 
com un peisson en une rei 
donc tire e sache a grant poeir 
quant ses cornes ne poet aveir 
mult s esforce mes ren ne valt 
donc se coroce e crie halt 
que lem la poet de loing oir 
donc vent li veneres d air 
qui la troeve iloec enserree 
si la fert de lance ou d espee 
ou d altre glaive si l occit 
car el ne poet grant ne petit 
d iloec fuir ne sei defendre 
la li covent la vie rendre 
seignors ceste beste par fei 
done grant essample de sei 
iceste beste signefie 
plusors homes qui sont en vie 
qui ont deus cornes finement 
c est l un e l altre testament 
qu il ont apris e recordé 
e l un a l altre concordé 
si qu il en sevent toz les pas 
mes por ceo ne lessent il pas 
qu il n algent el boisson juer 
e les cornes envoluper 
e quel boisson porreit ceo estre 
fors cest malvais monde terrestre 
qui si est fals e decevant 
ou tant se juent li alquant 
qu il i sont pris e acrochez 
li veneres ben le sachez 
est cil qui le fol home chace 
tant qu il l ateint en cele place 
soz le boisson e la l occit 
sanz defense e sanz contredit 
car deus l en soeffre la baillie 
por ceo fet cil mult grant folie 
qui tant se delite e solace 
el monde que trop s i enlace 
qu il ne poet ses cornes retraire 
si me vent a mult grant contraire 
des clers qui les deus cornes ont 
que tot a costume le font 
al boisson juent tote jor 
e ben veient le veneor 
qui les enchalce por occire 
mes tot ades a sei les tire 
la veine gloire e le delit 
de cest monde qui les occit 
e qui les plus sages encombre 
tant fet bel estre desoz l ombre 
del boisson ou tant se delitent 
que trop volonters i habitent 
la les tenent les bels mangers 
les bons beivres sues e chers 
les beles femmes les bels dras 
les palefreiz amblanz e gras 
l or e l argent e la pecune 
qui tant fet mal a qui l aune 
tant demorent soz cel boisson 
que li veneres a larron 
vent sor els e la les acore 
od son glaive plus ne demore 
ha por deu home garde tei 
qui en deu as creance e fei 
fui homicide fui luxure 
renie orgoil guerpis usure 
laisse avortire fui ivresce 
e envie qui l alme blesce 
si tes cors ne poez desaerdre 
la vie t en covendra perdre 
non pas del cors tant sulement 
mes cele de l alme ensement 
ne semble pas la beste mue 
qui del boisson ne se remue 
devant qu ele i est entreprise 
si ceste essample as ben aprise 
e selonc ceo volez ovrer 
grant ben en porras recovrer 
nostre matire est mult estrange 
car sovent se diverse e change 
e neporquant si est tote une 
car les essamples que ele aune 
sont totes por l amendement 
d ome qui eire folement 
en orient la sus amont 
a deus perres sor un halt mont 
qui mult sont d estrange nature 
car el portent feu e ardure 
si sont come madle e femele 
en oistes onques novele 
plus merveillose ne plus veire 
car li livres nos fet acreire 
quant ces perres sont loing a loing 
feu n en istreit por nul besoing 
mes quant par aventure avent 
que l une pres de l altre vent 
si espernent e feus en ist 
qui andeus les perres bruist 
e tant crest li feus e engraigne 
qu il esprent tote la montaigne 
e quanqu a de chescune part 
de la montaigne esprent e art 
ici deivent essample prendre 
cil qui a deu se voelent rendre 
e qui maignent en bone vie 
fuir deivent la compaignie 
des femmes ententivement 
e lor charnel apresmement 
que cele flambe e cele ardor 
qui vent de la charnel amor 
n arde les bens qui en els sont 
que deu qui est sires del mont 
a en els par sa grace mis 
car en poi d ore sont malmis 
les bens ou cele flambe cort 
qui de la chalde femele sort 
por verite saveir devom 
que toz jors a l angle felon 
son agait por faire peccher 
le chaste hom le dreiturer 
e la chaste femme ensement 
eve des le comencement 
peccha par inobedience 
de cel pecche remest semence 
qui toz jors crest e multiplie 
car diables pas ne s oblie 
par la flambe de cest pecche 
a meint hom esté engigné 
joseph fu temptez e samson 
l un fu vencu l altre non 
l un fu vencu l altre venqui 
onc la flambe ne l corrompi 
une beste est qui a non serre 
e qui n abite mie en terre 
mes en cele grant mer abite 
ceste beste n est pas petite 
ainz est durement corporue 
granz eles a la beste mue 
quant ele veit en cele mer 
les nes e les dromonz sigler 
en ses eles recoilt le vent 
vers la nef sigle durement 
le vent la porte sus les ondes 
qui sont salees e parfondes 
issi vet longuement siglant 
tant qu ele ne poet en avant 
donc chet aval e se recreit 
e la mer l assorbist e beit 
e la trait aval el parfont 
li notiner qui par mer vont 
ne la querent ja encontrer 
car c est un grant peril de mer 
si fet sovent la nef perir 
a qui ele poet parvenir 
iceste beste sanz dotance 
porte mult grant signefiance 
la mer qui est grant e parfonde 
signefie cest present monde 
qui mult est malvais e amer 
e perillos si com la mer 
cil qui par la mer siglant vont 
signefient les bons qui sont 
qui vont par cest monde nagant 
e lor nef adreit conduiant 
par les ondes par les tormenz 
contre les periz e les venz 
ceo est a dire e a entendre 
ceo sont li bon que entreprendre 
ne poet cil ne faire neier 
qui ne s fine de guerreier 
parmi cest monde vont siglant 
li prodhome lor nef menant 
si dreit que li fel adverser 
ne les poet faire periller 
la beste dont jeo vos ai dit 
que par la mer sigle petit 
puis recreit e chet el parfont 
signefie plusors qui sont 
qui comencent a ben ovrer 
a servir deu e a amer 
e quant il venent es periz 
des granz aises e des deliz 
des coveitises qui granz sont 
e des boisdies de cest mont 
donc recreient de dreit nager 
idonc les estoet periller 
e chair es adversitez 
es pecchez es iniquitez 
qui les traient el fonz aval 
dreit en la maison enfernal 
caladrius est uns oisels 
sor toz altres corteis e bels 
altresi blans come la neis 
mult par est cist oisels corteis 
alcune feiz le troeve lem 
el pais de jerusalem 
quant home est en grant maladie 
que lem despeire de sa vie 
donc est cist oisels aportez 
si cil deit estre confortez 
e repasser de cel malage 
l oisel li torne le visage 
e tret a sei l enfermete 
e s il ne deit aveir sante 
l oisel se torne d altre part 
ja ne fera vers lui regart 
or est raison que jeo vos die 
que cest blanc oisel signefie 
il signefie sanz error 
jesu crist nostre salveor 
qui onques neire plume n out 
ainz fu tot blanc si com li plout 
en lui nen out onques neirte 
il meismes qui est verite 
dist en l evangile de sei 
" li princes " dist il " vint a mei 
de cest mont mes ren n i trova 
de tot iceo que il quida " 
c est a dire ren qui sen fust 
ou pecche chalenger peust 
si s en tint mult a engigné 
car deu ne fist onques pecche 
n en lui ne fu onques trovee 
nule tricherie provee 
icist verais caladrius 
est nostre salveor jesus 
qui vint de sa grant majeste 
por esgarder l enfermete 
des jueus qu il out tant amez 
e garniz e amonestez 
tantes feiz peuz e gariz 
tant honorez e encheriz 
e quant il vit que il morreient 
en la nonfei ou il esteient 
vit lor malice e lor duresce 
e lor mal quoer e lor peresce 
de lor regart torna sa face 
par sa benigne e seinte grace 
se torna donc envers nos genz 
qui esteiom las e dolenz 
sanz fei e sanz enseignement 
en grant misere en grant torment 
noz enfermetez visita 
noz pecchez en son cors porta 
el seint fust de la croiz veraie 
dont li diables mult s esmaie 
ensi faire le coveneit 
alsi com moyses aveit 
halcé la serpent el desert 
alsi coveneit en apert 
le fiz de home estre eshalcé 
e en la seinte croiz drescé 
por atraire toz les boens 
qui sanz fin remaindront soens 
del pellican vos devom dire 
ou mult a raison e matire 
n orreiz plus bele mes oan 
damnedeu dist del pellican 
par la boche del bon davi 
qui de sa grace ert repleni 
qu il esteit fet a lui semblable 
pellican est oisel mirable 
si habite en la region 
d un fluive qui nilus a non 
el rivage del nil habite 
e ceo me dit l estoire escrite 
qu il en i a de deus maneres 
cil qui habitent es riveres 
ne manguent se peisson non 
cil qui ne manguent peisson 
habitent en la desertine 
e ne manguent fors vermine 
del pellican est grant merveille 
car onques nule mere oeille 
n ama tant son petit aignel 
com il fet son petit oisel 
quant ses pulcinez a esclos 
en els norrir e char e os 
met tote sa peine e sa cure 
mes mult fet male norreture 
car quant il sont creuz e granz 
e alques sages e puissanz 
si becchent lor peres el vis 
e tant lor sont fels e eschis 
que lor peres de fin coroz 
les occient e tuent toz 
al terz jor vent li pere a els 
si le commoet pitez e dels 
tant les aime d amor parfite 
que donc revent si les visite 
od son bec perce son coste 
tant qu il en a del sanc osté 
de cel sanc qui de lui ist fors 
lors remaine la vie es cors 
de ses pulcins n en dotez mie 
e en tel sens les vivifie 
seignors or oez que ceo monte 
ja entendriez vos un conte 
d arthur ou de charle ou d oger 
ci a a beivre e a manger 
a l alme de chescun feeil 
qui voelt aveir de deu conseil 
deus est le verai pellican 
qui por nos traist peine e ahan 
oez qu il dist en prophecie 
par le bon prophete ysaie 
" j engendrai " fet damnedeu " fiz 
quant les oi creuz e norriz 
il me despistrent e hairent 
e mes comandemenz desfirent " 
certes seignors c est verite 
c est la veraie auctorite 
nos somes ses fiz e pigons 
qui come malvais e felons 
nostre seignor el vis ferimes 
quant nos par devant lui servimes 
a sa creature meint jor 
e nent a lui com creator 
plenerement le reniames 
quant perres e fustz aorames 
por ceo a nos se coroca 
si nos guerpi e nos chaca 
en la main al cruel felon 
por noz pecchez mort esteiom 
quant al pere pite en prist 
nostre salveor jesu crist 
son cher fiz enveia en terre 
por faire pes de nostre guerre 
deu devint hom por noz pecchez 
circumcis fu e baptizez 
e por nostre salvation 
soffri torment e passion 
prendre se lessa e tenir 
lier bender e escopir 
e en la seinte croiz pener 
e od espines coroner 
e cloficher en pez e meins 
li salveres de pite pleins 
se lessa ferir el coste 
si savom ben par verite 
que sanc e ewe s en issi 
par cel sanc somes nos gari 
cel seint sanc nos rechata vie 
e nos osta de la baillie 
al felon qui a non sathan 
deu qui est verai pellican 
nos raienst en ceste manere 
come la gent qu il out mult chere 
or dirrom del niticorace 
un oisel de malvaise estrace 
freseie a non en dreit romanz 
cist oisels est orz e puanz 
de jor ne de soleil n a cure 
toz jors est tele sa nature 
nuit e tenebres aime ades 
ben est semblant qu il est malves 
en cest oisel sont figuré 
li fals jueu maleuré 
qui ne voldrent deu esgarder 
quant il vint ca por nos salver 
de deu qui est verai soleil 
ne voldrent creire le conseil 
ainz le refuserent partot 
e contre lui furent de bot 
e tot plenerement diseient 
que nul rei fors cesar n aveient 
donc se mustra deus a nos genz 
qui esteiom las e dolenz 
en tenebrose region 
en l ombre de mort seeiom 
quant la lumere nos nasqui 
qui de la seinte virgne eissi 
idonc fumes enluminez 
donc fu li termes afinez 
de la peine de la dolor 
qui nos aveit tenu meint jor 
devant ceo esteiom nos tristre 
de nos dist deu par le psalmistre 
davi qui tant fu ben de lui 
" li poeples que jo ne conui " 
fet nostre sires " me servi 
e en oiance m obei 
e fiz estranges me mentirent 
e clocherent e enveillirent 
por ceo veillirent e clocherent 
que mes comandemenz lesserent " 
li jueu sont en obscurte 
ne veient pas la verite 
les tenebres amerent plus 
que le verai soleil la sus 
li aigles est reis des oisels 
quant velz est si devent novels 
par mult merveillose nature 
une fontaine clere e pure 
ou l ewe sort vive e boillant 
quant li soleiz est cler raiant 
cerche li aigles quant est velz 
e mult a obscurciz ses elz 
e chescune ele greve e veine 
en l air desus cele fontaine 
comence mult halt a monter 
contre le soleil raiant cler 
quant la sus vent en la chalor 
ses elz afiche en la luor 
del soleil e tant i esgarde 
qu avis li est que trestot arde 
iloec en cele ardor esprent 
ses elz ses eles ensement 
puis descent jus en la fontaine 
la ou l ewe est plus vive e saine 
si se plonge e baigne treis feiz 
tant que il est ben le sachez 
tot freis e tot renovelez 
e de sa veillesce sanez 
tant a l aigle clere veue 
s il ert si halt com une nue 
la desus en cel air roant 
si veit il le peisson noant 
soz lui el fluive ou en la mer 
donc descent por lui encombrer 
a lui se joint e tant estrive 
que par force le trait a rive 
une altre manere a estrange 
car qui de ses oes fereit change 
e en son ni altres meist 
si qu il ne l seust ne veist 
quant li pigon serreient grant 
ainceis qu il fussent ben volant 
les portereit la sus en l air 
contre le rai contre l esclair 
del soleil quant melz raiereit 
celui qui ben esgardereit 
le rai del soleil sanz ciller 
amereit il e tendreit cher 
e celui qui n avreit vigor 
d esgarder contre la luor 
com avoltre le guerpireit 
ja puis ne s en entremettreit 
l aigle qui si se renovele 
nos done essample bone e bele 
car altresi devreit ovrer 
home qui voelt renoveler 
son vel vestement seit paen 
ou seit jueu ou crestien 
quant li oil de son quoer serreient 
si aombré qu il ne porreient 
veeir la salvete certeine 
donc devreit querre la fonteine 
qui est esperitable e vive 
c est le baptesme qui avive 
trestoz cels que il seintifie 
de ceo trai jeo a garantie 
l evangile ou jeo truis escrit 
que cil qui d ewe e d esperit 
ne serreit si seintifiez 
qu il ne fust renez e purgez 
ne porreit en nule guise estre 
qu il entrast el regne celestre 
qui en ceste fontaine clere 
est baptizé el non del pere 
del fiz e del seint esperit 
seurement sanz contredit 
porra veeir e esgarder 
le veir soleil qui raie cler 
c est jesu crist li dolz li pis 
qui en lui a son esgart mis 
en l esgarder se renovele 
altresi come fet l oisele 
en l altre soleil que cil fist 
qui toz les elemenz assist 
e qui crea trestot cest mont 
e totes les choses qui sont 
un oisel qui a non fenis 
habite en ynde ou est toz dis 
aillors ne l soelt lem pas trover 
cist oisels est toz dis sanz per 
car ja nen ert fors un ensemble 
ne nul altre ne li resemble 
de tel estat de tel manere 
de tel semblant e de tel chere 
quant cinc cenz anz sont acompli 
donc li semble qu il est veilli 
si se charge d espices cheres 
bones e de plusors maneres 
de la desertine s en vole 
en la cite de leopole 
a un prestre de la cite 
est acointe par verite 
par alcun signe ou altrement 
de cest oisel l avenement 
e quant il set qu il deit venir 
si fet reims de sarment cuillir 
e lier en un fesselet 
e sor un bel alter les met 
qui a cel oes est adenti 
e li oisels si com jeo di 
chargez d espices vent al leu 
od son bec alume le feu 
car tant fert sor la perre dure 
que feus en salt par aventure 
qui mult tost avive e esprent 
es espices e el sarment 
quant li feus est cler e ardent 
si se met enz demeintenant 
e s art tot en puldre e en cendre 
donc vent li prestres por aprendre 
coment la bosoigne est alee 
la cendre troeve amoncelee 
donc la depart tot suavet 
tant que dedenz troeve un vermet 
qui done assez meillor odor 
que rose ne nule altre flor 
li prestres l endemain revent 
por veeir coment se content 
l oisel qui est ja figuré 
al terz jor est oisel formé 
si a quanqu il i deit aveir 
al prestre s encline por veir 
puis s en torne lez e joianz 
ne revent devant cinc cenz anz 
en cest oisel devez entendre 
nostre seignor qui volt descendre 
ca jus por nostre salvement 
de bones odors finement 
fu chargez quant en terre vint 
por les prisons que enfer tint 
en l alter de la croiz sacree 
qui tant est dolce e savoree 
fu sacrefiez cist oisels 
qui al terz jor resorst novels 
mes plusors ne voelent pas creire 
que la chose seit issi veire 
si ont grant tort ceo m est avis 
quant l oisel qui a non fenis 
se demet e se mortefie 
e al terz jor reprent sa vie 
mult est a creire plus leger 
de deu qui tot a a juger 
ceo que il dist en son sermon 
ou ren n a si verite non 
ceo dist cil qui est verite 
jeo ai dist il la poeste 
de poser m alme e de reprendre 
veir dist il veir nos fist entendre 
si l devom oir e retraire 
jeo ne vinc pas dist il desfaire 
la lei ainz la vinc acomplir 
e assommer e aemplir 
issi ert le sage escrivein 
el regne del cel soverein 
qui de son tresor met avant 
come proz e come savant 
les velz choses e les noveles 
qui ensemble sont bones e beles 
la hupe est un oisel vilein 
son ni n est pas corteis ne sein 
ainz est fet de tai e d ordure 
mes mult sont de bone nature 
li oiselet qui de li issent 
car quant lor peres enveillissent 
qu il ont perdu tot lor poeir 
e de voler e de veeir 
donques les socorent lor fiz 
quant les veient si enveilliz 
si lor esracent od lor bes 
les veilles plumes tot ades 
puis les eschalfent dolcement 
e les coevrent tot ensement 
come cil firent els ainceis 
tant que il sont gariz e freis 
e resclarcies lor veues 
e lor penes ben revenues 
quant il les ont issi gariz 
ben lor poent dire lor fiz 
" bel pere bele mere chere 
altresi e en tel manere 
come vos meistes grant cure 
en nos e nostre norreture 
por gueredon de tel servise 
la ravom nos or en vos mise 
e rendu bonte por bonte 
si qu il n i a ren mesconté " 
seignors quant ceste creature 
qui sanz raison est par nature 
oevre en tel sens com dit vos ai 
mult poet hom estre en grant esmai 
qui tote la raison entent 
e de sei garde ne se prent 
allas tant fu né a male ore 
qui pere e mere deshonore 
quant il les veit devant ses elz 
malades e fredles e velz 
e si n en prent garde ne cure 
mult est de malvaise nature 
home qui descretion set 
e son pere e sa mere het 
e les maldit mult a grant tort 
morir l estoet de male mort 
car deu comanda en la lei 
que nos devom tenir en fei 
qu om pere e mere honorast 
e qu om les servist e gardast 
e pramist que de mort morreit 
qui pere ou mere maldireit 
salomon dist al perescos 
que se il voelt estre rescos 
de malvaiste e de peresce 
qu il prenge garde a la proesce 
del formi qui est si petiz 
sages e proz est li formiz 
qui se porveit el tens d este 
si qu en iver en a plente 
e nule altre beste ne l fet 
quant il issent de lor recet 
si vont mult ordeneement 
l un avant l altre belement 
tant qu il venent al ble maur 
la ou il est formé e dur 
e quant il sont venuz al grein 
de ceo seiez trestot certein 
par l odor del chalme desoz 
sevent conoistre tant sont proz 
se c est orge segle ou furment 
se orge ou segle est finement 
le guerpissent e avant vont 
tant que al furment venu sont 
donc montent amont a l espi 
quant s en sont chargé e garni 
a lor recet tornent arrere 
belement tote la charrere 
trestote jor venent e vont 
e savez que li venant font 
quant il encontrent les chargez 
ne dient pas ben le sachez 
" donez nos de vostre furment " 
ainceis tenent mult sagement 
la trace que cil sont venu 
tant qu a cel leu sont avenu 
ou li altre se sont trossé 
puis se retrossent de cel ble 
donc s en revenent tot chargé 
plus sont cointe e vezié 
que les foles virgnes ne furent 
car quant as noeces entrer durent 
si furent lor vessel tot vui 
e ren n orent en lor estui 
les cinc sages garnies erent 
les cinc foles lor demanderent 
de lor oille mes point nen orent 
onques tant prier n es en porent 
ultreement lor en faillirent 
e pleinement lor respondirent 
que ja point ne lor en dorreient 
alassent la ou el l aveient 
achaté si en rechatassent 
ou altrement en porchacassent 
tantdis com celes i alerent 
les sages as noeces entrerent 
qui esteient ben atornees 
quant celes furent retornees 
si fu la porte ben fermee 
onques puis nen i out entree 
seignors pernom garde al formi 
qui se travaille e porveit si 
qu en este a tant travaillé 
qu en iver a tot a plente 
uncor fet il altre cointise 
qui ne deit estre en obli mise 
quant son furment a ajusté 
qui durement lui a custé 
chescun son grein par mileu fent 
e ensi le garde e defent 
qu il n empire ne ne porrist 
ne que nul germe n i norrist 
tu crestiens qui en deu creiz 
e l escripture entenz e veiz 
fent e devise sagement 
la lettre del vel testament 
ceo est a dire e a entendre 
que tu ne deiz mie trop prendre 
tot quanque l escripture dit 
selonc la lettre qui occit 
mes l esperit qui vivifie 
ceo ne deiz tu oblier mie 
li jueu qui ne voelent mettre 
ne sens ne figure en la lettre 
sont deceu mult laidement 
ne veient pas parfondement 
le grein gardent trestot enter 
tant qu il porrist en lor gerner 
mult a li formiz greignor sens 
qui se porveit issi par tens 
que de son grein a tot le preu 
quant vent en saison e en leu 
formiz d altre manere sont 
en ethiope la amont 
de chens ont tote la faiture 
e sont ben de lor estature 
icist sont d estrange manere 
car de la terre e de puldrere 
esgratent e traient or fin 
tant que n en sai dire la fin 
e qui cel or tolir lor voelt 
tost s en repent e si s en doelt 
car demaneis apres lui corent 
s il l ateignent tost le devorent 
les genz qui d iloec meinent pres 
sevent qu il sont fels e engres 
e qu il ont or a grant plente 
si ont un engin apresté 
jumenz pernent qui puleins ont 
quant joefnes e alaitanz sont 
treis jors les ont fet jeuner 
al quart jor les font enseler 
es seles afferment escrins 
alsi luisanz com est or fins 
entre els e la terre as formiz 
cort un fluive mult arabiz 
od les jumenz al fluive venent 
les puleins devers els retenent 
puis chacent ultre les jumenz 
qui ont feim as quoers e as denz 
de l atre part est l erbe drue 
e ben espesse e parcreue 
iloec vont les jumenz pessant 
e les formiz demeintenant 
qu il veient les escrins pareir 
i quident bon recet aveir 
a lor or muscer e repondre 
donc n es estoet mie somondre 
des escrins emplir e charger 
del bon or precios e cher 
issi vont tote jor portant 
desiqu il vent vers l anuitant 
que les jumenz sont saolees 
e ont lor pances granz e lees 
quant lor puleins oent henir 
donc se hastent de revenir 
le fluive meintenant repassent 
cil pernent lor or e amassent 
qui riches en sont e mananz 
e les formiz en sont dolanz 
uncor i a altre formi 
que nul de cels que jeo vos di 
qui formicaleon a non 
des formiz est cil le lion 
si est li plus petit de toz 
li plus hardiz e li plus proz 
altres formiz het durement 
en la puldrere belement 
se musce tant est veziez 
quant les altres venent chargez 
sor els de la puldrere salt 
si les occit se les assalt 
seignors por deu qui ne menti 
prenez garde al petit formi 
qui est si porveanz e sage 
de conoistre son aventage 
porveez vos e aprestez 
tant com si bels est li estez 
c est tant com vos avez leisir 
que asseur puissez venir 
al fort iver ceo est a dire 
a cel jor de dolor e d ire 
quant li bon s en irront a destre 
e li malvais devers senestre 
seiez pensis e corios 
d entrer as noeces od l espos 
si que voz lampes seient pleines 
de bones oevres e certeines 
car ja as noeces n enteront 
qui lor lampes pleines n avront 
de bone oille por verite 
c est de l oille de charite 
cil enteront jeo l vos afi 
od l espos al riche convi 
qui avront lor lampes emplies 
de bones oevres en lor vies 
mes qui sa lampe vuide avra 
sachez que ja n i entera 
einz remeindra por verite 
en doel e en chaitivete 
el feu ardent el grant torment 
qui durra pardurablement 
dont damnedeu nos toz enjette 
e en sa joie od sei nos mette 
de la sereine vos dirrom 
qui mult a estrange facon 
car de la ceinture en amont 
est la plus bele ren del mont 
a guise de femme formee 
l altre partie est figuree 
come peisson ou com oisel 
tant chante dolcement e bel 
que cil qui vont par mer nagant 
si tost com il oent cel chant 
ne se poent mie tenir 
que la n es covenge venir 
tant lor semble le chant suef 
que il s endorment en lor nef 
e quant trestuit sont endormiz 
donc sont deceuz e traiz 
car les sereines les occient 
que il ne braient ne ne crient 
la sereine qui si ben chante 
que par son chant les genz enchante 
done essample a cels chastier 
qui par cest mont deivent nager 
nos qui par cest monde passom 
somes deceuz par tel son 
par la gloire par le delit 
de cest monde qui nos occit 
quant le delit avom amors 
la luxure l aise del cors 
e la glotonie e l ivresce 
l aise del lit e la richesce 
les palefreiz les chevals gras 
la noblesce de riches dras 
toz jors nos treom cele part 
de l avenir nos est mult tart 
iloeques tant nos delitom 
que a force nos endormom 
idonc nos occit la sereine 
c est li malfez qui nos mal meine 
qui tant nos fet plonger es vices 
qu il nos enclot dedenz ses lices 
donc nos assalt donc nos cort sore 
donc nos occit donc nos acore 
alsi com les sereines font 
les mariners qui par mer vont 
mes il i a meint mariner 
qui s en set garder e gaiter 
quant il vet siglant par la mer 
ses oreilles soelt estoper 
qu il n oie le chant qui l deceit 
tot ensement faire le deit 
li hom qui passe par cest monde 
chaste se deit tenir e monde 
e ses oreilles estoper 
qu il n oie dire ne parler 
chose qui en pecche le meint 
e issi se defendent meint 
lor oreilles e lor elz gardent 
qu il n oient ne qu il n esgardent 
les deliz ne les vanitez 
par quei plusors sont enchantez 
el bestiaire a mult a dire 
bele essample e bone matire 
bone sentence e grant raison 
or vos dirrom del hericon 
qui est fet com un porcelet 
quant il alaite petitet 
mult par est richement armé 
car de nature est espiné 
e quant il oit ou veit ou sent 
pres de lui ou bestes ou gent 
en ses armes s enclot e serre 
puis ne dote gaires lor guerre 
de home ne se poet il defendre 
mes si beste le voleit prendre 
ne sai coment le devorast 
que malement ne s espinast 
mult est cointes li hericons 
qui meint es bois e es boissons 
une mult grant cointise fait 
quant sa viande querre vait 
tote sa petite aleure 
s en vait a la vigne maure 
tant fet qu en la vigne est monté 
ou plus a de raisins plente 
si la crolle si durement 
que il cheent espessement 
quant a terre sont espandu 
e il est aval descendu 
pardesus s envoltre e enverse 
e al lonc e a la traverse 
tant que les raisins sont fichez 
es bronconez qui sont delgez 
quant se sent chargé durement 
si s en retorne belement 
a son recet a ses foons 
e tant com dure la saisons 
de pomes fet il altresi 
com des raisins dont jeo vos di 
bon crestien qui raison as 
ceste essample n oblie pas 
mes gaite tei del hericon 
del traitor culvert larron 
garde ta vigne e ton pomer 
del suduiant larron fraiter 
del malfe qui toz jors engigne 
com il ait le fruit de ta vigne 
se nule bone ovraigne as faite 
li diables toz jors agaite 
qu il t ait trahi e engigné 
e boté en alcun pecche 
tant qu il puisse le fruit escorre 
qui te deit aider e secorre 
desque li diables aprent 
que la cure del mont te prent 
de ben boter tei enz se haste 
tes fruiz espiritels degaste 
ta vigne e ton pomer escot 
issi te guerreie il partot 
un oisel est onc ne fu tex 
qui en latin a non ybex 
son non en romanz ne sai mie 
mes mult est de malvaise vie 
nul n est plus ord ne plus malves 
icest oisel habite ades 
en rive d estanc ou de mer 
saveir se il porreit trover 
ou caroigne ou peisson porri 
car de tel viande est norri 
la caroigne que la mer gette 
home ou beste peisson ou glette 
cele atent e cele mangue 
quant est a la rive venue 
en l ewe n ose pas entrer 
car il ne set mie noer 
ne il ne s en voelt entremettre 
ne a l aprendre peine mettre 
a la rive atent fameillos 
tant est malves e perescos 
qu en la clere ewe n entera 
ne bon peisson n i mangera 
mes toz jors se prent a ordure 
de nettete n a jamais cure 
bon crestien qui voelt aprendre 
deit a ceste parole entendre 
e si orra que signefie 
cest oisel de malvese vie 
il signefie veirement 
le chaitif peccheor dolent 
qui en pecche se gist e meint 
e a nule feiz ne ateint 
as viandes espiritels 
mes toz jors entent as charnels 
e quels sont les charnels viandes 
par fei quant tu les me demandes 
jeo te dirrai que seint pol dit 
e que jeo truis en son escrit 
nul ne l deit tenir a eschar 
les oevres dit il de la char 
sont apertes e mult malvaises 
a l alme engendrent granz mesaises 
coment ont ces oevres a non 
orgoil e fornicacion 
coveitise ivresce avarice 
envie qui mult est mal vice 
tels viandes use li las 
qui n ose ne qui ne voelt pas 
en la bele clere ewe entrer 
ne iloec aprendre a noer 
as bons peissons qu il trovereit 
si en la clere ewe veneit 
bon crestien fet altrement 
qui est baptizez seintement 
e renez de ewe e d esperit 
cil entre sanz nul contredit 
es cleres ewes delitables 
c est es mesters esperitables 
ou les bones viandes sont 
qui raencon a l alme font 
la vit lem de viandes pures 
bones e seines e seures 
que l apostre por verite 
apele joie e charite 
humilite e pacience 
fei chastete e continence 
icestes viandes por veir 
font prodhome vivre e valeir 
por cestes se deit lem pener 
de ben nager de halt noer 
nos somes alsi en cest monde 
com en la halte mer parfonde 
qui nos tormente e nos encombre 
tant i a mals qu il n i a nombre 
sagement estovreit noer 
qui toz les voldreit sormonter 
porter li covent une enseigne 
qui el non jesu crist se seigne 
e le prie devotement 
cil noe ben e salvement 
devotement devom orer 
e noz meins vers le cel lever 
e dire a deu od simple chere 
sire ton volt e ta lumere 
est signee pardesus nos 
en ton seint signe glorios 
quant nos levom en halt nos meins 
signe de croiz i a al meins 
e si nos de bon quoer orom 
tot dreit vers damnedeu noom 
parmi cest monde perillos 
ou li plusors sont fameillos 
des viandes espiritels 
n il ne se voelent faire tels 
ne mettre peine ne entente 
que il sachent par la tormente 
de cest malves monde noer 
por ceo les covent enfondrer 
por deu seignors car apernom 
en quel guise noer devom 
a deu qui est dolz e humeins 
devom lever e quoers e meins 
c est l enseigne que nos portom 
par quei vers damnedeu noom 
si la nef ne drescout sa veile 
quant el sigle al curs de l esteile 
el ne porreit mie sigler 
l oisel ne porreit pas voler 
se il les eles n estendeit 
si la lune ne descovreit 
ses cors orbe serreit toz dis 
quant li fiz d israel jadis 
contre amalech se combateient 
a totes les hores venqueient 
que moyses ses meins levout 
e si tost com il les bessout 
li jueu erent le peor 
por ceo fet mult riche labor 
qui cest monde poet trespasser 
si que ne l estoce enfondrer 
es adversitez qui granz sont 
qui traient home el val parfont 
mult est malves qui ci n aprent 
a noer espiritelment 
e des charnels viandes vit 
od les morz moert sanz contredit 
si come dit en l evangire 
jesu crist nostre verai sire 
" lessez les morz les morz covrir 
enterrer e ensevelir " 
e deu qui toz les bons governe 
seit nostre veile e nostre verne 
que nos par cest monde present 
puissom passer seurement 
a no que nos ne perissom 
mes a dreit port venir puissom 
assez avez oi fabler 
coment renart soleit embler 
des gelines costeins de noes 
volenters fist trosser ses joes 
li gopiz en totes saisons 
de gelines e de chapons 
tot ades vit de roberie 
de larrecin de tricherie 
tant est malves e deputaire 
oez qu en dit le bestiaire 
li gopiz est mult artillos 
quant il est alques fameillos 
e il ne set ou querre preie 
por la feim qui forment l aspreie 
s en vet a une ruge terre 
la s envoltre e toeille e merre 
tant qu il resemble tot sanglent 
puis s en vet cocher belement 
en une place descoverte 
qui est a ces oisels aperte 
dedenz son cors retent s aleine 
si a la pance dure e pleine 
li culverz qui tant set de bule 
met la langue hors de sa gule 
les elz clot des denz reschigne 
e si feiterement engigne 
les oisels qui gesir le veient 
car certeinement mort le creient 
donc descendent por lui beccher 
mes quant il les sent aprocher 
pres de ses denz e il veit aise 
si felonessement les baise 
quant en sa gule sont enclos 
que tot devore e char e os 
cest gopil qui tant set de fart 
que nos apelom ci renart 
signefie le mal gopil 
qui le poeple met en eissil 
c est li malfez qui nos guerreie 
chescun jor vent sor nos en preie 
a cels qui vivent charnelment 
se feint tot mort certeinement 
por ceo que plus pres les atraie 
mes il n i a point de manaie 
puisqu il les tent en son goitron 
tost les devore cel larron 
come li gopiz fet l oisel 
quant le sent pres de son musel 
mes il i a oisels plusors 
qui les guisches e les trestors 
del gopil aparceivent ben 
si n i descendreient por ren 
li jais i descent e la pie 
e meint qui ne se sevent mie 
de la grant traison gaiter 
leger sont mult a engigner 
de fole gent est altresi 
tant sont apris e adenti 
a leccherie a malvaiste 
que ja n en serront chastié 
jusqu il cheent es denz renart 
idonc vent le chastier tart 
li sages qui ben aparceit 
le larron qui les fols deceit 
se tret ensus des leccheries 
des ivresces des beveries 
dont les granz ordures norrissent 
que le cors e l alme i perissent 
or vos dirrai de l unicorne 
beste qui n a que une corne 
enz el mileu del front posee 
iceste beste est si osee 
si combatanz e si hardie 
qu as olifanz prent aatie 
la plus egre beste est del mont 
de totes celes qui i sont 
ben se combat od l olifant 
tant a le pe dur e trenchant 
e l ongle del pe si agu 
que ren n en poet estre feru 
qu ele ne perce e qu el ne fende 
n a pas poeir que s en defende 
li olifanz quant le requert 
car desoz le ventre le fert 
del pe trenchant com alemele 
si forment que tot l esboele 
ceste beste est de tel vigor 
qu ele ne creint nul veneor 
cil qui la voelent enlacer 
la vont primes por espier 
quant ele est en deduit alee 
ou en montaigne ou en valee 
quant il ont trové son convers 
e tres ben avisé ses mers 
si vont por une dameisele 
qu il sevent ben que est pucele 
puis la font seeir e atendre 
al recet por la beste prendre 
quant l unicorne est revenue 
e a la pucele veue 
dreit a li vent demeintenant 
si s umilie en son devant 
e la dameisele la prent 
come cil qui a li se rent 
od la pucele jue tant 
qu endormie est en son devant 
atant saillent cil qui l espient 
iloec la pernent si la lient 
puis la meinent devant le rei 
tot a force e a grant desrei 
iceste merveillose beste 
qui une corne a en la teste 
signefie nostre seignor 
jesu crist nostre salveor 
c est l unicorne espiritel 
qui en la virgne prist ostel 
qui tant est de grant dignite 
en ceste prist humanite 
par unt al monde s aparut 
son poeple mie ne le crut 
des jueus ainceis l espierent 
tant qu il le pristrent et le lierent 
devant pilate le menerent 
e iloec a mort le dampnerent 
cele corne veraiement 
que la beste a tant sulement 
signefie l umanite 
si com deu dist par verite 
en l evangile aperte et clere 
nos somes un jeo e mon pere 
e li bons prestres zacharie 
ainz que deu nasquist de marie 
dist que en la meson davi 
son bon enfant son bon ami 
drescereit damnedeu son cor 
e deu meismes dist uncor 
par davi qui ceo crie e corne 
si com li cors de l unicorne 
serra li mens cors eshalcé 
si com deu l out convenancé 
fu ceste parole accomplie 
et le dit en la prophecie 
quant jesu crist fu coroné 
e en la vraie croiz pené 
la grant egresce signefie 
dont ceste beste est raemplie 
ceo que onc ne porent saveir 
les poestez del cel por veir 
throne ne dominacion 
l oevre de l incarnation 
onques n en sout veie ne sente 
li diables qui grant entente 
mist al saveir et sotilla 
ainz ne sout coment ceo ala 
mult fist deu grant humilite 
quant por nos prist humanite 
si com il meismes le dit 
en l evangile ou est escrit 
de mei ceo dist deus apernez 
que entre vos ici veez 
come jeo sui suef et dolz 
hoemble de quoer ne mie estolz 
sul par la volente del pere 
passa deus par la virgne mere 
et la parole fu char faite 
que virginite n i out fraite 
e habita en nos meismes 
si que sa grant gloire veismes 
come del verai engendré 
plein de grace e de verite 
une beste est qui a non bevre 
un poi ceo quit greignor de levre 
mult sueve e durement sage 
n est pas privee einz est salvage 
si fet lem de ses genitaires 
mescines a plusors afaires 
quant de veneor est chacé 
e de si pres enchalcé 
qu il veit qu il ne poet eschaper 
donc se haste de tost colper 
ices membres tot a un mors 
en tel guise raient son cors 
tant li a deu doné de grace 
que ben set por quei lem le chace 
issi se raient cherement 
par ses membres demeinement 
devant le veneor les laisse 
e li veneres ne s eslaisse 
ne vent avant ainz le guerpist 
car il a donc ceo que il quist 
en tel guise raient sa vie 
e son cors par l une partie 
e si altre feiz aveneit 
que il refust en tel destreit 
et que veneor le chacast 
que ses membres i esperast 
quant vendreit a l estreit bosoing 
qu il ne porreit fuir plus loing 
trestot envers se tornereit 
et al veneor mustereit 
que ren n i a de son espeir 
issi le fereit remaneir 
altresi oevrent finement 
les sages homes sagement 
quant les enchalce li veneres 
li suiduianz li culverz leres 
qui tot ades lor mal porchace 
mes il li gettent en la face 
ceo qui soen est ceo est a dire 
fornicacion e avoltire 
tote manere de pecche 
quant home a ceo de sei trenché 
et geté al diable el vis 
cil le guerpist jeo l vos plevis 
quant veit qu il n i a ren del soen 
si ne li semble mie boen 
quant prodhom se veit enchalcer 
al diable donc deit trencher 
de sei toz vices et toz mals 
issi poet ben eschaper sals 
a l essample de ceste beste 
li apostre nos amoneste 
que servage et treu rendom 
a celui a qui le devom 
e la ou nos devom honor 
rendom od creme et od amor 
por verite devom entendre 
que al diable devom rendre 
primes ceo que nos li devom 
e quei que nos le reniom 
et totes ses oevres a plein 
issi serrom hors de sa mein 
peccheor qui sages serreit 
en tel guise se gardereit 
e se raiembreit vers celui 
qui toz jors brace son ennui 
les oevres qui la char delitent 
ou toz mals creissent e habitent 
trenche de sei cil qui est sage 
quant il lui a icel trevage 
rendu come ceo qui soen est 
come sa preie e son conquest 
e li gete enmi sa face 
cil remaint e en pert sa trace 
que il ne sent ne ne veit mie 
puisque il entre en seinte vie 
idonc troeve il les fruiz itels 
come jeo dis einz espirituels 
fei pacience humilite 
continence e benignete 
e charite e joie e pais 
joie qui ne faldra jamais 
iceo troeve il enmi sa face 
par unt il a perdu sa trace 
de lui ne set ne vent ne voie 
ne dreiz est qu il sache de joie 
e deu qui de joie est seignor 
nos meint a la joie greignor 
qui ne fine ne est muable 
ainz dure toz jors pardurable 
mult a a dire e a retraire 
es essamples del bestiaire 
qui sont de bestes e d oisels 
profitables e bons e bels 
est li livres car il enseigne 
en quel guise le mal remaigne 
e la veie que deit tenir 
cil qui a deu voelt revenir 
le bestiaire nos recorde 
d une beste malvaise et orde 
qui a non hyaine en gregeis 
son non ne sai pas en franceis 
mes la lei devee e defent 
que lem ne la manguce nent 
ne chose qui li seit semblable 
car el n est mie convenable 
ainz est tote malvaise e orz 
car ele mangue les morz 
e en lor sepulcres habite 
trestoz cels devore e sobite 
a qui ele poet avenir 
por ceo s en deit lem atenir 
de ceste beste issi haie 
dist li prophetes jeremie 
la fosse al hyaine salvage 
ceo est dist il mon heritage 
une perre porte en son oil 
ceste beste dont dire voil 
qui soz sa langue la tendreit 
lem dit que il devinereit 
les choses qui a venir sont 
des aventures de cest mont 
iceste beste a deus natures 
qui si habite es sepultures 
ja de teles parler n orreiz 
lem dit que vos la trovereiz 
une feiz madle altre femele 
e od traianz e od mamele 
grant merveille est estrangement 
qui si change son vestement 
ceste beste ne dotez mie 
les fiz israel signefie 
qui ben crurent premerement 
el verai pere omnipotent 
e lealment a lui se tindrent 
mes apres femeles devindrent 
quant il furent suef norri 
e as delices adenti 
a la char e a la luxure 
plus n orent de damnedeu cure 
ainz le guerpirent si folerent 
si que les idles aorerent 
mult i a gent si com mei semble 
qui a ceste beste resemble 
si vos dirrai quels genz ceo sont 
trop grant plente en a el mont 
qui ne sont madles ne femeles 
en dit en oevre sont jumeles 
dobles e feinz e non creables 
ne en nul leu ne sont estables 
de cels parole salomons 
qui fist le livre des sermons 
home doble fals e feignant 
qui nule ore n est parmainant 
en ren qu il face ne qu il die 
mult par est de malvaise vie 
servir voelt a vos e a mei 
a nul de nos ne porte fei 
jesu crist nostre verai sire 
dist tel parole en l evangire 
nuls hom a deus seignors servir 
ne poet suffire ne furnir 
l un amera l altre harra 
ceo que deu dist ja ne faldra 
l un voldra despire e hair 
e l altre amer e sustenir 
une manere est de serpent 
qui en ewe a habitement 
idrus a non si est mult sage 
car mult set ben faire damage 
al cocadrille qu ele het 
sagement engigner le set 
ben vos dirrai avant coment 
ceste l engigne cointement 
le cocadrille est beste fere 
e meint ades en la rivere 
de cel fluive qui nil a non 
boef resemble alques de facon 
vint cutees a ben de lonc 
si est si gros com fust d un tronc 
quatre pez a e ongles granz 
et denz aigues e trenchanz 
de ceo est il mult ben armé 
tant a le quir dur e serré 
que grant cols de perre cornue 
ne prise un ramet de cegue 
onques hom tel beste ne vit 
car en terre e en ewe vit 
la nuit se tent en ewe enclos 
e en terre a le jor repos 
s il home encontre e il le veint 
mangue le ren n en remeint 
mes toz jors puis apres le plore 
tantdis com en vie demore 
de ceste sule beste avent 
que les gencives desoz tent 
tot en pes quant ele mangue 
e iceles desus remue 
ceste nature n est donee 
a altre creature nee 
de sa coane veirement 
soleit lem faire un oignement 
les velles femmes s en oigneient 
par cel oignement s estendeient 
les fronces del vis et del front 
e plusors uncore le font 
mes puisque la suor sorvent 
sachez que nul preu ne lor tent 
l altre beste que vos ai dite 
qui toz jors en ewe habite 
het le cocadrille de mort 
e il li si n a mie tort 
mult s entreheent de haine 
mes cele set plus de trahine 
quant a terre le veit dormir 
e en dormant la gule ovrir 
en tai en en limon se moille 
e iloec se devoltre e soille 
por estre plus escolurable 
puis vet tot dreit a cel diable 
tres parmi sa gule se lance 
e cil la transglote en sa pance 
el n i a mie esté grant pece 
qu ele li derompt e depece 
del ventre totes les entrailles 
e les boels e les corailles 
issue quert delivrement 
si s en ist hors tot salvement 
e cil moert car morir l estoet 
que des plaies garir ne poet 
ici poet lem essample prendre 
e grant signefiance aprendre 
li cocadrilles signefie 
mort e enfer n en dotez mie 
altresi come la serpent 
dont jeo vos dis premerement 
occit le cocadrille e tue 
e salvement porchace issue 
fist nostre seignor jesu crist 
car en la char qu il por nos prist 
si sagement s envolupa 
que mort e enfer estrangla 
d iloec osta ses bons amis 
qui remes i erent chaitis 
si com li prophetes dist 
quant il prophetiza de crist 
o tu mort jeo serrai ta mort 
deu qui est nostre bon confort 
destruist nostre mort en morant 
dont toz jors ert enfer plorant 
en resordant rapareilla 
nostre vie qui ne faldra 
bestes sont mult foles e sages 
des privees et des salvages 
vos tenez por coart le levre 
e por fole tenez la chevre 
mes de la chevre neporquant 
avom essample connoissant 
buc a non le madle en romanz 
barbes ont longues et pendanz 
e cornes longues e agues 
e les pels durement velues 
en granz monz meinent volonters 
es plus halz e es plus pleners 
es valees d entor se paissent 
e se norrissent e engraissent 
mult de clere vue sont 
quant sont la sus en som le mont 
mult veient loing e halt e cler 
quant il veient gent trespasser 
demeintenant por veir savront 
se veneor ou errant sont 
ceste beste qui si cler veit 
e qui de si loing aparceit 
son enemi qui mal li quert 
a l essample de deu afert 
car deu qui est sires del mont 
qui meint la sus el plus halt mont 
de loing esgarde e veit e sent 
quantque font ca e la la gent 
tot veit e sent come veir sire 
quantque lem poet penser e dire 
ainz que el quoer seit conceu 
le penser a il coneu 
es eglises qui suef sont 
establies parmi cest mont 
est deu peuz et abrevez 
des almosnes des charitez 
que font li crestien feeil 
qui ont sa grace e son conseil 
quant nos por l amor deu paissom 
un povre ou quant le revestom 
quant en chartre le visitom 
en maladie ou en prison 
quant le pelerin herbergom 
qui n a ne bordel ne maison 
a deu le fesom purement 
qui le receit benignement 
car si com il meismes dit 
en l evangile ou est escrit 
quant tot le mont juger vendra 
a cels de destre part dirra 
" venez les benurez mon pere 
en sa meson e halte e clere 
qui apareillee vos fu 
ainz que home fust conceu 
quant nu e povre me veistes 
donc me peustes et vestistes 
quant jeo oi sei vos m enbrevastes 
e en chartre me visitastes 
por ceo en avez deservie 
joie de pardurable vie " 
ceste bone parole orront 
cil qui de destre part serront 
cil de la senestre partie 
itel pramesse n orront mie 
ainceis orront tot le contraire 
deu lor dirra " gent demalaire 
alez el feu qui ne faldra 
mes pardurablement durra 
onc n eustes pite de mei 
quant jeo aveie feim e sei 
ne me volsistes herberger 
ne doner beivre ne manger 
visiter ne ensevelir 
ne mei chalcer ne revestir " 
donc dirront cil " sire merci 
quant vos veismes nos issi " 
deu respondra a la parsome 
" quant vos veistes le povre home 
ou povre femme ou orphanin 
ou le mesaise pelerin 
qui por m amor quereit del ben 
e vos ne lui feistes ren 
donc me veistes pain querant 
e povre pelerin errant 
por ceo irreiz el val parfont 
ou sathan e ses angles sont 
cel leu vos est apareillé 
desque le mont fu comencé " 
por deu seignors entendez ci 
que tantes feiz avez oi 
que l almosne esteint le pecche 
fetes donc ben al mesaise 
quant il por deu vos requerra 
oez comben ceo vos valdra 
deu vos en metra a sa destre 
amont en la gloire celestre 
a la joie qui ne faldra 
mes tot ades sanz fin durra 
e deu nos dont issi ovrer 
que la puissom sanz fin regner 
hors de la peine e del pecche 
nos mette deus a salvete 
de l asne salvage dirrom 
le veir que ja ne mentirom 
si com li livres nos aprent 
qui pas ne falt ne ne mesprent 
de mustrer essamples resnables 
e veraies e delitables 
li livres n est mie d oisoses 
essamples i a delitoses 
ou il a mult riche mistere 
dont nos fesom la lettre clere 
que lem porra en descovert 
veeir le mistere en apert 
es deserz d alfrique la grant 
troeve lem qui les vait querant 
ices asnes dont jeo vos cont 
si n i a si granz en tot le mont 
e si ne sont mie dantez 
es deserz e es bois ramez 
es valees e es montaignes 
sont les haraz a granz compaignes 
en chescun haraz finement 
n a fors un madle sulement 
e cil les femeles mestreie 
e en la plaine e en l erbeie 
el haraz n a qu un estalon 
quant la femele a un foon 
si femele est femele seit 
mes si li peres aperceit 
qu il seit madles ne targe gaires 
qu il ne colpe ses genitaires 
od ses denz car il ne voelt mie 
jeo quit que ceo seit gelosie 
que od ses membres tant creust 
que le haraz saillir peust 
quant li meis de marz est entré 
e vint e cinc jors sont passé 
donc rechane l asne salvage 
ou en la plaine ou el boscage 
le jor rechane doze feiz 
e la nuit doze ceo sachez 
donc sevent ben li paisant 
qui pres d iloeques sont manant 
que donc sont la nuit et le jor 
d un estat et d une longor 
por ceo que doze feiz s escrie 
des l enjornant desqu a complie 
doze feiz la nuit ensement 
conoissent il veraiement 
que donc est l equinocte dreit 
en tel terme e en tel endreit 
iceste beste par dreiture 
porte del malfe la figure 
job reconte qui ne ment mie 
que l asne salvage ne crie 
nule feiz si feim ne l aspreie 
altresi cil qui nos guerreie 
nostre enemi nostre adversaire 
qui ne fine de nos mal faire 
por qui seint perre nos chastie 
que nos ne nos endormom mie 
mes que nos en veillant orom 
car toz jors nos vet environ 
come lion por devorer 
si sanz garde nos poet trover 
quant il vit le poeple venir 
en la lei deu e convertir 
qui seeit en l ombre de mort 
e en tenebres sanz confort 
donc out doel e si rechana 
e uncor plus rechanera 
quant il verra tote la gent 
venir a deu comunement 
quant il verra les sarrazins 
e les jueus qui sont frarins 
en la lei deu realier 
donc porra de feim baailler 
car sa viande avra perdue 
qu il a si longuement eue 
quant il les verra en la fei 
donc avra il e feim e sei 
alsi com li asnes rechane 
a mienuit e meriane 
a vint e quatre ores qui sont 
qui une nuit et un jor font 
avra le satan doel e ire 
quant verra del mont tot l empire 
venir en creance e en fei 
a jesu crist le verai rei 
qui tot deit salver e juger 
donc avra grant doel l adverser 
e cil doel ne faldra james 
donc porra rechaner ades 
com cil qui toz jors remeindra 
en la dolor qui ne faldra 
de tel dolor deu nos defende 
e de noz trespas nos amende 
une altre beste est mult vileine 
de laidure e d ordure pleine 
c est le singe que vos veez 
dont li halz homes font chertez 
le singe est laid e malostru 
soventes feiz l avez veu 
ja seit ceo qu il seit laid devant 
derere est trop mesavenant 
chef a mes de cue n a mie 
tot ades pense felonie 
quant la mere ses foons a 
cel que plus aime portera 
entre ses braz par devant sei 
l altre dont el ne prent conrei 
par derere s aert a li 
e ambesdeus les porte issi 
ceste beste si com mei semble 
al diable afert e resemble 
li diables premerement 
out chef car al comencement 
fu angle el cel mes par envie 
par orgoil e par presumpcie 
perdi le chef ceo est le veir 
si chai en enfer le neir 
dont il jamais ne resordra 
mes sanz fin en dolor meindra 
al singe de ren ne m acort 
car il est tot malvais e ort 
plus de treis maneres en sont 
tels i a qui granz cues ont 
e plusors teste come chen 
des altres singes savom ben 
qui habitent ci entre nos 
qu il sont mult melancolios 
tant que dure le creissant 
sont il mult heité e joiant 
mes puisque al decurs atorne 
si sont dolenz tristes e morne 
or vos conterom d une oisele 
qui mult par est corteise e bele 
e mult sage e ben entendable 
toz jors est en ewe manable 
en ces estans ades sojorne 
enmi l ewe son ni atorne 
ou entre perres de la mer 
ou nul hom ne poet habiter 
toz jors meint assiduelment 
en une place sulement 
nule feiz ne s en quert moveir 
car tot i a son estoveir 
e neporquant quant ele sent 
que estre deit alcun torment 
donc s en vet a un gue baigner 
e deduire e esbaneier 
puis s en revent a sa maison 
toz jors mangue bon peisson 
de nule caroigne ne vit 
e sachez que la lettre dit 
que sa char est de tele manere 
com d un levre de bruere 
icest oisel c en est la some 
signefie le bon prodhome 
qui en seinte eglise demore 
e iloec veille e prie e ore 
e vit del pain cotidien 
a guise de bon crestien 
ceo est de la parole deu 
que il retent e met en leu 
son cors mangue e son sanc beit 
dignement le garde e receit 
en ben maint desiqu en la fin 
come bon crestien e fin 
ne vet pas sus e jus folant 
ne as viandes aerdant 
qui font l alme a dolor perir 
por le cors a aise servir 
en seinte eglise maint ades 
en joie en amor e pes 
c est la bone viande e pure 
qui l alme garde e asseure 
e plus est dolce e savoree 
que n est nul mel ne nule ree 
oez que le psalmistre dit 
davi qui le psalter escrit 
plus me sont dolz tes parlemenz 
a mes joes e a mes denz 
bels sire deus qui mainz el cel 
que n est la ree ne le mel 
seignors por deu le rei de gloire 
mettez en oes e en memoire 
ces essamples que vos oez 
en seinte eglise demorez 
en bone fei e en creance 
en charite en esperance 
si vos perseverez en ben 
que vos serreiz a la fin sals 
come bon crestien leals 
n avez mere fors seinte eglise 
qui par amor e par franchise 
vos amoneste e vos chastie 
que vos maignez en bone vie 
la beste qui a non panthere 
en dreit romanz love cervere 
deit ben ci estre amenteue 
onques sa per ne fu veue 
ne plus dolce ne plus sueve 
car ele est blanche e ynde e bleve 
e jalne e verte e russe e bise 
e coloree en meinte guise 
totes bestes comunement 
fors le dragon tant sulement 
aiment toz dis sa compaignie 
mes cil la het tote sa vie 
quant ceste beste est saolee 
ou en montaigne ou en valee 
de bones viandes plusors 
nule beste ne quert meillors 
en sa fosse s en entre e se pose 
desqu al terz jor dort e repose 
al terz jor quant ele est levee 
e de sa fosse fors alee 
donc jette un grant mugissement 
qu oem la poet oir clerement 
par trestot le pais entor 
donc ist une si bone odor 
de sa boche por verite 
qu en tote la veisinete 
n a nule beste qui se tenge 
que demaneis a li ne venge 
a li venent totes ensemble 
por l odor qui bone lor semble 
e totes sivent la panthere 
mes li dragons se tret arere 
si tost com il la voiz entent 
e la dolcor de l odor sent 
ne la poet longuement soffrir 
ainz l estoet a terre flatir 
e enfuir sei el parfont 
qu il ne s en poet por tot le mont 
en nule guise plus moveir 
iloec le covent remaneir 
em ceste beste sanz dotance 
a mult bele signefiance 
panthere dit qui dreit l entent 
tant come beste qui tot prent 
e signefie sanz error 
jesu crist nostre salveor 
qui par grant humilite 
vesti nostre charnalite 
e traist tot le secle a sei 
por nos soffri e feim e sei 
e mort en croiz fu al derein 
com verais deus e soverein 
al terz jor de mort releva 
e tot le monde gaaigna 
il meismes out dit avant 
quant el monde alout preechant 
" quant de terre eshalcé serrai 
totes choses a mei trarrai " 
aillors redit la lettre tant 
que jesu crist en halt montant 
mena nostre chaitivete 
e as homes a dons doné 
e uns altres prophetes dist 
de nostre seignor jesu crist 
" jeo sui en la judas maison 
la seignorie e le lion 
en la maison efrem panthere " 
issi est en meinte manere 
nostre salveor figureé 
car il a a sei apelé 
gent paene e gent judaisme 
qui creient une lei meisme 
salomon dit en sa sentence 
que crist est de deu sapience 
un esperit multipliable 
sotil movant e entendable 
certeins verais sor tote ren 
suef e net e amant ben 
plein de pite e amiable 
assuer e ferm e estable 
qui nul ben ne destorbe a faire 
dolz e leals e debonaire 
qui tot esgarde e qui tot veit 
e par qui toz li mons esteit 
seint pol nos redit en un leu 
" crist est la sapience deu " 
por la panthere qui est bele 
redist davi altre novele 
quant de la belte crist parla 
el vers 
de la beste qui suef est 
ravom nos l essample tot prest 
sor deu fert la suavite 
ysaias por verite 
dist la prophecie " por quei 
fille syon esjois tei 
ton rei vendra suef e dolz 
qui n est mie fels ne estolz " 
la beste qui est replenie 
e puis repose signefie 
jesu crist nostre salveor 
qui a judas le beiseor 
se laissa e livrer e vendre 
e as jueus lier e prendre 
batre bender e escopir 
e tormenter e escharnir 
quant il fu saols des laidures 
des tormenz e des bateures 
en la seinte croiz s endormi 
puis demora tresqu al terz di 
el cher sepulcre glorios 
donc ala briser a estros 
enfer e lia le dragon 
qui teneit sa gent en prison 
e quant il fu de mort resors 
tant issirent bones odors 
de sa parole e de son non 
e tant en ala loing le son 
tant s espandi sa bone odor 
que toz li monz en fu meillor 
l odor del resuscitement 
odora si tres dolcement 
que toz li monz esteit gariz 
qui devant ceo esteit periz 
l odor de l incarnation 
de sa mort de sa passion 
si le resordement ne fust 
ja nul mester ne nos eust 
tot fu el resuscitement 
acompli nostre salvement 
donc dist nostre seignor jesu 
qu il aveit le monde veincu 
e que grant joie en feissom 
e dist si come nos lisom 
" bel pere jeo ai ben gardé 
ceo que tu m aveies livré 
si qu onques nul sul n en perdi 
fors celui qui par dreit peri " 
ces moz dist il ne dotez pas 
por le maleure judas 
a ses desciples s aparut 
e a thomas qui le mescrut 
mustra les leus ceo dit la lettre 
es li fiot uncr son dei mettre 
ou les clous aveient esté 
puis dist quant furent ajusté 
trestuit ensemble li apostre 
" jeo vois a mon pere e al vostre 
e quant a lui venu serrai 
l esperite vos enverrai 
qui vos enseignera trestot 
que vos devez faire de bot " 
icestes paroles lor dist 
ben averra ceo qu il pramist 
seignors por deu le verai rei 
car pensom e pernom conrei 
coment nos e en quel manere 
sivrom la veraie panthere 
por deu e por la vraie croiz 
oiom sa parole e sa voiz 
car de sa boche ist une odor 
onque hom ne senti meillor 
plus sont dolz ses comandemenz 
qu aromates ne oignemenz 
si ses comandemenz fesom 
riche en serra le gueredon 
deu nos merra en son pales 
en la bele cite de pes 
en jerusalem la celestre 
el halt mont ou tant fet bel estre 
ou james nul ne serra triste 
donc porrom dire od le psalmiste 
" cite de deu glorios diz 
sont de tei contez e escriz " 
issi com nos oi l avom 
en tel manere le veom 
en tel guise l avom veu 
en la cit al rei de vertu 
seignors entendez cest sermon 
ne semblez mie le dragon 
qui ne poet la dolcor soffrir 
ne la parole deu oir 
c est le malvais home por veir 
qui ne poet mie remaneir 
en place ou len espant l odor 
de la parole al salveor 
en muster ou en cimetire 
ou il oie bon sermon dire 
n i poet arester ne atendre 
einz dit qu il va aillors entendre 
la bone odor est fes e some 
al dragon e al malves home 
mes dreiz est que nos vos diom 
de la faiture del dragon 
de totes les bestes rampanz 
est li dragons tot li plus granz 
le dreit dragon si est trové 
en ethiope le regne 
boche a petite e grant le cors 
en l air reluist com fins ors 
longue a la cue e creste grant 
grant ennui fet a l olifant 
car od sa cue le debat 
par les jambes si qu il l abat 
ne porte pas venim de mort 
mes durement est grant e fort 
e od sa cue discipline 
tot ceo qu i a en sa saisine 
ne fet mie grant nuisement 
fors od sa cue sulement 
hui mes vos volom reconter 
d une grant merveille de mer 
en mer sont li peisson divers 
com en la terre sont les vers 
e li oisel amont en l air 
li un sont blanc li altre vair 
li un neir e li altre bis 
alsi en mer jeo l vos plevis 
sont li peisson diversement 
mes lem ne poet mie ensement 
de cels les natures saveir 
com lem poet des bestes por veir 
en la mer qui est grant e pleine 
est l esturgon e la baleine 
e le turbot e le porpeis 
e un grant qui a non graspeis 
mes un mustre i a merveillos 
trop culvert e trop perillos 
cetus a non selonc latin 
as mariners est mal veisin 
altretel est come sablon 
la creste de son dos en som 
quant il se leve en cele mer 
cil qui par la soelent sigler 
quident ben que une isle seit 
mes esperance les deceit 
por la grandor qui est en lui 
iloeques venent a refui 
por la tormente qui les chace 
estre quident en bone place 
lor ancres gettent e lor pont 
lor manger quisent lor feu font 
e por lor nef ben atacher 
font grant pels el sablon ficher 
qui semble terre a lor avis 
puis font lor feu jeo l vos plevis 
quant le mustre la chalor sent 
del feu qui desus lui s esprent 
donc se plonge par grant rador 
aval en la grant parfondor 
e fet od sei la nef plonger 
e tote la gent periller 
tot altresi sont deceuz 
les chaitis dolenz mescreuz 
qui el diable ont lor fiance 
e font delai e demorance 
es ovraignes que pecche voelt 
dont la chaitive alme se doelt 
la ou il meins se donent garde 
vent li leres que mals feus arde 
quant ben les sent a sei aers 
od els se plonge tot envers 
dreit en enfer el plus parfont 
cil sont periz qui la enz vont 
icest peisson quant feim le prent 
bee la gule durement 
donc ist de sa boche une odor 
qui mult est de bone savor 
cele part venent de randon 
meintenant li petit peisson 
si se lancent a mult grande fule 
trestuit ensemble enmi sa gule 
por l odor qui bone lor semble 
e cil clot ses joes ensemble 
quant il sent ben sa gule pleine 
toz les transglotte a une aleine 
en sa pance qui est si lee 
come serreit une valee 
li diables fet ensement 
sa gule bee durement 
vers la gent de petite fei 
tant qu il les a atret a sei 
car cil qui petite fei ont 
e de feble creance sont 
sont mult leger a acrocher 
de celui qui les set ascher 
il lor fet un aaschement 
qui primes oelt mult dolcement 
com est d alcun charnel delit 
de bele femme aveir en lit 
de ben beivre de ben manger 
ou de richesce coveiter 
qui primes oelt mult dolcement 
mes puis define amerement 
quant de ceo les a aaschez 
tant qu il les sent ben acrochez 
bee la gule si s transglot 
ja n ert saol tant par est glot 
li grant peisson se gardent ben 
que il ne lor mesfet de ren 
e savez vos qui li grant sont 
les bons qui bone creance ont 
qui ades sont ferm e estable 
en deu le pere esperitable 
en cels qui lui ont en memoire 
n avra ja diable victoire 
mes li dolent li mescreant 
qui vont en la fei deu dotant 
e sont en creance petiz 
cist corent apres les deliz 
e li diables qui s deceit 
bee la gule si s receit 
mes damnedeu l omnipotent 
nos mette en le soen salvement 
e en sa grant joie nos meine 
gariz de pecche e de peine 
plaist mei que des hui mes vos die 
d un oisel ou mult a boisdie 
c est la perdriz que nos veom 
que nos si volenters mangom 
si n est pas nette neporquant 
ainz est e orde e mesfesant 
e si a un mult malvais point 
car madles od madle se joint 
itant est ardant lor luxure 
qu il oblient dreite nature 
la perdriz est mult traitresse 
car a guise de larronesse 
emble e cove les altrui oes 
mes li pulcin ne li ont oes 
por le larrecin qu ele en fait 
or entendez coment ceo vait 
quant les altrui oes a covez 
e les pulcinez alevez 
tantost com il veient e vont 
e que aperceuz se sont 
quant il oent crier lor mere 
od sa voiz qui n est mie clere 
de cele part aler s angoissent 
car par nature la conoissent 
en ben l entendent par le cri 
cele lessent qui les norri 
a lor dreite mere s en venent 
e tot ades a li se tenent 
la false mere remeint sule 
par son tripot e par sa bule 
pert la meite de son eage 
se ne se tent mie por sage 
de sa peine que ele a mise 
longuement en altrui servise 
car donc veit que tot son travail 
ne li a pas valu un ail 
seignors ci a essample bele 
qui tot le quoer me renovele 
altresi come la perdriz 
qui altrui enfanz a norriz 
e puis al daerrein les pert 
avent il trestot en apert 
al diable ben est raison 
quant il la generacion 
de deu nostre soverein pere 
emble e norrist come fel lere 
en malvestez en leccheries 
en luxures en beveries 
si en quide faire ses fiz 
quant longuement les a norriz 
e il oent la voiz lor pere 
en l eglise lor dreite mere 
donc sevent que trai les a 
car a lor pere les embla 
mes puisque sa parole entendent 
a lui venent a lui se rendent 
e il les receit e norrist 
soz ses eles les garantist 
seignors par fei ceo n est pas dote 
ja n ert en si malvaise rote 
nul peccheor dolent chaitif 
se tant com il est sein e vif 
se voelt retraire e repentir 
qu il ne puist a deu venir 
seinte eglise le recevra 
soz ses eles le defendra 
quant a li vendra a garant 
e li angle sont plus joiant 
d un peccheor qui merci crie 
e se repent de sa folie 
si com testimonie l escriz 
que de nonante noef esliz 
qui n ont mester de penitance 
ceo dit la lettre sanz dotance 
de la belette est grant merveille 
car ele enfante par l oreille 
e parmi la boche receit 
la semence dont el conceit 
del madle quant il li aproche 
prent la semence par la boche 
qui dedenz son ventre norrist 
e parmi l oreille s en ist 
ceste petite beste mue 
porte ses chaels e remue 
soventes feiz de leu en leu 
ne tent mie une place en feu 
les serpenz e les sorriz het 
de la les chace ou el les set 
sont cil fols qui vont affermant 
que ele receit e espant 
la semence parmi l oie 
seurement ceo n a mie 
a ceste sont aparagez 
plusors qui sont acoragez 
de ben ovrir de deu servir 
de la parole deu oir 
corios sont mult i entendent 
en lor corage a deu se rendent 
e comencent a ben ovrer 
a deu servir e a amer 
mes en petit d ore recreient 
e ceo qu il ont oi mescreient 
si ne sont mie obedienz 
a faire ses comandemenz 
com il aveient einz pramis 
al serpent qui a non aspis 
resont a comparer tels i a 
si vos dirrai quel costume a 
cele serpent dont jeo vos di 
neporquant onques ne la vi 
mes ceo est verite provee 
quant el creint estre enchantee 
par l enchanteor qu ele creint 
l une de ses oreilles preint 
a la terre mult durement 
e od sa cue finement 
estope l altre oreille si 
que de li ne poet estre oi 
l enchanteor en nule guise 
de tel manere est sa cointise 
d altretele manere sont 
les riches homes de cest mont 
tot sont encombrez e chargez 
de richesces e de pecchez 
quant il oient de deu parler 
l oreille n i poent torner 
par richesces sont assordez 
e par coveitise assorbez 
qu il n oient ne ne veient gote 
toz jors tenent malvaise rote 
l evangile meisme afiche 
plus gref chose est a home riche 
en la gloire del cel entrer 
que de faire un cameil passer 
par le chaas d une aguillette 
qui seit estreite e petitette 
maldite seit cele richesce 
qui l alme meine en tel destresce 
en la peine qui toz jors dure 
en la furnaise e en l ardure 
de la puor qui toz jors art 
richesces sont de male part 
car a grant travail sont conquises 
e a grant poor sont porsises 
e a grant dolor sont guerpies 
e perdues e departies 
por ceo fist ben jadis un sage 
qui mult aveit tot son eage 
a ses richesces entendu 
tant que la memoire out perdu 
de deu servir e honorer 
un jor se prist a porpenser 
esgarrez fu que il fereit 
se il a ses vignes irreit 
ou a ses falceors as prez 
durement esteit esgarrez 
de ses bestes qui se moreient 
de ses nes qui par mer coreient 
de ses molins ert en porpens 
qu il eussent ewe toz tens 
donc lui veneient messager 
que la porreit tant gaaigner 
altres messagers reveneient 
qui altres noveles diseient 
de ceo qui tant perdu aveit 
que nuls le nombre n en saveit 
la ou il ert en tel destresce 
regarde amont e les elz dresce 
vers deu qui tot le mont forma 
e de sa richesce pensa 
qui lui aveit fet oblier 
ceo que il deust plus amer 
e tant i aveit mis son quoer 
qu il ne s en poeit a nul foer 
desvoluper ne departir 
ne honoreement eissir 
donc se porpensa mult estreit 
que tot ensemble guerpireit 
ses pecunes e son tresor 
vendi tot si acheta or 
quanqu il out en or ajusta 
en une masse l assembla 
com une moele de molin 
quant il out tot vendu enfin 
que ren n i out remes a vendre 
dont lem peust un dener prendre 
toz ses dras vendi a devise 
fors ses braies e sa chemise 
que plus a vendre n i laissa 
son or devant sei roulla 
quant il out trestot assemblé 
e il l out issi atorné 
qu od une chaene le tint 
onc ne fina desiqu il vint 
sor une roche lez la mer 
lors comenca floz a monter 
quant il fu tot rasez e pleins 
cil empeinst od pez e od meins 
son or es greignors parfondesces 
puis si a dit " alez richesces 
a mil e cinquante diables 
ne serreiz mes od mei manables 
car vos me quidastes neier 
mes jeo vos neiera premer 
maldit seit tot le vostre acost 
qui en vos a son quoer repost 
ne poet bone veie tenir 
n a la halte joie venir 
seignors por deu l omnipotent 
ne semblez mie la serpent 
qui ses oreilles clot e serre 
od sa cue encontre la terre 
qu ele n oie l enchanteor 
quant la parole al salveor 
orreiz ne vos estopez mie 
ne la veue ne l oie 
aspis creint mult l enchantement 
de son lignage i a grantment 
dipsas en est la felonesse 
qui mult est male traitresse 
si tost com a un home mors 
d angoisse de sei moert le cors 
une altre en i a prialis 
qui est de la lignee aspis 
qui en dormant la gent occit 
si com le bestiaire dit 
la reine cleopatras 
qui tant cremeit de mort le pas 
en mist od sei une poignant 
si morut si com en dormant 
altre en i a qui mult est fere 
e de perillose manere 
come dreit sanc est sa color 
si point de si fere vigor 
home ou femme e tant li greve 
que chescune veine li creve 
si seigne tant com seigner poet 
apres le sanc morir l estoet 
uncor i a une plus male 
qui mult a venim en sa male 
ceo qui ele point ja ne garist 
car le cors meintenant porrist 
e chet tot en puldre e en cendre 
l alme li covent tantost rendre 
de l ostrice ne larrai mie 
que de sa nature ne vos die 
c est une oisele merveillose 
qui par nature est obliose 
assida l apelent ebreu 
e camelon a non en greu 
itels pez a come cameil 
de sa nature m esmerveil 
car plumes a e eles granz 
e si n est nule feiz volanz 
en la saison que ele pont 
enz el sablon ses oes repont 
e la les guerpist e oblie 
e sachez qu ele ne pont mie 
fors entor join en tens d este 
quant el son terme a esgardé 
e ele veit el cel lever 
une esteile qui raie cler 
quel esteile vigille a non 
donques pont en cele saison 
e el sablon ses oes enfue 
que plus n es cove ne remue 
a ses oes ne retorne mes 
dreit a l esteile muse ades 
e ses oes oblie e guerpist 
mes deus qui tot le monde fist 
li aide par tel devise 
que el sablon e en la lise 
par l air qui est dolz e serein 
e le tens al seir e al mein 
suef e de bone manere 
dedenz la moiste sablonere 
germent li oef e pulcins font 
c est un des miracles del mont 
iceste oisele signefie 
le prodhome de seinte vie 
qui lest les choses terrienes 
e se prent as celestienes 
de ceste qui ses oes oblie 
dist le prophete jeremie 
que ele esteit de si grant sens 
que conoisseit el cel son tens 
quant li oisel guerpist arere 
s engendreure en la puldrere 
por ceo que al cel apartent 
sire deus por quei ne sovent 
a home que deu fist resnable 
e conoissant e entendable 
d oblier les choses terrestres 
por aveir les joies celestres 
ne poet mie a deu parvenir 
qui ne voelt lesser e guerpir 
les falses joies de cest mont 
ja n ateindra al cel amont 
nostre sire meismes dit 
e en l evangile est escrit 
" qui plus de mei aime son pere 
son fiz ou sa soer ou sa mere 
n est pas digne de mei aveir " 
issi dist deus issi est veir 
or vos dirrom d un altre oisel 
qui mult par est corteis e bel 
e mult aime e mult est amé 
le plus sojorne en bois ramé 
c est la turtre dont nos parlom 
qui tant aime son compaignon 
la femele al madle s assemble 
toz jors sont dui e dui ensemble 
ou en montaigne ou en desert 
e si par aventure pert 
la femele son compaignon 
james puis en nule saison 
n ert ore qu ele ne s en doille 
james sor verdor ne sor foille 
qu el puisse ne s asserra 
toz jors son pareil atendra 
saveir se il retornereit 
a altre ne s ajustereit 
por ren qui peust avenir 
tant lui voelt lealte tenir 
quant ceste meintent chastete 
e se garde tot son ae 
en lealte vers son pareil 
d ome e de femme m esmerveil 
qui chastete a deu pramet 
e puis apres son vou malmet 
mult i a de gent vileine 
qui n aiment pas d amor certeine 
si come fet la turturele 
qui ses amors ne renovele 
aillors qu a son premer ami 
james ne l mettra en obli 
e se cil moert d altre n a cure 
ne sont mie de tel nature 
plusors gens qui el secle sont 
car ja a un ne se tendront 
espos ne espose a son per 
quant l un vent de l altre enterrer 
ainz que mangé ait deus repaz 
voelt altre aveir entre ses braz 
la turtre ne fet mie issi 
toz jors esgarde a son ami 
toz jors atent qu il revenge 
e que compaignie li tenge 
la turtre qui ben i esgarde 
que chaste e nette ades se garde 
nos signefie seinte eglise 
si vos dirrai par quel devise 
quant seinte eglise vit lier 
batre e pendre e crucifier 
jesu crist son leal espos 
mult en out le quoer angoissos 
toz jors s est puis a lui tenue 
ne se volt faire a altre drue 
ne joindre ne acompaigner 
a lui est tot son desirer 
toz jors se tent a son pareil 
jesu crist son leal feeil 
quant l auctor qui rima cest livre 
deveit ici entor escrivre 
mult esteit tristes e dolanz 
car ja aveit esté deus anz 
seinte eglise si dolerose 
e si mate e si poorose 
que meint quidouent par folie 
que son espos l eust guerpie 
car el n osout le chef lever 
poi i entrout gent por orer 
en tote l isle d engleterre 
mult ert la dame en dure guerre 
par tot le realme a cel jor 
e en peril e en dolor 
car si enfant demeinement 
l moveient torneiement 
li plus de la chevalerie 
plus qu en une mahomerie 
n i entrassent a cel termine 
mult esteit en grant discipline 
e tornee en chaitiveison 
n aveit mes gent si petit non 
en tote bretaigne la grant 
qui ne fust fals e mescreant 
por l aveir qu il gaaignouent 
de l eglise que il gardouent 
erent li plus halt a devise 
contre la pais de seinte eglise 
par roistie e par manace 
guerreiant e deu e sa grace 
ne devom mettre en obliance 
le dit ne la signefiance 
del cerf qui estrangement oevre 
quant il mangue la coloevre 
ceo est quant il est enveillez 
puis est tot seins e refreschiz 
quant vel e endeble se sent 
si vet querre tot belement 
la fosse ou la coloevre dort 
qui mult le creint e het de mort 
la lettre nos testemonie 
qu il a d ewe la boche emplie 
a l entree del croes l espant 
e la coloevre meintenant 
s en ist que remaindre n i poet 
car des narilles al cerf moet 
e de sa boche ist une aleine 
que par force l en ameine 
tot hors s en ist beant la gule 
e li cers l occit e defule 
altresi fist nostre seignor 
jesu crist nostre salveor 
quant les portes d enfer brisa 
e le diable defula 
en lui sorst la clere fonteine 
qui est de sapience pleine 
dont diables ne poet soffrir 
la parole ne sustenir 
quant par terre alout preechant 
e come verais deus ovrant 
un diable en un home entrout 
qui durement le tormentout 
e quant nostre sire vint la 
li diables li demanda 
" fiz deu por quei venis si tost 
por tormenter nos e nostre ost " 
ceste parole en oiant dist 
e nostre sire li enquist 
non pas por ceo qu il ne seust 
quel non cil diables eust 
e cil respondi legion 
mil somes qui de ceo servom 
donc prierent jesu meisme 
qu il n es enveiast en abisme 
mes s il d iloeques les getast 
que en un folc les enveiast 
de pors qui pres d iloec esteient 
en un plesseiz ou il pesseient 
nostre sire lor dist alez 
atant sont cil es pors entrez 
deus millers en i aveit ben 
qui puis n orent mester a ren 
mes dreit a la mer s avancerent 
e en milleu se trebucherent 
seignors de ceo n estoet doter 
diables ne poet escoter 
la parole nostre seignor 
qu il nen ait torment e dolor 
l apostre dit veraiement 
que nostre sire al finement 
le felon diable occira 
par la parole qui istra 
de sa boche beneuree 
ceo est ben chose asseuree 
li cers si com jeo vos ai dit 
se reforme e longuement vit 
del son del frestel s esmerveille 
quant il a suslevé l oreille 
si oit cler e quant il l abesse 
si vos di que l oie cesse 
al bosoing poet ben trespasser 
un grant fluive ou braz de mer 
es montaignes meint volonters 
ceo sont les leus qu il a plus chers 
par les monz entendre devom 
les prophetes de grant renom 
qui l avenement deu conurent 
e les apostles qui od lui furent 
e par le cerf devom entendre 
cels qui a deu se voelent rendre 
car il troevent en la montaigne 
qui salvacion lor enseigne 
si come le psalmistre dit 
en un psalme qui est petit 
" es monz " fet il " levai mes elz 
aie en oi si m en fu melz 
la salamandre est une beste 
qui de la cue e de la teste 
e del cors resemble lesarde 
si n a poor que nul feu l arde 
del feu ne dote la chalor 
mult est de diverse color 
si en feu vent par aventure 
li feus esteindra a dreiture 
ja ne serra si alumez 
qu il ne seit tost tot aquassez 
venim porte de tel vertu 
que mult tost a home abatu 
e si fereit grant destorber 
s ele montout en un pomer 
les pommes envenime issi 
qui en mangue il est fini 
e si en un grant puiz chaeit 
tote l ewe envenimereit 
que nul hom n en bevreit sanz mort 
tant est le venim de li fort 
iceste beste signefie 
le prodhome de seinte vie 
qui tant est de parfite fei 
que il esteint environ sei 
le feu e l ardor de luxure 
e des vices la grant ardure 
ne quidez pas que je vos mente 
le feu qui les almes tormente 
ne poet aveir vers cels vigor 
qui ben servent nostre seignor 
de bone fei parfitement 
ne crement nul embrasement 
que diable lor puisse faire 
qui tant est fel e deputaire 
en feu furent ananias 
misael e azarias 
onques de ren malmis n i furent 
por ceo qu en bone fei esturent 
seignors ceo n est nule dotance 
par fei e par bone creance 
poet lem veintre seurement 
tote manere de torment 
la lettre nos testemonie 
si est escrit en ysaie 
que par fei ont trestuit li seint 
pecche vencu e feu esteint 
qui si bone creance avreit 
e ferme fei com il devreit 
les monz fereit par comander 
de leus en altres remuer 
certes qui est leel en fei 
mult a riche vertu en sei 
totes veies al desus vent 
qui fei e charite meintent 
mes si il charite n aveit 
nule vertu ne li valdreit 
seint pol nos dit que ne valt ren 
almosne ne nul altre ben 
ne creance ne lealte 
si ovoeques n est charite 
entre toz les altres oisels 
est li coloms corteis e bels 
e en bone signefiance 
seinz espiriz en sa semblance 
descendi al baptizement 
de jesu crist veraiement 
e meinte feiz est avenu 
que en sa semblance est venu 
seint espirit por conforter 
cels que oem soleit tormenter 
por faire lor cel deu guerpir 
qui tot poet salver e garir 
jadis chescun an soleit lem 
en la cit de jerusalem 
la veille de pasche veeir 
un colom blanc venir por veir 
qui aportout le feu novel 
en colom a mult dolz oisel 
e sanz fel e sanz amertume 
si a une bele costume 
car en baisant s entracompaignent 
que en baisant d amor espraignent 
quant il sont enz el colomber 
deus cenz ou treis ou un miller 
un en i a qui mult est proz 
quant il se moet si moevent toz 
cil les meine de totes parz 
es montaignes e es essarz 
e es pleins chams e es arez 
es gaignages e es semez 
e quant il troeve les salvages 
il est tant veziez e sages 
qu il les trait a son colomber 
issi lor fet le bois lesser 
e la salvagesce oblier 
e od lui les fet converser 
icest oisel nos signefie 
jesu qui tot a en baillie 
qui tot governe e qui tot fait 
e qui de totes parz atrait 
les coloms a son colomber 
e le champestre e le ramer 
son colomber est seinte eglise 
ou il atrait a son servise 
par bone predication 
nos qui salvages esteiom 
de sarrazins e de paens 
a fet sovent bons crestiens 
e fera vers le finement 
tote la gent comunement 
assembler en la fei comune 
donc vendront les deus leis a une 
car la lei qui esteit salvage 
serra remise en dreit veiage 
deus est esperitals coloms 
bons est e bels e lez e lons 
e ses eles si larges sont 
que acoevrent trestot le mont 
la veie que il nos enseigne 
devom aler nuls ne s en feigne 
si ceo fesom seurement 
toz nos merra a salvement 
vos ne devez esperer mie 
que moyses ne ysaie 
ne prophete ne messager 
que onques deus eust tant cher 
nos meist a salvacion 
mes cil par s incarnacion 
qui del halt pere descendi 
salu e vie nos rendi 
deu qui voleit humein lignage 
raeindre e oster de servage 
e assembler en seinte eglise 
enveia ainz en meinte guise 
ca jus en terre preecher 
meint prophete meint messager 
ou li seinz esperiz parlout 
e en meinte guise prechout 
coment nostre sire vendreit 
salver le mont qui perisseit 
uncor avom assez a dire 
des coloms e de lor matire 
un arbre a en ynde la grant 
bel e foillu e ombreiant 
fruit porte bon e dolz e cher 
e si vos os ben aficher 
si com la lettre le m aprent 
que grant est l ombre que il rent 
bels est dedenz e environ 
e si dient que il a non 
paradixion en gregeis 
ceo sone altretant en franceis 
come dire environ la destre 
soz cel arbre fet mult bel estre 
la dedanz maignent e habitent 
coloms qui forment se delitent 
car il sont del fruit saolez 
e desoz l ombre reposez 
ja d iloec n es estoet moveir 
por aveir tot lor estoveir 
un dragon a en cel pais 
qui as coloms est enemis 
car il les mangue e devore 
mes cil qui soz l arbre demore 
e desoz l ombre ades se tent 
de ren ne l dote ne ne l creint 
li colom qui conoissent ben 
que cil les het sor tote ren 
se tenent soz l arbre toz dis 
si n est alcuns fols e jolis 
qui d iloeques ist folement 
quant il s en ist tost s en repent 
le dragon crement les coloms 
e altretant creint li dragons 
d aprismer a l arbre e a l ombre 
nule feiz les coloms n encombre 
s il n es troeve de l ombre eissuz 
se il les troeve si sont perduz 
car il est toz dis en agait 
quant cel arbre son ombre fait 
en la partie devers destre 
donc est li dragons a senestre 
quant l ombre vers senestre torne 
li dragons a destre retorne 
il ne porreit l ombre soffrir 
qu errant ne l esteust morir 
les coloms qui sont proz e sage 
se tenent ades soz l ombrage 
de l arbre que lor adversaire 
ne lor puist nul ennui faire 
mes s alcuns folement s esmoet 
icil le prent qui faire le poet 
ignelement l a devoré 
car mult li semble savoré 
nos crestiens qui ben savom 
qui est cel arbre e com a non 
nos devriom toz jors tenir 
desoz l ombre e a lui venir 
car d iloec moet tot nostre ben 
de male chose n i a ren 
c est nostre pere omnipotent 
qui son ombre e ses reims estent 
sor toz cels qui venent a lui 
por aveir garant e refui 
le fruit de l arbre signefie 
jesu le fiz seinte marie 
ceo est le fruit qui nos gari 
quant esteiom mort e peri 
par le fruit que adam gusta 
de joie nos deserita 
le fiz deu qui gusta le fel 
nos rendi la joie del cel 
li fruiz de l arbre nos trahi 
li fiz deu nos reinst e gari 
qui el fust pendre se lessa 
l aisil but e le fel manga 
or devom ben entendre tuit 
quel est l arbre quel est le fruit 
l arbre est pere le fruit est fiz 
e l ombre est li seinz esperiz 
si com l angle dist a marie 
la seinte reine florie 
" li seinz esperiz sorvendra 
en tei en qui s aombera 
la vertu del tres halt seignor 
de tei nestra le salveor " 
en l arbre devom sanz mesprendre 
la persone del pere entendre 
el fruit la persone del fiz 
la terce est li seinz esperiz 
qui de l un e de l altre vent 
issi creire le nos covent 
si nos almes volom salver 
si hors de ceo nos poet trover 
li mals dragons qui nos defie 
meintenant nos toldra la vie 
seignors de ceo nos porpensom 
desoz cest arbre nos tenom 
car nos somes del fruit peuz 
e de l ombre ben defenduz 
que ja n aprismera a nos 
le felon dragon envios 
tenom nos dedenz seinte eglise 
en bone fei en deu servise 
si hors de la creance issom 
nos serrom livrez al dragon 
qui n atent fors que hors s en isse 
le fol dolent qu il le saisisse 
de ceo seiom seurs e fiz 
si el non del pere e del fiz 
e del seint espir nos tenom 
en la seinte religion 
que seinte eglise nos enseigne 
e al dolz cri e a l enseigne 
de la seinte croiz aoree 
nostre vie ert beneuree 
e sachez ben qui ceo ne creit 
qu uns deus en treis persones seit 
qui tot crea e qui tot fist 
il est de la gent antecrist 
nos somes li colom feeil 
qui de la grace e del conseil 
nostre seignor vivre porrom 
tant com soz l arbre nos tendrom 
jesus meismes nostre sire 
nos amoneste en l evangire 
dont nos ben creire le devom 
" seiom simples come colom 
e si sages come serpent " 
e quels est or l entendement 
de ceste parole coverte 
jeo la vos mosterai aperte 
c est a dire que nos seiom 
si simples que nos n engignom 
vers nostre proisme felonie 
e si sages que la boisdie 
ne l agait de nostre adversaire 
ne nos puist en nul leu mal faire 
seignors por le haltisme rei 
a seinte eglise e a la fei 
demorom e parseverom 
car en la fin salf en serrom 
uncor m estoet que vos devis 
des coloms qui sont blans e bis 
li un ont color aerine 
e li altre l ont stephanine 
li un sont vair li altre ros 
li un vermail li un cendros 
e des coloms i a plusors 
qui ont trestotes ces colors 
cil qui est en color divers 
ceo me dit ma lettre e mon vers 
demostre la diversete 
des prophetes por verite 
des doze qui diversement 
anoncerent l avenement 
nostre seignor mes neporquant 
trestuit sont a un acordant 
qui de chescun savreit entendre 
les paroles e raison rendre 
mes il covendreit en la lettre 
dreite interpretacion mettre 
el colom qui resemble cendre 
devom certeinement entendre 
le corteis prophete jonas 
ceo ne devez mescreire pas 
qui en haire e en cendre ala 
as ninivens e preecha 
nostre seignor come leals 
al people mescreant e fals 
e deu l en rendi gueredon 
quant il el ventre del peisson 
le salva e gari de mort 
e puis le mena a bon port 
li coloms qui a l air resemble 
signefie si com mei semble 
le prophete qui fu ravi 
c est elias dont jeo vos di 
que nos quidom uncor en vie 
e li blans coloms signefie 
seint johan qui premerement 
comenca le baptizement 
el non de celui qui veneit 
qui uncor a venir esteit 
el baptesme ben le sachez 
est home lavez de pecchez 
le prophete ysaies dist 
lonc tens einz que johan venist 
" lavez vos e seiez mondez 
mals pensers de vos quoers ostez 
car si devant esteiez neir 
trestuit serreiz donc blanc por veir " 
li roges coloms par raison 
signefie la passion 
ou jesu son sanc espandi 
qui vie e veie nos rendi 
altrement fussom mort sanz fin 
li coloms qui est stephanin 
nos deit seint estefne noter 
qui por deu se laissa pener 
e premerement deservi 
par le martire qu il soffri 
veeir le fil deu a sa destre 
estant en la joie celestre 
or avez oi des coloms 
le chapitre qui ben est lons 
e si ben l avez retenu 
mult vos en est melz avenu 
car bone essample i poez prendre 
si la raison volez entendre 
e en apres voillez ovrer 
grant ben i porreiz recovrer 
de l olifant ne devom pas 
la parole tenir a gas 
c est la greignor beste qui seit 
e qui greignor fes portereit 
si est ben sage e entendable 
en bataille est mult covenable 
iloeques a mester mult grant 
li yndien e li persant 
quant il venent en granz estors 
soelent desus charger granz tors 
de fustz dolez ben quernelees 
quant il venent en granz mellees 
iloeques montent li archer 
li sergant e li chevaler 
por lancer a lor enemis 
la femele ceo m est avis 
porte deus anz quant ele est preinz 
idonques foone e nent einz 
ne jamais nule ceo sachez 
n enfantera que une feiz 
ne donc n avra que un foon 
si grant poor a d un dragon 
qu en une ewe vet fooner 
por son foon de mort garder 
e li madles dehors atent 
qui andeus les garde e defent 
la lettre dit des olifanz 
qu il vivent ben deus cenz anz 
en ynde en alfrique est lor estre 
en ces terres soleient nestre 
en alfrique ne naissent mes 
mes en ynde maignent ades 
quant li madles voelt engendrer 
en sa compaigne e en sa per 
vers orient andui s en vont 
juste parais a un mont 
iloec ou creist la mandragoire 
dont nos ferom apres memoire 
la femele de l olifant 
aprisme a l erbe meintenant 
si mangue de l erbe einceis 
e li madles sanz nul gabeis 
en mangue quant il ceo veit 
car la femele le deceit 
quant ambedui en ont mangé 
e ont deduit e enveisé 
e assemblé a lor afaire 
si come bestes deivent faire 
la femele tantost conceit 
e le foon qu ele receit 
porte deus anz com dit vos ai 
vers son terme est en grant esmai 
por le dragon qui les espie 
en une ewe grant replenie 
vet fooner por le dragon 
qu il ne li toille son foon 
car si dehors l ewe l aveit 
le dragon le devoerreit 
en ces bestes par verite 
sont eve e adam figuré 
quant il furent en parais 
en plente e en joie assis 
ne saveient que mal esteit 
ne dont charnel delit veneit 
mes quant eve le fruit gusta 
e son seignor amonesta 
qu il en mangast sor le defens 
si furent eissillez par tens 
e getez en l estanc parfont 
e es granz ewes de cest mont 
es granz periz e es tormenz 
qui neier i font meintes genz 
dont li prophete davi dist 
en un psalme que il escrist 
" salve mei deu par ta merci 
des granz periz ou jeo sui ci 
car desqu a m alme sont entrees 
mult granz ewes e derivees " 
e en un vers redist aillors 
que damnedeu li fist socors 
" j atendi " fet il " mon seignor 
e il m oi par sa dolcor 
e m osta del lac de misere 
del tai e del fens ou jeo ere " 
quant adam fu deserité 
e hors de parais geté 
en peine e en perdicion 
fist donc sa generacion 
mes nostre sire en out pite 
por raancon de cel pecche 
espira le novel adam 
qui por nos traist peine e ahan 
e toz nos mist a raancon 
c est totes veies ma chancon 
que ades vos chant e recort 
par lui somes gari de mort 
cil qui del sein al pere vint 
prist char humeine hom devint 
sor ferme perre mist noz pez 
en nostre boche ceo sachez 
mist novels chanz e nos aprist 
la seinte oraison que il fist 
que paternoster apelom 
tot ades dire la devom 
de l olifant dire vos os 
bone est la pel bons sont li os 
e qui en feu les bruillereit 
sachez que l odor chacereit 
toz les serpenz qui pres serreient 
e qui venim en els avreient 
nul venim ne soelt habiter 
la ou lem fet les os bruiller 
des os fet hom yvoire chere 
dont lem oevre en meinte manere 
l olifant est mult corporu 
quant il vent en un pre herbu 
hors de sa boche ist un boel 
od quei il se pest el prael 
altrement n avendreit il pas 
sanz sei agenoiller si bas 
e si a genoillons esteit 
ja par sei ne relevereit 
mandragoire est une erbe fere 
nule altre n est de sa manere 
e vos di que de sa racine 
poet lem faire meinte mescine 
si la racine esgardiez 
une forme i troveriez 
a la forme d ome semblable 
l escorce en est mult profitable 
quant est ben en ewe boillie 
mult valt a meinte maladie 
ceste erbe quant ele est d ee 
cuillent cil mire vezie 
si dit len quant ele est cuillie 
qu ele se pleint e brait e crie 
e si alcuns oeit le cri 
mort en serreit e malbailli 
mes cil qui la cuillent le font 
si sagement que mal n en ont 
quant de la terre est mise hors 
a meinte chose valt le cors 
si hom eust mal en son chef 
ou en son cors qui li fust gref 
ou en son pe ou en sa mein 
par cele erbe serreit tot sein 
la ou home mal sentireit 
si prendreit len iloec endreit 
de l erbe qui serreit batue 
e quant l ome l avreit beue 
mult dolcement s endormireit 
ja puis nul mal ne sentireit 
de ceste erbe qui si est fere 
i a toz jors doble manere 
l une madle l altre femele 
la foille d ambedeus est bele 
la femele a la foille drue 
tel come salvage laitue 
la sus amont en orient 
a un halt mont qui loing s estent 
ou lem troeve une perre dure 
quant len la quert par nuit obscure 
mes el ne luist mie de jor 
car idonc pert sa resplendor 
li soleiz clers por verite 
li reboche sa grant clarte 
c est diamanz dont jeo vos cont 
si dure perre n a el mont 
nule altre perre ne la freint 
ne fer ne feu ne la destreint 
mes cil qui depecer la voelent 
od mail de fer briser la soelent 
quant en sanc de buc est tempree 
en tele guise est engroignee 
mes il covent que le sanc seit 
tot freis e ne seit mie freit 
des peces poet lem entailler 
e gemmes e fer e ascer 
tant vos apreng de l aimant 
que la perre n est mie grant 
a fer resemble sa color 
e a cristal sa resplendor 
alcuns dient de l aimant 
qu il est contre venim puissant 
e qu il chace veines poors 
ne que l art des enchanteors 
ne devreit celui enchanter 
qui ceste perre soelt porter 
l aimant qui a tel vertu 
signefie le rei jesu 
si com li prophete recorde 
qui a ceste lettre s acorde 
" jeo vi sor un mont d aimant " 
fet le prophete " un home estant 
enmi le poeple d israel 
cel home fu corteis e bel " 
li monz ou la perre est trovee 
qui tant est dure e esprovee 
signefie deu nostre pere 
la perre qui par nuit est clere 
deit signefier jesu crist 
qui por nos humanite prist 
en tenebres nos visita 
de clarte nos enlumina 
en la seinte lettre trovom 
cele qu evangile apelom 
que li salveres dist de sei 
" jeo sui el pere e il en mei 
e qui me veit il veit mon pere " 
cil qui nasqui de virgne mere 
jesu crist nostre salveor 
nos visita en tenebror 
mult par dust hom estre joiant 
quant il trova tel aimant 
qui de tenebres l a hors trait 
ceo est li salveres qui vait 
sor les perres fermes e dures 
qui por cols ne por hurteures 
ne lui faillent ne ne faldront 
mes toz dis fermes se tendront 
en cestes perres entendez 
les apostres beneurez 
les prophetes e les bons seinz 
qui onc ne furent fals ne feinz 
onques por torment ne flechirent 
mes por deu martire soffrirent 
e tel travail e si grant peine 
que or en ont joie certeine 
ceo qu home la perre troeve 
signefie par bele proeve 
que nostre sires se cela 
quant ca jus en terre avala 
les compaignes del halt repaire 
ne sorent que ca jus vint faire 
ne coment il prist char humeine 
mes quant il out soffert la peine 
e fu de mort resuscité 
e la sus el cel remonté 
verai hom enter e parfait 
donc en demenerent grant plait 
la celestial compaignie 
e demanderent sanz envie 
dont vent qui est cest rei de gloire 
qui tant a honor e victoire 
qui ceo est c est leger a dire 
c est li sires de tot l empire 
c est cil qui tot tent a sa destre 
c est le glorios rei celestre 
ceo est li sires de vertuz 
cil qui por nos s est combatuz 
en bataille est puissant e fort 
car il a occise la mort 
seignors e dames gent nobire 
boche d ome ne porreit dire 
la some de l umilite 
ne la dolcor ne la pite 
que nostre sire fist por nos 
quant de son cher sanc precios 
nos raeinst e nos rachata 
en la bataille que faite a 
ou il a enfer despoillé 
e confondu e eissillé 
bone gent que deu ben vos face 
e vos dont s amor e sa grace 
or oez e si m entendez 
e voz corages amendez 
pené me sui mult de retraire 
les essamples del bestiaire 
selonc la lettre desque ci 
or vos criom por deu merci 
si nos i avom chose dite 
qui deive estre a bonte escrite 
que vos i prengez essamplaire 
e de ben dire e de ben faire 
e si dite i avom faillance 
par nonsens ou par obliance 
por amor deu vos demandom 
de la nonsavance pardon 
e de l obliance altresi 
de tot ceo vos cri jeo merci 
si mesdit ai ren el traite 
e par alcun seit afaité 
qui plus seit sage e qui melz vaille 
nule envie ne m en travaille 
jeo vos dis al comencement 
e pramis que bon finement 
avreit cest livre e deu l otreit 
deu nos comande e si a dreit 
que ses besanz multipliom 
e nostre travail empleiom 
por acreistre sa grant richesce 
e si ceo lessom par peresce 
mult en serrom achaisonez 
e de nostre seignor blasmez 
or oez que il nos en dit 
en l evangile ou est escrit 
qu il parla d un prodhome sage 
qui ala en pelerinage 
l evangire nos fet acreire 
que einz qu il se meist en l eire 
apela treis de ses serganz 
si bailla a l un cinc besanz 
a l altre deus e al terz un 
selonc ceo bailla a chescun 
que sa vertu sout e conut 
puis s en ala la ou il dut 
meintenant que il fu meuz 
li serganz qui out receuz 
les cinc besanz espleita tant 
qu il en gaaigna altretant 
e li seconz fist ensement 
mes li terz ovra folement 
car une fosse en terre fist 
le besant son seignor i mist 
e quant li sires retorna 
ses treis serganz araisona 
qu il orent fet de son aveir 
li premereins li conta veir 
" sire " fet il " tu me baillas 
cinc besanz quant tu t en alas 
e jeo en ai puis tant ovré 
qu altres cinc en ai recovré 
tu as ben fait " fet il " amis 
de mon gaaing t es entremis 
or serras por ta fealte 
seignor de mult bele plente 
si te baldrai aveir greignor 
entre en la joie ton seignor " 
li seconz li redist " bel sire 
de meie part vos puis ben dire 
de vos deus besanz ai fet quatre 
donc ne te dei jeo mie batre " 
fet li sires " por ton servise 
le men avras a ta devise 
issi le te pramet e veu " 
li terz qui n aveit fet nul preu 
vint al seignor si li dist tant 
" sire veez ci ton besant 
trestot enter ben l ai gardé " 
e li sires respont " par de 
tu n es bon sergant ne feeil 
ne tu ne serras mon conseil 
ne ma joie ne partiras 
hors de ma meson t en irras 
e de tote ma compaignie 
car laissé as par felonie 
a multiplier mes chatels " 
seignors li escriz est itels 
mes grant signefiance i a 
nostre sire qui tot crea 
deit estre entendu el prodhome 
li deus serganz ceo est la some 
sont tuit cil qui son non eshalcent 
e sa lei meintenent e halcent 
e cil en sa joie enterront 
quant totes choses fineront 
mes cil n i mettra ja le pe 
qui son tresor avra muscé 
alsi come tels i a font 
mult par est fols qui le repont 
e le laisse en terre porrir 
mes qui del creistre e del norrir 
e del multiplier se peine 
cil avra la joie certeine 
uncore baille chescun jor 
a ses serganz nostre seignor 
ses besanz a multiplier 
quant il fet un bon chevaler 
ou un bon clerc ou un sage ome 
qui a tot l empire de rome 
porreit par son sens conseiller 
e cil ne s en voelt travailler 
mes trestote sa vie muse 
que ren de sa bonte nen use 
el servise nostre seignor 
quant vendra al daerein jor 
quidez que deu ne li demant 
qu il avra fet de son besant 
oil jeo l sai veraiement 
damnedeu done largement 
a l un proesce a l un poeir 
a l un vertu a l un saveir 
a l un raison ou eloquence 
e qui de ceo ne fet semence 
tant dementers come il poet 
le besant son seignor enfoet 
donc pruis jeo par ceste evangire 
quant deu m a doné de bel dire 
la grace ne m en dei targer 
mes son besant creistre e charger 
de faconde m a fet deu riche 
ne fust fortune que m en triche 
grant mester me peust aveir 
mes ne science ne saveir 
ne corteisie ne valor 
ne afeitement ne honor 
ne poent vers li estriver 
onc ne me laissa ariver 
uncor a port einz me demeine 
totes hores par mer halteine 
pleine de torment e d orage 
tant a vers mei felon corage 
mes al seignor qui trestot veit 
e qui set comben jeo coveit 
pri jeo que il de li m acort 
si qu une feiz me mette a port 
car ben en fust saison e hore 
ci ne ferai altre demore 
le besant deu mettrai a gable 
por desconfire le diable 
divisions de graces sont 
si les deivent cil qui les ont 
mettre a gaaing e a usure 
por ceo vos di que jeo n ai cure 
quant deu m a son besant livré 
qu il seit muscé ne enterré 
icele science est perdue 
qui n est departie e seue 
sens est riche possessions 
ceo dit un livre de sermons 
mes qui n a cure de seignor 
ja od lui ne fera sojor 
od celui maint qui la depart 
e l abandone e tost e tart 
si li vent de mult grant noblesce 
car ele tant aime largesce 
e aver home tant desdeigne 
que od lui remaneir ne deigne 
bone gent dolce e debonaire 
des essamples del bestiaire 
vos sovegne que beles sont 
veez la malice del mont 
come toz jors creist e avive 
veez come tence e estrive 
tricherie contre dreiture 
veez com a chere veiture 
lem trespasse parmi cest monde 
veez com grant mal i abonde 
veez com home est deceuz 
veez com il est conceuz 
veez com est envolupez 
veez a quel doel il est nez 
veez coment il est enfant 
com il est fol e non savant 
veez quant il vent en eage 
com il s orgoille de corage 
quant il devreit celui loer 
qui l a fet aler e parler 
sentir e veeir e oir 
donques ne li voelt obeir 
quant il est bel e riche e fort 
e il n est tels qu il se recort 
de son seignor qui tel l a fet 
e hors de chaitiveison tret 
tot le monde ne prise maille 
ne quide que james li faille 
son grant poeir ne sa richesce 
mes quant la mort vers lui s adresce 
qui le gaite gule baee 
donc est remise sa podnee 
le cors est en terre enhulez 
de vers mangez e defolez 
donc l alme s en part esgaree 
qui ne poet mie aveir denree 
de quanqu il onques gaaigna 
un novel eir son aveir a 
qui ja por lui ne fera ren 
ne lui n en chalt plus que d un chen 
por ceo par de fet que dolent 
qui en ceste vie est trop lent 
de deu servir e aorer 
a ceo ne deit nul demorer 
quanque hom fet en ceste vie 
tenc a oidivesce e folie 
fors que de cel seignor servir 
qui done vie apres morir 
en sa vigne fet bon ovrer 
car puisqu il vent a l avesprer 
i poet lem gaaigner son pain 
ja nul n i overra en vein 
or oez que dit l evangire 
el me conte que nostre sire 
dist a ses desciples un jor 
une essample de grant dolcor 
car il lor dist que un prodhom 
eissi un jor de sa meson 
matin por ovrers aloer 
qu en sa vigne peussent ovrer 
cels que il trova meintenant 
loa par itel covenant 
qu a chescun dorreit un dener 
cil n en firent mie danger 
tost furent en la vigne entré 
si ont foi e laboré 
quant vint avers terce apres prime 
estes vos le sire meisme 
qui encontra altres ovrers 
si s enveia od les premers 
e lor pramist qu il lor dorreit 
del soen tant com raison serreit 
endreit midi en retrova 
genz oidis si les aloa 
vers none en retrova d ocios 
si lor a dit " que fetes vos 
alez si ovrez en ma vigne " 
cil ne firent altre barguigne 
ainz i alerent demaneis 
mes li jor torna en descreis 
e la relevee aprisma 
e li prodhom s en devala 
dreit el marche de la cite 
sor les estals a regardé 
si vit ovrers oidis assez 
qui la esteient amassez 
" qu avez " fet il " tote jor fait 
sire " font il " mal nos or vait 
nos ne peumes hui trover 
home qui nos volsist loer 
donc vos est " dist il " malement 
alez la sus delivrement 
en ma vigne as altres ovrers 
e jeo vos dorrai volenters 
del men tant com serra raison 
selonc le jor e la saison 
cil saillent sus e vont ovrer 
mes onc n es i covint suer 
car tost fu tens d oevre lesser 
lors apela son despenser 
li prodhom e dist " bels amis 
or va si com jeo ai pramis 
si paiez trestoz mes ovrers 
e comencez as dereners 
si t en va jesqu al premerein 
e met a chescun en sa mein 
un dener si s lessez aler " 
donc les comence a apeler 
li serganz si s fist arenger 
e baille a chescun un dener 
cil qui matin venuz esteient 
quiderent ben quant il veeient 
a chescun son dener aveir 
qu il deussent plus receveir 
si grondirent e murmurerent 
e od le seignor en parlerent 
" sire " font il " ceo coment vait 
des hui matin avom nos trait 
la peine e le travail pesant 
or n a chescun que un besant 
e cil qui orendreit i vindrent 
qui del travail ren ne sustindrent 
ont altretant com nos avom 
seignors " ceo respont li prodhom 
" ne vos faz nul tort ceo savez 
quant vostre covenant avez 
peise vos que jeo faz ma grace 
ne me list il que del men face 
ma largesce ou il me plest " 
a icest mot chescun se test 
quant deus out ceste essample dite 
si lor a overte e descrite 
une sentence assez legere 
" issi " fet il " serront arere 
cil qui sont venu premerein 
e devant els li daerein 
des apelez i a grantment 
mes li eslit sont clerement " 
or avez l evangile oie 
mes ne savez que signefie 
plusors de vos si clers ne sont 
ou si de clers apris ne l ont 
mes jeo vos dirrai endreit mei 
iceo que jeo entent e vei 
li prodhom qui primes le jor 
mist ses ovrers en son labor 
signefie le rei de gloire 
qui done a ses ovrers victoire 
puisque deus out el grant deluge 
salvé noe dedenz sa huge 
e sa mesnee e ses enfanz 
sempres en fu li mondes granz 
e restorez e recreuz 
donc est nostre sires eissuz 
de sa meson e si vint querre 
ovrers por laborer sa terre 
donc aloa deu ses ovrers 
abraham fu tot li premers 
qui fu prince des prodeshomes 
de la qui semence nos somes 
endreit la terce s en revint 
si come venir le covint 
aloer le proz moyses 
qui out de la vigne grant fes 
puis revint si com jeo vos di 
nostre seignor endreit midi 
si aloa le bon davi 
qui de sa grace ert repleni 
endreit none prist daniel 
e jeremies e johel 
e les altres qui devinerent 
les choses qui a venir erent 
vers le vespre est deu devalé 
dreit el marche de la cite 
car il vint en la fin del monde 
e prist en la reine monde 
son ostel e son habitacle 
par deite e par miracle 
e covri c est chose certeine 
sa deite en char humeine 
e vint el monde preecher 
e veie de vie enseigner 
donc trova gent qui ne creeient 
si lor demanda qu il feseient 
e cil li respondirent donques 
que il n aveient trové onques 
qui lor eust dit ne mostré 
la veie de lor salvete 
donc lor enseigna deu la lei 
donques apela il a sei 
perre pol johan e andreu 
cil furent en la vigne deu 
ovrer si leal e si fort 
onques por dotance de mort 
ne faillirent a lor seignor 
e il lor fist si grant honor 
qu il lor dona le dener d or 
e qu il lor bailla son tresor 
a departir e a despendre 
e cil si firent sanz mesprendre 
uncor est dreit que vos esponde 
por quei li termine del monde 
sont assigné a cels del jor 
si vos avrai geté d error 
tant com li jors a plus duré 
a l ore qu il est avespré 
envers ceo qui est a venir 
altresi poez vos tenir 
que li monz aveit duré plus 
quant deu vint en terre ca jus 
avers ceo que plus en i a 
issi le me signefia 
li bons evesques de paris 
morice de qui jeo l apris 
e uncor en altre latin 
deus aloe ovrers al matin 
quant il prent homes en enfance 
en bone fei e en creance 
a terce aloe les asquanz 
quant il les prent endreit trente anz 
en sa lei e en son servise 
e li midis nos redevise 
cels qu endreit quarante anz visite 
la grace del seint esperite 
endreit none reloe deus 
ovrers quant il en prent de tels 
a faire son comandement 
qui eage ont passé grantment 
vers le vespre redescent il 
come dolz e come gentil 
car il les prent en lor feblesce 
e en la fin de lor veillesce 
e quant vent al point de la mort 
lem troeve alcun qui se remort 
e se repent e merci crie 
e regeist sa tricherie 
e par mult grant devocion 
requert a deu confession 
e une horette el champ labore 
avent que donc la mort l acore 
ben repentant e ben confes 
il n a pas sustenu tel fes 
veirement come li premer 
mes il avra tot le dener 
tant par est deus larges e dolz 
or seit posé qu alcuns estolz 
parolt a deu e si li die 
" deus ja ai jeo tote ma vie 
ci en ta vigne laboré 
e soffert la pluie e l ore 
e tu faiz celui per a mei 
qui n a laboré endreit sei 
ne mais une horette petite " 
e deu respont " jeo sui tot quite 
vers tei par raison bels amis 
tu as quanque jeo te pramis 
tu as le regne pardurable 
ne me list il estre merciable 
vers cestui qui vint orendreit 
ma seignorie que valdreit 
si del men doner ne poeie 
tot por nent si jeo le voleie " 
or poez entendre seignors 
que mult est pres li deu socors 
a qui l apele de bon cuoer 
mes nul ne se deit a nul foer 
por ceste esperance targer 
d estre en la vigne deu ovrer 
meint fol pense en sa conscience 
" deu jeo puis ben aveir licence " 
fet il " de faire cest pecche 
tant que veillesce m ait merché 
e geté hors de ma jovente " 
ceste pensee est mult dolente 
e mult pesme e mult decevable 
e vent par engin del diable 
car nul n a terme de sa fin 
tels est morz puis jehui matin 
que lem peust trover er seir 
plein de sante e de poeir 
seignors por deu pernez i garde 
que li leres que mal feu arde 
n atent fors qu endormi vos truisse 
si fort que desrober vos puisse 
fetes com li chevaler font 
es herberges quant poor ont 
que la nuit assailli ne seient 
lor enemis sevent e veient 
que vendront entor els la nuit 
donc verreiz qu il s armeront tuit 
que des armez sorpris ne seient 
alsi font cil qui en deu creient 
car d almosne e de charite 
e d amer deu en verite 
e son proisme alsi come sei 
en lealte en bone fei 
font entor els un si bon mur 
e si espes e si seur 
que il n i a pertuis ne fraite 
ne li leres qui toz agaite 
qui mult volenters i entrast 
ne poet trover par unt il past 
or nos armom en tel manere 
que ja a la nostre banere 
li traitres medler ne s ost 
ne qu onques par trestot son ost 
ne seiom demi pe rusé 
nos qui tant ainz avom musé 
qu atendom nos a laborer 
s il comence a avesprer 
que la nuit nos truisse en oisose 
qui tant est neire e tenebrose 
ceo est la mort qui ren n esparne 
jamais jor del regne superne 
ne verrom clarte ne lumere 
jamais de la basse fumere 
n istrom por nule destinee 
si nos en ceste matinee 
ou einz la nuit ne nos armom 
fols somes que i atendom 
grant peril est e grant dotance 
de trop atendre en esperance 
meint home en atendant merci 
est engigné jeo l vos afi 
car endementers qu il atent 
l estoet chair en jugement 
en jugement e en justise 
si l estoet venir a juise 
por deu seignors e por ses seinz 
ne seiom perescos ne feinz 
trop atendom de jor en jor 
de venir a nostre salveor 
qui aise atent aise le fuit 
mal ait l arbre qui ne fet fruit 
trenché deit estre e el feu mis 
trop somes longuement jolis 
trop somes as vices amors 
comben garderom nos les pors 
al citezein que nos servom 
grant feim en son servise avom 
e grant sei e mult grant mesaise 
e ben savom que a grant aise 
est tot li daerein garcon 
ches nostre pere en sa maison 
e si nos torniom arere 
merci criant od simple chere 
nos savom ben que il vendreit 
encontre nos si nos fereit 
de noef revestir e chalcer 
e fereit por nos grant manger 
e granz noeces e grant convi 
onques si fole ren ne vi 
com nos somes si deu me veie 
qui conoissom la dreite veie 
e tot de gre alom la torte 
en noz cols lacom la rohorte 
qui nos destruit e qui nos pent 
mult est fols qui ne se repent 
tant com il a tens e espace 
seignors que deu merci vos face 
alez merci querre e rover 
tant com vos la poez trover 
altrement ne l avreiz james 
apelez tant com il est pres 
nostre seignor si vos orra 
ja sanz merci ne vos lerra 
si vos la requerez a hore 
mes si vos i fetes demore 
tant que vos ne puissez parler 
ne li prier ne apeler 
donc vos ert il si esloigné 
qu a peine i trovereiz pite 
aprismez vos par repentance 
par confesse e par penitance 
ben avez oi recorder 
qu em se poet a lui acorder 
par fei e par confession 
par almosne e par oraison 
quant ceste mescine savez 
tant come leisir en avez 
entremettez vos de garir 
ne laissez voz plaies porrir 
car si eles sont sorsanees 
a peine serront puis curees 
entendez le sens de l escrit 
de l evangile qui nos dit 
" freres orez e si veillez 
seiez prestz e aparaillez 
car vos ne savez quant vendra 
li baners qui vos somondra 
e criera levez sus levez 
od l espos as noeces entrez " 
si donc avez vostre oille a querre 
li porters qui la porte serre 
vos forsclorra n en dotez mie 
hors de la bele compaignie 
de la joie qui toz dis dure 
james de la valee obscure 
n istreiz mes toz dis sanz fin 
meindreiz el pullent sozterrin 
en la jaole pardurable 
dedenz la maison al diable 
de la aler deu nos defende 
car puis n i a mester amende 
merci crier ne altre chose 
mes einz que la porte seit close 
seiom prestz si ferom que sages 
car ja est meuz li messages 
e mult grant aleure vent 
qui uncor a nuit si devent 
nos somondra ou le matin 
toz jors s aprisme nostre fin 
nos savom ben que nos morrom 
nule ren plus certe n avom 
de ren ne somes meins certein 
quant ceo serra hui ou demein 
e quant cert somes de morir 
e ne savom quant deit venir 
ben nos deussom porveeir 
e jor e nuit matin e seir 
que si aparaillé fussom 
qu as noeces entrer peussom 
desque nos serriom somons 
seignors por deu e por ses nons 
gardez que jeo n aie semé 
ne ma semence ne mon ble 
entre espines n en terre veine 
ne sor perres ne en l areine 
mes en terre qui face fruit 
seiez si garni e estruit 
des essamples del bestiaire 
que vos en lessez mal a faire 
e al ben ovrer mettez peine 
por aveir la joie certeine 
car ceste joie ci terrestre 
ne poet mie longuement estre 
ne poet tenir ne poet durer 
nuls ne se deit asseurer 
car avis m est selonc mon sens 
que nos somes el peior tens 
qui fust puis l incarnacion 
en nule generacion 
qui tenist crestiene lei 
ou est hui lealte e fei 
ou est almosne e charite 
ou est dreiture e verite 
chastete e religion 
ou est merci ou est pardon 
ou est honor ou est largesce 
ou est amor ou est simplesce 
ou est dolcor e corteisie 
ou est pite ou est aie 
ou est veir dit ne jugement 
qui vers le loier ne se prent 
ou est concorde e bone pes 
cestes vertuz ne regnent mes 
e si els regnent en alcun 
entre mil n en trovereiz un 
li monz est hui si desleals 
e si traitres e si fals 
si culvert si de male part 
si torcenos gaignart 
si envios si mesdisant 
si menteor si enquisant 
si vilein e si garconer 
si malvais e si paltoner 
si gaiteant si plaideor 
si aver si fals jugeor 
orgoillos e si tyrant 
si eschif e si guerreiant 
si coveitos en tote guise 
si oblios de bon servise 
si traitre si engignant 
si usurer e si marchant 
si blandissant si losenger 
si glot de beivre e de manger 
si plein de vices e d ordure 
que c est merveille que tant dure 
quant li monz est si desleals 
donc di jeo que mult est vassals 
qui parmi trespasser s en poet 
si que chair ne li estoet 
ne n est recreant ne veincu 
e del baston e de l escu 
lui estoet saveir a plente 
qui deu done del poeste 
ceste bataille est a meschef 
e dure e perillose e gref 
car desque home est el champ mis 
si l estoet a treis enemis 
combatre sei e nuit e jor 
qui mult li rendent dur estor 
trop par est li estors pesanz 
car si il viveit cinc vinz anz 
si l estoet il ades combatre 
contre cels qui l voelent abatre 
de ces treis li covent defendre 
ou la recreantise rendre 
diable est l enemi premer 
qui l agaite a faire peccher 
cest mont est l enemi secont 
qui li gette meint colp parfont 
li terz ceo est sa char demeine 
qui plus l assalt e le demeine 
que nul des altres deus ne fait 
c est li pire enemi qu il ait 
mult deit estre tenu a ber 
qui de ces treis se poet garder 
li prodhome s en defent ben 
qu il ne conquerent sor lui ren 
car armes a por sei covrir 
e por defendre e por garir 
ces armes sont por verite 
fei esperance e charite 
qui de cestes est ben covert 
en la bataille ren ne pert 
ainz veint les treis ultreement 
qui ci l assaillent durement 
or priom deu qui nos crea 
qui nos fist nestre e qui nos a 
mis el champ e en la bataille 
qu il nos conseit e qu il nos vaille 
e qu il nos dont par sa merci 
si ben combatre e passer ci 
par entre les bens temporals 
que nos les bens espiritals 
ne perdom en nule manere 
tels deit estre nostre priere 
e deus par sa seintisme grace 
si nos conseit e tels nos face 
e nos dont tel repentement 
que nos al jor del jugement 
seiom a sa destre partie 
amen amen chescun en die 
guillame qui cest livre fist 
en la definaille tant dist 
de sire raul son seignor 
por qui il fu en cest labor 
qu il li a ben guerdoné 
pramis li a e ben doné 
ben li a covenant tenu 
a raul est ben avenu 
car il a son non aempli 
ne l a mie mis en obli 
tels est come son non devise 
e jeo m en lo de son servise 
cest non raul sone grant chose 
ore vos aprendrom la glose 
treis sillabes i a ajustees 
qui de treis nons sont recolpees 
treis sillabes i a sanz plus 
le e le e le 
le est pris de 
e le vent de 
e la terce sillabe 
dit altretant come 
si le non est a dreit glosé 
ert en mileu posé 
cest non raul est apuié 
e de raison e de pite 
pite e dolcor e raison 
ont en son quoer fait maison 
e deus li otreit par sa grace 
que il si bon ostel lui face 
e tant le serve e itant aimt 
qu en la halte joie ou deu maint 
puist monter a icel jor 
ou li juste e li peccheor 
devant le juge trembleront 
e lor jugement atendront 
