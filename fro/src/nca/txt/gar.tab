faites nous bien seingnor baron 
que diex li fius marie 
vous meche tous en sa maison 
et en sa compaignie 
veoir ne vous puis mie 
pour moi vous voie jesus cris 
et tous chiax mete en paradis 
ki me feront aie 
a mere dieu sainte marie 
souveraine quele heure est il 
je n ot nului trop me tieng vill 
que je n ai au mains un garchon 
qui me remenast en maison 
car s il ne savoit bien canter 
si saroit il dou pain rouver 
et moi mener as grans osteus 
e las con je sui disiteus 
il ne me faut plus nule rien 
sire vous n alés mie bien 
vous querrés ja en cest celier 
a mere dieu veuillié me aidier 
ki es ce qui si bien m avoie 
preudons se jhesus me doint joie 
cou est uns povres triquemers 
pour dieu je croi qu il soit mout bers 
viengne avant a lui veull parler 
vés me chi te veus tu louer 
sire a quoi seroi che faire 
pour mi pourmener sans mesfaire 
aval la cite de tournay 
tu prieras je canterai 
s arons asses argent et pain 
he par la panche saint gillain 
bien me cuidiés ore foubert 
mais je vous di bien en apert 
k un escucon le jour aray 
de tant k avoeques vous iray 
et si n en lairai nule cose 
biaus dous amis car ne me chose 
coument t apel on jehannet 
jehannet tes cors ait dehait 
se te ne l aras volentiers 
se de mon mestier es maniers 
grans riches hom en devenras 
alons je ne m esmaie pas 
d estre grans maistres temprement 
je prierai diex gries tourment 
envoit tous chiax k au povre aveule 
feront nes une bone seule 
car il l aroient bien perdu 
biax dous jehanet que dis tu 
tu me fais au cuer trop grant ire 
ne vous en caille biaus dous sire 
c est pour ces vilains decevoir 
cantés je vous aiderai voir 
et cascuns dou pain nous donra 
mere dieu qui vous servira 
joie a toute sa vie 
mout bon guerredon en ara 
car en vo compaignie 
sera dame jolie 
pour tous mes bienfaiteurs vous proi 
et pour ciaus qui le fill le roi 
servent sans vilonie 
he pour dieu ne nous falés mie 
que vous dou pain ne nous donnés 
sire un petit chi m atendés 
rouver vois a cel grant ostel 
seignor pour dieu l esperitel 
faites un povre aveule bien 
sire ne puis avoir nul rien 
alons ent que diex lor doint honte 
il n ont que donner or me conte 
hanet se nus t i respondi 
nenil sire mais j atendi 
qu il eskingnoient malement 
jehanet par anuiement 
eusses eut que que soit 
sire jhesus cris n i aroit 
car je sui maistres dou mestier 
cantés nous arons a mangier 
car par parler les vainterai 
dou roy de sesile diray 
que diex soit en s aie 
qui cascun jour est en asay 
contre la gent haie 
or a chevalerie 
remandee par tout le mont 
tout cil qui nule cose n ont 
iront a ost banie 
he par le trau sainte souffie 
sire se de nient poons vivre 
nous serons anquenuit tout ivre 
voiés con cascuns nous aporte 
par le cul bieu ne huis ne porte 
ne vi encore anuit ouvrir 
chi porriemes de faim morir 
ainsque nus riens nous aportast 
par le foi que je doi saint vast 
ja mais ne quier mener aveule 
n avient une aventure seule 
hanot foi que je doi tes kennes 
a un cop ne kiet pas li caisnes 
se je ja mais pain ne rouvoie 
joliement me maintenroie 
tant ai je deniers assamblés 
mout maisement me resamblés 
sire que se deniers avoie 
moi et vous en aaisseroie 
ne tant k il porroient durer 
ne vous converroit pain rouver 
ains seroit vos sans contredit 
hanet pour tant que tu as dit 
partiras a trestout le mien 
d or en avant je te di bien 
se nous n avons riens ore eu 
nous soumes tres bien pourveu 
d avoir a boire et a mengier 
sire se diex me puist aidier 
vous avés droit diex con grant feste 
menrons car je sai bien de geste 
canter si vous en deduirai 
et se mestier avés je arai 
tantost bele garce amenee 
qui n ara pas pance ridee 
mais blance et tenre le viaire 
nus tele ne porroit pourtraire 
de pourtraiour ne de pincel 
gillot un escuier si bel 
n a si jolit ne si bien fait 
et si ara un tel connait 
k a escuelloites sauriens ens 
tu me fais aachier les dens 
hanet de tel raison laidis 
je ne veull pas que tu me dis 
d avoir garce que bele l ai 
et quant je le pourqulerai 
tu le me venras estuper 
c on li porra tres bien jeter 
seur les plantes des pies trois des 
sire vilainement parlés 
ne parlés plus si laidement 
nus ne m ot fors que tu seulment 
biax dous jehannet ke je sache 
sire atendé me ceste plache 
je vois faire un petit d orine 
truans diex vous doint mal estrine 
quant si desordenement parlés 
mais chierement le comparrés 
tenés pour cou 
hannet or me di se je ai plaie 
plaie mais dont venroit li plaie 
orendroit une tele paie 
me donna ore ne sai cui 
pour le kul bieu j estoie enki 
et que ne me hucastes vous 
a biax jehannet amis dous 
se j eusse un seul mot groucié 
il m eust lues tel cop lancié 
qu il i parust toute ma vie 
sire ne vous esmaiés mie 
on sane mout bien d orbes cops 
voire hanet mais tout li os 
de la joe forment me duellent 
biaus dous sire de tex cops muerent 
aucunes gens mais bien garrés 
car anquenuit sus loierés 
de la fiente d un cras poulain 
si vous trouverés demain sain 
je le vous di trestout pour voir 
car jadis sire grant avoir 
gaaingnai a sans plus garir 
un enfant ki devoit morir 
je li fis une puisson crasse 
devant aus mis ains de plus crasse 
ne peuc avoir s ai tout laissié 
par foi hanet diex t a aidié 
et t a a bon port arivé 
se sens veus faire t as trouvé 
qui te soustenra le menton 
sire mout tres bon valeton 
me trouverés seur et sene 
on ara tel lincuel bué 
et pendu qui tex n estoit mie 
hanet je t amerai ma vie 
je vorroie ore estre en maison 
quant tu viens a un grant perron 
deus maisons de la siet mes mes 
sire donques maint par dales 
hue qui de hontevuignies 
a le seurnon vers ruengnies 
siet li vile dont je parole 
tu as esté a boune escole 
hannet ja venras a mon mes 
sire je i sui or vous souffrés 
j ouverrai l uis ou siet li clinke 
hannet une fuelle de venke 
a sor le suell ou elle siet 
sire ens estes or ne vous griet 
mais faites tost apertement 
et si me donnés de l argent 
si m en irai a le viande 
jehannet en me bourse grande 
a il deniers a grant plante 
prent ent tout a ta volente 
se poi en as prent ent encore 
je vaurroie que ci fust ore 
m amiete trop le desir 
biau dou sire a mon revenir 
l amenrai ses ou elle pine 
sire oil c est une mescine 
ki fait batre ses angelins 
je l ai veue aval ces molins 
piner caillaus et esbourer 
faites tost laissié m ent aler 
ke li bons vins sera tost hors 
e si metés vo houce fors 
car elle est toute desciree 
vés sire comme est esclouee 
la boucle de vostre coroie 
prent coroie boucle et monoie 
et houche porte tout refaire 
bien sai que tu ne pues meffaire 
mais emploie bien ton argent 
en vin en pain et en fourment 
et s acate boune viande 
jehanet je le te comande 
s amaine m amie en ta voie 
volentiers se dix me doint joie 
je m en vois or priés pour mi 
va t ent je te tieng a ami 
seignor ai je bien mis a point 
cel aweule la qui n a point 
d argent ne de houce ausi 
j en port trestout sans nes un si 
par foi il cuidoit que je fusse 
si povres que je riens n eusse 
mais du sien asses humerai 
et as compaignons en donrai 
tant que riens ne m en demourra 
mais certes ja ne m avenra 
que le sien en jour de ma vie 
en porte que je ne li die 
se ne lui di j aie dehait 
sire querés autre vallet 
je ne vous veul mie trahir 
je m aaiserai par loisir 
dou vostre et par droite raison 
ne vous ai je bien mené dont 
or nes un gre je ne vous sai 
certes de vo argent que j ai 
ne de vo houce je m en vois 
ha ha diex con je sui destrois 
ou est li mors qui tant demeure 
ke ne me prent mais ains ceste eure 
certes demain l atenderai 
adont bien cent cops li donrai 
foi que je doi m amie margue 
fi de vous enne sui je au large 
je n aconte un estront a vous 
vous estes fel et envious 
se n estoit pour tes compaingnons 
vous ariés ja mil millons 
mais pour iaus serés deportés 
s il ne vous siet si me sivés 
