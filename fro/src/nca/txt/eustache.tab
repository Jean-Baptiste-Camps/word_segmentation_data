qui weult oir sarmon novel 
drois et verai et bon et bel 
face escout et entende a moi 
et je li dirai sanz desvei 
d un saint martir la passion 
de grant merite et de haut non 
eustase fu apelé 
puisque il fu regeneré 
la verite vos en dirai 
si comme enn escrit la trovai 
comment jhesus le converti 
comment de son pais issi 
con grant duel out et con grant peinne 
puisque il fu hors de son reinne 
de sa fame et de ses emfanz 
ke il perdi par plusors anz 
con l emperere le fist querre 
con fu trouvé en autre terre 
et o quel joie il repaira 
con l emperere l ennora 
conment ses deuz filz retrouva 
et sa fame que il laissa 
dedenz la barge au notonnier 
qui en la mer le vuolt noier 
et en la fin o quel amor 
o quel joie et o quel douchor 
il souffri mort por jhesucrist 
qui saint gabriel li tramist 
qui le condist en icel reine 
ou est toz jors repos sanz painne 
el tens troien l empereor 
qui des rommains estoit seignor 
fu un chevalier preuz et sage 
riches d avoir haut de parage 
de riches parens et d amis 
n avoit plus puissant el pais 
si comme enn escrist le trouvon 
placidus fu som propre non 
seneschal fu l empereor 
des chevaliers mestre et doutor 
l emperere l avoit mont chier 
por cen qu il iert bon chevalier 
et por cen que mont sagement 
menot ses oz gardant sa gent 
et il enn estoit si bien duit 
ku estre ne pooit desconfit 
de proeeche essample monstrout 
as ennemis quant assemblot 
mont s i joignoit hardiement 
et s en repairout sagement 
sa lanche estoit mont roide et fort 
cil qu il feroit pres iert de mort 
ne li valut escu un gant 
ne nul hauberc n eaume luissant 
souvent les faissoit enverser 
l un sor l autre mort adenter 
s espee n estoit pas celee 
assez souvent estoit monstree 
toutes les fez qu il la traoit 
grant damage lor en faissoit 
trenchout lor poinz et braz et testes 
la ou estoit corrout tempestes 
ses ennemis par tout cachoit 
em quelque lieu qu il les trovoit 
de l enchauz iert tout primerain 
del repairier le deraain 
merveilles bien li avenoit 
de trestout cen qu il emprenoit 
paaiens estoit ne creooit mie 
et neporquant menot tel vie 
qui bien semblout de crestien 
mont se peinnot de faire bien 
a pouvre gent s abbandonot 
de son avoir mont li donot 
as orphelins lor fie rendeit 
et as veves mariz estoit 
les orphelinnes mariot 
et les enchartrés visitot 
as pouvres iert humbles et pius 
ja a un soul ne fut eschius 
la riche gent mont l ennoroient 
et l amoient et le cremoient 
o toute maniere de gent 
se savoit avoir cointement 
redez estoit mont en justisse 
et droiturier en itel guisse 
qu il ne feist fauz jugement 
por nul avoir son enscient 
plusors hommes garda de mort 
qui estoient jugié a tort 
mont estoit sages de cachier 
de berser et de rivoier 
de chiens d oiseax d autres deduiz 
des enfanche iert bien entenduiz 
dame avoit mont ennoree 
de riche gent del pais nee 
qui mont l enseignout de bien fere 
et mont li poiet ichen plaire 
as pouvres donnoit a mengier 
a boivre a vestir a cauchier 
en cen avoit mis son deduit 
le plus del jor et de la nuit 
deuz fix avoit genvrez assez 
katre anz avoit li plus ain nez 
ke il amoit mont tendrement 
et doctrinnot mont sagement 
senz et proueche et cortoisie 
lor enseignot par grant maistrie 
des or oiez com par est grant 
et sanz compereson puissant 
la misericorde de de 
et la soee benignite 
qui donne foi as mescreanz 
et avoie les foloianz 
cestui de rien ne l conoissoit 
ne aoroit ne ne creoit 
mes par itant con ge vos dis 
ke as pouvres iert ententis 
por icen l a dex regardé 
qui en tout aime charite 
et si com dit seinte escripture 
touz jors sanz fin charite dure 
un jor avint qu aloit chacier 
si conme il en iert costumier 
en une forest mont pleniere 
de bestes de mainte maniere 
de mont riche chevalerie 
mena o soi grant compaignie 
cascuns tint son arc en son poig 
et li quivre n estoit pas loig 
a l archon pendoit devers destre 
qu i ne nuisse a lait senestre 
o les saietes barbelleez 
leez trenchanz et achereez 
cascuns sor som destrier seoit 
autre cacheor n i queroit 
kant il furent el bois entré 
ne furent gaires loig alé 
qu il encontrent un fouc de cers 
qui paissoient par les desers 
placidus mont bien ordena 
ses compaignons et enseigna 
conment les cers ateinderroient 
et comment berser i porroient 
puis a fait les chiens descoupler 
as cers less a fait tost huer 
de l abai des chiens et do hu 
se sont li cerf tost esmeu 
placidus souvent esperonne 
d eures en autres son cor sonne 
souvent le fait as chiens oir 
por eulz faire plus esbaudir 
et li autre tuit ensement 
poignent apres conmunement 
en un lieu de la grant compaigne 
des cers qu il fuient par la plaigne 
estoit un cerf o mont gent cors 
gros ot le col et lonc le cors 
cras et roont plains et luissanz 
et plus des autres auques granz 
de cors de membres de fachon 
ne sai faire compereson 
omques ne fu par nule gent 
veu si cras si bel si gent 
les chevaliers mont l esgarderent 
et de lui prendre se penerent 
mes il ne l porent mie prendre 
omques n i sorent tant entendre 
assez i out trait et lanchié 
mes onc n i fu par eulz touchié 
placidus mont se merveillout 
de sa beaute et porpensout 
comment retenir le poreit 
mes son senz pas n i souffissoit 
ker li cerf estoit tant isnel 
ne l aconseust un quarrel 
et souvent iert tout le premier 
et souvent iert le deesrier 
souvent aparissoit vers destre 
et mont souvent devers senestre 
et quant il voloit s arestot 
tant iert seurs riens ne doutot 
ne cremoit seus ne treeilliers 
reles de chiens cors de levriers 
ne nule maniere d engien 
ke seust faire crestien 
li cers des autres se depart 
n i a chevalier ne l esgart 
et placidus bien l esgarda 
mont li est bel qu i s en sevra 
por lui soul touz les autres laisse 
apres lui soul point et eslaisse 
de si qu a sis des chevaliers 
poignant apres sor les destriers 
cascuns de l ateindre se peinne 
mes lors chevax perdent l aleinne 
estangié furent tost et las 
s il lor estut aler le pas 
et tuit li autre chevalier 
erent ententif au cachier 
des autres cers la grant compaigne 
qui s en fuioit par la montaigne 
et placidus point ne s alente 
tout sol siut son cerf par la sente 
le destrier souvent esperonne 
et le destrier granz saus li donne 
qui poi ne grant ne s alentot 
mes de corre mont s amendot 
dex li donnot itel vertu 
qui avoit ja tout porveu 
comment des autres chevaliers 
placidus qui mont avoit chiers 
esloignout mont enz el boscage 
por demostrer lui son corage 
parmi le bois le cers s en vait 
et placidus nul point ne l lait 
de lui prendre forment s arguee 
touz jors le sieut a la veuee 
en la forest bien em parfont 
iert un rochier haut et roont 
de toutes pars iert le pendant 
n i peust monter riens vivant 
li cerf i vait isnelement 
est sus montez sanz grevement 
et placidus s est aprismié 
de la montaigne desqu al pie 
areste soi jus en la plaigne 
et vit le cerf en la montaigne 
qui mont estoit haute et aguee 
de toutes pars l a bien veuee 
mes ne pot pas engien trouver 
par quoi il puisse sus monter 
mont par est voirs irez granment 
kant voit que le cerf ne descent 
par ire torne son cheval 
primes amont et puis aval 
et dont regarde contremont 
et met sa main devant son front 
por le rai del soleil parir 
ke le cerf puisse mielz chosir 
puis la montaigne ravironne 
noise et hue et son cor sonne 
dont se trait il um poi ariere 
et o ses paumes fet espierre 
et point vers lui par le costal 
por lui faire saillir el val 
mes le cerf ne s em mut noient 
ker seur est et reins ne crient 
seignors oiez chose mirable 
bone a oir et delitable 
del cerf prendre est cist enn effrei 
mes li cers a tendu sa rei 
ou il prendra le veneor 
qui l a cachié trestoute jor 
une corde d umilite 
o trois cordons de charite 
a estendu ou se ferra 
ne ja ne s em departirra 
d um des cordons lonc tens avoit 
iert ja lié bien le savoit 
or en i voldra dieu ajoindre 
si que n i porra james rompre 
ker si comme dit salemon 
corde qui a double cordon 
ne ront mie legierement 
ainz dure bien et longuement 
orr oiez que sont li cordon 
le quel ill ot et le quel non 
itant de charite avoit 
que as povres mont bien faisoit 
mes tant ne quant ne conoissoit 
son criator ne ne creoit 
desormes sera crestien 
dieu amera sor toute rien 
et en dieu trestouz ses amis 
et por dieu touz ses ennemis 
dont avra carite pleniere 
bone et veraie et toute entiere 
ha conme iert cil beneuré 
qui porra estre envolepé 
de corde de si grant bonte 
conme est veraie charite 
ne sera mie empeechiee 
ainz iert delivre de pechie 
ker c est veraiee delivranche 
en dieu avoit ferme creanche 
et lui amer et por s enor 
vers tout honme avoit amor 
de cen avon assez parlé 
ke lon ne tiegne a enuié 
a ces clers en lesseron dire 
si reprendroms nostre matire 
placidus est en la valee 
la montaigne a avironnee 
mont li pese mont li ennee 
ke il n i a vee trouvee 
irez en est tant ne l sai dire 
vers le cerf sovent ses euz mire 
ker mont li plot a esgarder 
quer n i vit omques mes som per 
desus le cerf entre les cors 
qui ierent gros et lons et fors 
un signe li est apparu 
omques plus bel ne fu veu 
ker une croiz resplendissant 
plus clere que soleil luissant 
et um ymage de desus 
qui luissoit autretant ou plus 
desus le cerf li aparut 
omques plus bel signe ne fust 
l ymage qui iert en la croiz 
au cerf donne raison et voiz 
a placidum le fait parler 
si conme ja m orrez conter 
" o placide que as eu 
por quoi m as hui tant enseu 
por moi prendre t es traveillié 
or n en soiez mes engregié 
a toi me sui venu moustrer 
en cest cerf et a toi parler 
je sui li sauverez jhesus 
qui des cieuz descendi cha jus 
por raaindre l umain lignage 
si comme il pert en cest ymage 
voil soffrir mort et passion 
por a touz estre raanchon 
et por euz de sathan garder 
qu il n es puisse mes devorer 
ne me quenoissiez noient 
si m as servi mont longuement 
les almosnes que tu faissoiez 
k es mains de mes pouvres metoiez 
sont presentees devant moi 
por cen me vien monstrer a toi 
ker ge ne woil mes que sathan 
de toi face eschar n emgam 
ke il te plus face aorer 
ses ydoles ne cultiver 
ke riens n oient ne riens ne sentent 
ne ver ne dient ne ne mentent 
n est plus droiz qu en mon soudoier 
soit le deable parchonnier 
mien est le bien suen est le mal 
dont il est seignor primcipal " 
placidus la parole oi 
a merveilles s em esbahi 
tel peor a ne soit que fait 
les resnes de son cheval lait 
conme espasmé de son cheval 
chai a terre contrewal 
kant il fu a soi repairié 
de la terre s est redrechié 
merveille soi qu ill a eu 
por qu il chai et qu a veu 
aprismié s est et neporquant 
del cerf sil li a dit itant 
" ice qu avez dit em present 
dites encor apertement 
ker je le voil por cen savoir 
qu em vos woil metre mon espoir " 
et nostre sire li respont 
par le cerf qui estoit el mont 
" or entent a moi placide 
em brief tens le t avrai conté 
je sui jesus quil le ciel fis 
l air et la mer terre et abis 
qui sanz matiere tout criai 
soleil et lune et ordenai 
et les posai el firmament 
et les planetes ensement 
et des estoilles tout le cors 
et les creissanz et les decors 
par moi sont les jors compassez 
les moiz et les anz ordenez 
je sui qui de terre formai 
homme et fame que je posai 
em paradis mes li sathan 
de la pomme nos fist engan 
de paradis furent geté 
dont il estoient herité 
por restorer cel heritage 
a euz et a tout lor lignage 
en terre de char me vesti 
en croiz fui mort puis sepeli 
et au tiers jors resussitai 
a mes apostres me monstrai " 
quant cen entendi placidus 
tantost a terre chai jus 
et dist itant " sire je croi 
en cen iert mes touz dis ma foi 
bien croi qu estes de tout puissanz 
et s avoiez les folloienz " 
" o placide se as en moi 
de tout en tout mise ta foi 
ke tu voilles por moi laissier 
as ydoles sacrefier 
a l envesque des crestiens 
qui est mestre et garde des miens 
sanz demorance t en iras 
et humblement li requerras 
ke il te woille baptissier 
et en mon non saintefier 
et qu il t oigne d uille et de cresme 
si comme afiert au seint baptesme 
sire " cen li dist placidus 
" cen ne me puet defendre nus 
ke ne fache vostre commant 
tant con durrai mes en avant 
mes itant sire dites moi 
se vos vollez que cest secrei 
die ma fame ou je larrai 
et se a mes filz le dirai " 
jesus respont " tu lor diras 
et ensemble o toi les mesras 
a l envesque por baptissier 
por eulz laver et espurgier 
de la malice et del pechie 
de cen qu avez sacrefiee 
a l idole et fausse et wainne 
qui plus fait mal qu ele n ensainne 
puisque tu seras baptisié 
et en mon non saintefiee 
et eslavé en la seinte onde 
par quoi seras de pechie monde 
si revendras parler a moi 
et je me parirai a toi 
ker idont te woil enseignier 
que doiz tenir et que laissier 
et de mainte chose garnir 
qui est encor a avenir 
de mes secrez te woil monstrer 
et en vraie foi confremer " 
empres icen si ne dist plus 
si que bien le vit placidus 
contremont l air s en est alé 
el ciel s en entre o grant clarte 
et placidus pensis et morne 
a son ostel soul s en retorne 
la nuit quant il se fu couchié 
et il se sont touz acoiee 
ke touz dorment par la maison 
a sa femme sa vision 
reconte issi comme il la vit 
et tot mot a mot li a dit 
la france dame quant l oi 
a merveilles s en esjoi 
por la joie por la douchor 
en haut escriee a son seignor 
" sire se dex me face bien 
ce est le dieu que crestien 
servent et creent et aorent 
et en toutes manieres honorent 
ce est le dieu de parreis 
qui s aparist a ses amis 
qu il en crois fu por nos pené 
por nos garrir de l enferte 
ke avions del premier pere 
et de nostre premiere mere 
par la foi sire que vos doi 
ier devant jor parla a moi 
ce me fu vis en mon dormant 
et enn apert me dist itant 
ke vos et je et nos deuz fix 
serions o lui mes touz dix 
por cen sai bien certainnement 
ke ce est cist n en dout noient 
qui par le cerf a vos parla 
et ier a moi se demonstra 
beax chier sire isnelement 
faison tout son commandement 
alon en la au seint prouverre 
por apprendre que devon crerre 
et por lui humblement proier 
ke il nos voille baptissier 
quer par la grase del baptesme 
et par l enuncion del cresme 
sont si ami et si privé 
chil quil crestien sont nommé " 
placidus dist " je n en dout rien 
ker il le m enseigna mont bien 
tantqu avez dit bien me mostra 
kant par le cerf o moi parla 
or en alon sanz demoranche 
en lui soit mes nostre fianche " 
atant amdui s en sont levé 
kant lor erre ont apresté 
touz souz i vont ne mes d itant 
k ovec eulz vont lor dui enfant 
tout belement s en sont issu 
ker ne weullent qu il soit seu 
ne qu il en sorde renonmee 
ne parole par la contree 
nis lors serjans n en sorent rien 
anchois la lor celerent bien 
a l envesque en sont venu 
sil li ont tout reconneu 
conment jhesus lor apparut 
et conment cascun le connut 
et em quel forme se monstra 
quantqu il lor dist et conmanda 
de chief en chief la verite 
au seint envesque ont tot conté 
puis li dient que lor creanche 
ont en lui misse sanz doutance 
et qu il croient certainnement 
ke il est dieu ommipotent 
puis requerrent par charite 
ke il soient regeneré 
le seint envesque quant oit 
la vision qu euz li ont dit 
et qu euz requerrent humblement 
del baptesme le sacrement 
poiez savoir grant joie enn ot 
et qu en son cuer dieu en loiot 
de maintenant les princheigna 
et enn apres lor enseigna 
des crestiens toute la loi 
toute la creanche et la foi 
kant il furent bien enseignié 
de la sainte eve sont moillié 
trois fois par l invocation 
de jhesucrist et de son non 
el non de seinte trinite 
sont baptissié et confermé 
li envesque qui es baptiza 
a cascun son non remua 
placidum por sa grant bonte 
eustase a il apelé 
et sa fame par non est dite 
por sa saintee theospite 
lor aisnez fix agapitus 
et li puis né theospitus 
apresqu il furent baptizié 
et qu a dieu furent alié 
del saint cors dieu le sacrement 
ont recheu mont saintement 
apres l envesque lor sarmonne 
et saintement les araisonne 
et dist " seignors bien sui certain 
ke dex vos a pris en sa main 
de lui avez fet vostre escu 
et deable avez convencu 
en vos ne prendra mes ostal 
n a vos ames ne fera mal 
seignors " dist il " je vos requier 
ke vos woillez por moi proier 
jhesumcrist nostre criator 
ke il me doinst avoir s amor " 
kant ill out feni son sarmon 
sil lor donna beneichon 
et il en sont joieulz et lie 
a lor ostel droit repairié 
tout belement et em privé 
en lor ostel en sont entré 
l endemain quant le jor fu cler 
eustache fait encoupler 
ses chiens touz por aler cachier 
tout autresi conme il fist ier 
des chevaliers une partie 
mena o soi par compaignie 
kant il furent en la forest 
bien em parfont les un desert 
les chiens ont fait touz arester 
au lianmier ont mis coler 
et l alonge por mielz mener 
la ou doivent aler viser 
" seignors " ce lor dist eustache 
" cascuns en son ordre s estache 
et en ceste lande ateigniez 
et de berser membré soiez 
ke li cerf viennent por pasture 
en ceste lande a la froidure 
et ge irai endevers destre 
por enterchier ou est lor estre " 
atant tout soul sor son cheval 
s en torne par delez un wal 
tout sanz effroi par la gaudine 
chevauche la ou vit le signe 
de jhesucrist nostre seignor 
em qui il a misse s amor 
et quant il fu pres del rochier 
trestot ensement comme ier 
le cerf o la crois li apert 
et l ymage qui desus iert 
et quant il l a apercheu 
de son ceval est descendu 
jusqu a terre s est enclinné 
et par trois foiz l a aoré 
" sire " dist il o haute voiz 
" qui por nos fustes mis en croiz 
bien croi que tu es le fix de 
et par ta mort sommes sauvé 
mes or te pri mont humblement 
ke me diez tout em present 
ke doi tenir et quoi laissier 
issi com vos deistez ier " 
par le cerf jhesus li respont 
qui estoit de desus le mont 
" beneiz es por chem qu as pris 
le baptesme que je te dis 
orr as sormonté le deable 
son enchantement et sa fable 
despoillié as honme mortal 
et as vestu l esperital 
dessormes t estuet essaier 
con tu seras mon chevalier 
ke li deable conmovra 
encontre toi quamqu il porra 
de toutes pars sa grant envie 
por cen que as sa loi guerpie 
mainte chose t estuet souffrir 
por cen que puissiez parvenir 
a la joie de paradis 
la ou seront touz mes amis 
en grant richessche eslevé 
or soufferras grant pouvrete 
apres vendras a grant richesce 
et enn asez greignor nobleche 
garde ne perdez ta vertu 
a la ricesce qu as eu 
ne te chaille ja regarder 
ne ne t en voille nis membrer 
mes tot issi con tu wolloiez 
por les batailles que faissoiez 
avoir le los l empereor 
qui estoit ton mortel seignor 
tout ensement contre sathan 
qu il ne t engienne par engan 
por avoir m amor te tendras 
et contre lui te combatras 
si comme job seras tenté 
et en tel maniere esprouvé 
et monsterras par grant vertu 
que deable avras convencu 
garde toi de desesperance 
touz jors aiez ferme creanche 
kant bien seras humilié 
et par plusors foiz essaié 
idont de toi m aprismerai 
et grant richeche te dorrai " 
apresqu ill out issi parlé 
tout droit au ciel s en est alé 
ne mes que tantque il li dist 
anchoisque il s en departist 
se il melz woulloit sostenir 
la temptation et soffrir 
et la painne dom est certains 
es premiers jors qu es derraains 
eustasse li dist et prie 
" sire quant tu weulz que je l die 
or au premier les me dorras 
et en la fin m espairneras 
voirs dieu tu soiez mon escu 
et me donne force et vertu 
de sormonter mem aversaire 
ke il ne me fache contraire " 
demaintenant des cielz descent 
la vois qui dist seurement 
" receive la temptation 
ker ne l en wendra se bien non 
quer la dieu grace o lui sera 
qui en touz lieus le gardera " 
eustace tout cen retient 
et a son ostel s en revient 
a sa femme a tout raconté 
ichem que dex li a mostré 
emdui en sont a terre alé 
et humblement deprient de 
ke il fache sa volente 
de quamque il lor a donné 
ne demora mie lonc terme 
ke une emfermete mont pesme 
a ochis trestouz ses serjans 
de sa maison petit et granz 
eustace garniz estoit 
k em brief terme tenté seroit 
bien rechut cele pestillenche 
por ses pechiez em penitanche 
a sa femme dit et sarmonne 
que la tribulation est bone 
as ames faire esclarchir 
de devant dieu et resplendir 
em qui est toute sapienche 
" sil le souffron en pacienche " 
apres ceste mortalite 
revint une autre emfermete 
qui li ochist touz ses chevax 
et touz ses chiens et ses oisseax 
ne lor remaint nis une beste 
ke n ocie ceste tempeste 
en grant pacience eustache 
receist apres icest damage 
puis ceste persecution 
ne demora se mont poi non 
ke il s en sont par nuit emblé 
tout belement de la chite 
mes larrons ont apercheu 
ke de la chite sont issu 
qui lor emblent or et argent 
deniers et dras vim et forment 
toute lor sustanche ont emblee 
ne lor remaint une desree 
ne mes les dras dont vestu sont 
tant solement que plus n i ont 
li emperere l endemain 
ensemble o lui tuit li romain 
une grant feste celebroient 
ou li baron tuit s asembloient 
ke il faisoient en memoire 
de cen que orent la victoire 
de ceuz de perse qu i veinquierent 
kant encontre euz se combatirent 
li emperere quant il voit 
ke placidus pas n i estoit 
si l fait querre en son ostal 
ker il iert mestre seneschal 
et l empereor a son dois 
devoit servir selonc les lois 
li mesage a l ostel trouvé 
trestoz soutis et degasté 
n i a trouvé serf ne ancele 
ke l en sache dire novele 
ne nul honme en la chite 
qui sache dire ou sont alé 
li emperere quant l oi 
de la merveille s esbahi 
ke en si petit temporal 
a si perdu son senechal 
et sa fame et ses effanz 
ses escuiers et ses serjanz 
ke len n em puet un sou trouver 
que s il fussent noiee en mer 
mont en fu corchiez et dolent 
et tuit li baron ensement 
eustace s en fu alé 
si con vos dis de la chite 
nul hernois o soi n em menoit 
fors ses deuz qu il em portoit 
et sa fame tant solement 
n en mene o soi nule autre gent 
" sire " theospite li dit 
" ker orr oiez un soul petit 
vos savez bien que desguarni 
de touz avoirs sonmes ichi 
ke nos n avon un soul denier 
dont nos puison prendre un meingier 
cen sachiez vos celer ne l quier 
ke mont m est mal a mendier 
en ceste nostre quenoissanche 
ke ne soion en reprovanche 
a ceuz qui ont nostre poesce 
weuee et nostre grant richesce 
por cen se vos me wolez croire 
vers egipte tendrons nostre erre 
ker n i fusmes omques veu 
si n i seron ja conneu " 
eustache oi le conseil 
sil li sembla assez feeil 
la nuit ainzque chantast le gal 
trestout a pie sanz nul cheval 
s en sont torné droit a la mer 
onc n i woldrent plus demorer 
touz souz sanz nule compaignie 
ont trespassee lombardie 
au segont jor vindrent a port 
en mer entrent par itel sort 
ke ainzqu il viegnent mes a terre 
lor sordra une si grant guerre 
dont cascuns d euz sera dolent 
se damledieu corroi n em prent 
au port ont une nef trouvee 
si con vos dis tout aprestee 
del sigler droit a cel rivage 
ou woulloit aler eustache 
de maintenant qu euz i entrerent 
li notonnier dessaancrerent 
o longues perches se desrivent 
traient et cordes tirrent 
o les cordes de la polee 
la veille ont contremont levee 
desque s i fiert del vent l aleinne 
tost se departent de l arainne 
plus corent tost parmi la mer 
que ne puet un faucon voler 
mes li mestres des notonniers 
qui mont estoit cruex et fiers 
kant aperchoit la fenme eustace 
mont la couvoite en son corage 
ker mont avoit bele fachon 
le front ot blanc et le menton 
la face tendre coloree 
comme rose est en matinnee 
le nez ot droit greilles sorcilles 
oreilles reondes petites 
et les eulz vairs chiere traitice 
blance la char soz la pelice 
et les cheveux jaunez et lons 
le col bien fait blans et roons 
les bras ot lons et beles mains 
les deiz greillez et lons et plains 
et par les flans iert deliee 
mont l a le paain couvoitie 
tant ont corru par haute mer 
ke il vindrent a l ariver 
li paains vint a eustache 
sil li demande som passage 
cil li respont mont humblement 
qu il n a denier or ne argent 
ne autre avoir pris d um denier 
et dist " sire por dieu vos quier 
ke me dongiez terme d um jor 
que l gaaigne par mon labor " 
il li respont " riens n en ferai 
mes vostre femme retendrai 
et vos ailliez querre l argent " 
ne dist plus mes tantost la prent 
eustache ne l pot soffrir 
sil la li vout contretenir 
mes li cruel de male part 
a ses hommes a fait regart 
signe lor fait por lui geter 
par sus le bort dedenz la mer 
eustace s en aperchut 
la forche pas souee ne fust 
enz vit qu il ne la pout deffendre 
et qu il venoient por lui prendre 
et qu il le wolloient noier 
sil la li estut delaissier 
o ses deuz fix s en ist a painne 
et li paains sa fame en meinne 
ke quidez que sa fame die 
kant li paien l en out ravie 
mont cuit qu ele faissoit grant duel 
et que fust morte le suen weuell 
et qu el plore mont tendrement 
et se demente durement 
et dist " veirs diex qui me feis 
or sui je hors de mon pais 
et de mes amis desevree 
et voir ne l sai em quel contree 
partie sui de mon seignor 
qui me tenoit a grant honor 
a un autre honme sui livree 
qui tant ne quant ne m agree 
assez wouldroie mielz morir 
ke ja je woille consentir 
a cest malvais honme sauvage 
de mon cors faire nul damage 
ha eustache bel amis 
ne vos vesrai mes cest m est vis 
ne ne porrai o vos parler " 
a icest mot l estuet pasmer 
chauee estoit sor le plancier 
kant l en drecent li notonnier 
kant el fu en sei revenue 
a damledieu requiert auee 
ke il la woille delivrer 
et de malves honme garder 
eustace si con vos dis 
iert a la rive o ses deuz fis 
et en vit sa fenme mener 
as notonniers parmi la mer 
s il iert irez ne m en merveil 
ker mont perdi de son conseil 
o ses deuz fix s en vait de port 
del duel qu il fait n a quel confort 
des eulz plore ses mains detort 
" ha las " fait il " comme a grant tort 
pert hui mon conseil et m aie 
theospite ma bone amie 
ha dex tant est longue ma vie 
mont me poise qu el n est fenie 
e las que porrai devenir 
comment porrai tant mal soffrir 
merveille est que ne puis morir 
dame quant vos en voi ravir 
et au cruel paains tenir 
bien me deust le cuer partir 
fiz perdue avez vostre mere 
ker tolleite est a vostre pere 
par traison et par envie 
l en ont li notonnier ravie " 
si conme il ert en tel tristor 
en tel peinne et en tel dolor 
wint a un fleve grant et le 
n i a planche ne pont trové 
ne en trestoute la riviere 
ne trove challant ne charriere 
et quant ill out veu le gue 
sus la rive s est aresté 
son ais né fil a terre assist 
et le puis né en ses bras prist 
o lui outre le gue ala 
sus l autre rive le posa 
kant ill out passé le menor 
sil vient apres por le greignor 
ainzqu il se fust del gue issu 
un grant lyon est la venu 
ou l enfant iert sil l a saisi 
et puis s en est o tout parti 
et quant cil vit qu il le tenoit 
et quel pas sieurre ne l porroit 
retorne soi de l autre part 
mes un leu fu en son esgart 
qui ja avoit pris l autre enfant 
et s en estoit alé fuiant 
seignors quel puet dont faire eustace 
comment quidez que il estace 
en son sen ne en son memoire 
kant on ne vit en nule estoire 
que nul homme en tant de tans 
fust si tenté ne en tant sens 
el flueve ou eustace estoit 
por le grant duel que il avoit 
o ses deuz mains ses chevex ront 
l eve li cort des eulz d amont 
desus les piez a peinne estoit 
a poi que noier ne se lait 
mes damledieu pas ne l consent 
qu il li estoit touz dis present 
le lion qui portoit l enffant 
ne li fist mal ne tant ne quant 
dex le gardoit et sa vertu 
qui bien avoit tout porveu 
ke sainz et sauf le garderoit 
et a som pere le rendroit 
pastors ont le lyon veu 
qui o chiens sont devant venu 
par grant force et par grant vertu 
li ont l enffant tout saim tolu 
l enfant que le lou em portout 
regarda dex si com lui plout 
ker hommes qui un champ aroient 
et lor semenche illoc getoient 
le leu voient qu il tient l enfant 
sil li sont venu au devant 
tant l ont sui et enchauchié 
ke le leu a l enfant laissié 
tout sain et sauf l ont delivré 
et si l en ont o euz mené 
les pastors et ceus quil aroient 
en un meesmes borc manoient 
les enfans o euz en menerent 
et les norrirent et garderent 
tantque le mendre des enfanz 
avoit d aage bien quinze anz 
eustace rien n en savoit 
mes en si grant dolor estoit 
en greignor que ne sai penser 
ne que ne vos puis raconter 
tout soul par le chemin alot 
souvent ses deuz fix regretot 
del duel qu il a souvent sospire 
et commenche issi a dire 
" ha las et ou est la richesce 
la dignite et la proeesce 
ke suil avoir en ma contree 
em poi de tens est trespassee 
si conme arbre chargié de foille 
qui el tens d iver la despoille 
ensement sui je despoillié 
de trestoz biens par mon pechie 
las je suil estre senecal 
et premier el palais roial 
touz servoient a mes conmanz 
chevaliers borgois et serjanz 
or sui enn estrange pais 
essilliez povres et mendis 
las je suil estre en mes mesons 
avironnez de tanz barons 
de tant grande chevalerie 
qui iert toute soz ma mestrie 
or est en autre point mué 
ker je sui or avironné 
de mont cruez bestes sauvages 
qui habitent en ces boscages 
qui m ont toleit mes deuz enfanz 
et devorez mes eulz veanz 
ahi fix tendres criatures 
trop est aspre a desmesures 
iceste vostre sepulture 
et sus autres cruel et dure 
ker vos membres sont depechiez 
et vos tendres os esquachiez 
dex en la fin ne me guerpir 
mes donne mei cuer que soffrir 
puisse la dolor et la painne 
ke j e par toute la semainne 
dex ices lermes ne despire 
qui de mes eulz mon cuer atire 
mes secor moi par ta douchor 
et donne fim a ma dolor 
vers dieu je n ai mie oublié 
ke me deistes que tenté 
seroie trestot autresi 
comme fu job li vostre ami 
vers dieu je l ai bien esprové 
mes cest m est vis plus sui pené 
ker se il perdi tout son or 
tout son argent et son tresor 
et toute l autre manantie 
ke il avoit en sa baillie 
neporquant il se pout couchier 
desus un petit de paillier 
mes je n ai el ne ce ne quoi 
ne mes les dras que j ai o moi 
et se il perdi ses serjanz 
filles et fix petit et granz 
seveax sa fame o lui estoit 
quil le gardoit et le servoit 
et ses amis qui l visiterent 
et en son mal le conforterent 
mes je n ai ami ne parent 
femme n enfanz ne autre gent 
qui me soient confortoiors 
ne qui m alegent mes dolors 
de mes paroles ne dampner 
ke pechie est de trop parler 
et je sai bien n en dout noient 
ke ne paroil pas saintement 
ker la tristor qui si m argue 
qui mon cuer troble et mon sens mue 
et ma raison toute desvoie 
me fait dire que ne devroie 
dex garde met bone a ma bouche 
et de ta grace mon cuer touche 
ke il ne soit mes enclinné 
as paroles de vanite 
desoremes soiez ussier 
de mes paroles et portier " 
icen disoit tout em plorant 
en tel maniere complaignant 
s est en un borc dont ostellé 
qui didasus est apelé 
illuec sejorna jors plusors 
et i vivoit de ses labors 
empres as hommes a requis 
qui el borc ierent estais 
tantqu il fu garde par quinze anz 
de lor cortis et de lors chanz 
del loier qu il en deservoit 
assez povrement en vivoit 
en l autre borc ses fix estoient 
ke iceus honmes norrissoient 
quil les tollirent as farrains 
si con vos dis entiers et sains 
mes il ne savoient noient 
ke il fussent si pres parent 
ne que il fussent d une mere 
ne qu emgendré fussent d um pere 
sa fame cen vos ai ja dit 
li notonnier en la mer prist 
et l en mena en som pais 
mes damledieu li veirs li pis 
issi bien de lui la garda 
c omques son cors ne viola 
ker il fu mors et theospite 
en remest si dieu merchi quite 
ker ele avoit a dieu prié 
qu il l en gardast par sa pitie 
en la terre fu par quinze anz 
onc ne vit seignor ne enfanz 
ne omques parler n en oi 
ne tant ne quant ne eulz de lui 
puis avint que en la contree 
ou theospite en fu menee 
ke li chevalier combatant 
et li archier et li serjant 
s asemblerent por guerroier 
les ronmains et por ostoier 
puis sont entré o grant vigor 
en la terre l empereor 
prennent chasteax bors et chitez 
et maintes autres fermetez 
assez gasterent del pais 
et en meinnerent maint chaitis 
l emperere quant il le sot 
saveir poiez pas ne li plot 
ke il sont entré en sa terre 
et qu envers li ont meu guerre 
por le grant besoig que il a 
de son seneschal li membra 
quil li soulleit ses oz mener 
et sa terre si bien garder 
ke n i entrast ne quens ne rois 
quil que il fust desus son pois 
puis a ses barons touz mandez 
et quant il furent assemblez 
" seignors " dist il " li barbarim 
et li pouple outremarin 
ont par merveillouse estoutie 
ceste nostre terre envaie 
mes d une riens nos vait mont mal 
ke perdu est le senescal 
placidus qui tant sagement 
nos chevaliers et nostre gent 
es granz batailles conduioit 
k avisomques nule em perdoit 
por cen voil a touz demander 
s en avriez oi parler 
ou il est ne em quel pais 
ou s il est mort ou s il est vis 
et s il i avoit chevalier 
qu il voille querre ne cerchier 
mont li crestroiee son tresor 
de mon argent et de mon or 
et son fie li eslargiroie 
et sa dignete haucheroiee " 
atant s en sont levez em piez 
dui chevalier bien enraisniez 
qui ierent placido ami 
et l avoient lonc tens servi 
l un enn ot non achatius 
et li autres antiochus 
" sire " font il " nos i iron 
s il vos plest querre placidum 
sachiez se le poon trouver 
pres nos prendron de l amener " 
atant ont pris cil dui congie 
et d esrer sont apareillié 
puis cherchent toute lombardie 
puille calabre et puis homgriee 
toute la terre qui apent 
a romme et a son tenement 
tant ont cerchié bors et chasiax 
willes chitez riches casteax 
ke la vindrent si con dex plot 
ou seint eustace conversoit 
kant seint eustace aperchut 
ke c ierent il et les quenut 
aa l aler a lor contenanche 
ke il conoissoit des esfanche 
idont li vint tout en memoire 
la dignete et la grant gloire 
del pris et de la renonmee 
qu il seut avoir en sa contree 
mont par en fu forment pené 
en son corage et tormenté 
et neporquant o grant fiance 
reclainme dieu sanz demoranche 
et dit " vers diex par ta vertu 
issi com tu m as consentu 
a vooir ces deuz chevaliers 
ke ja furent mes soudoiers 
tout ensement par ta puissanche 
en cui j ai misse m esperance 
m otroie a vooir ainz ma mort 
t ancele que perdi au port 
ke de mes fix ne dout je mie 
ke il n aient perdu la vie 
quer voiant moi les em porterent 
crueus bestes qu es devorerent 
puisque il sont par mom pechie 
de crues bestes depechié 
seveax sire tant me consent 
qu es voie au jor del jugement " 
de maintenant es chielz oi 
une voiz qui mont l esjoi 
quil dist " frere ne t esmaier 
k a bries termes doiz repairier 
a tom premeraim estement 
et converser ovec ta gent 
a grant richesse revendras 
ta fame et tes fix trouveras 
et en la resurrection 
avras mont greignor guerredon 
et mont greignors choses vesras 
kant ensemble o dieu regneras 
et le tuen non si grant sera 
ke tous jors mes san fin durra " 
eustace quant cen oi 
tel peor ot que tout fremi 
ker a grant peine homme mortal 
puet oir voiz esperital 
li chevalier tout maintenant 
windrent par le cemin enrant 
kant seint eustace ont encontré 
cortoissement l ont salué 
et il mont affetiement 
lor salu maintenant lor rent 
" dites nos " font il " beax amis 
se savriez s en cest pais 
eust un homme conversé 
quil eustace fust apelé 
qui avoit femme et deuz enfanz 
c oncor n estoient gaire granz 
se le nos poieez enseignier 
nos vos dorron mont bon loier 
tuiz sanz terme de nos deniers 
vos dorron nos mont volentiers 
seignors " fait il " que li wolez 
por quel achaison le querez 
sire " font il " quer nos l amon 
et volontiers le wesrion 
ker lonc tens a quel ne l veismes 
ne que de lui parler n oismes 
seignors " fait il " ne l vi noient 
ker ne sui pas de longuement 
en iceste terre estais 
ancheis i vins d autre pais 
mes or vos pri par grant amor 
ke un petit por la chalor 
vos vengiez um poi reposer 
ker traveilliez estes d esrer " 
et il li ont tout consentu 
a son ostel sont descendu 
eustace les chevax prist 
et d eus establer s entremist 
puis s en est tost el borc alé 
sil lor a del vim aporté 
mont enn ont volentiers beu 
por cen qu avoient caut eu 
il meismes le lor versoit 
quer mont volentiers les servoit 
puis vint a l oste belement 
sil li a dit priveement 
" sire celer pas ne vos quier 
mi ami sont cist chevalier 
sil voil que me faciez creanche 
et je la rendrai sanz doutanche 
ker j es voil faire o moi disner 
s em puis en vos conseil trouver " 
li ostes respont franchement 
" sire " fait il mont bonement 
" a nos poiers vos secoron 
de cen qu a en ceste meson 
et se plus vos estoit mestier 
bien l iron la fors porcachier " 
kant fu correé le mengier 
sil laverent li chevalier 
eustace mont bel les sert 
ker d enfanche bien duis en iert 
puis a la table sont assis 
les mes lor a cil devant mis 
eustace iert en grant tristor 
touz jors rafressist sa dolor 
kant les chevaliers regardout 
toutes ses peinnes recordout 
adont ne se pout plus tenir 
si a geté um grant sospir 
de la meson ist por plorer 
kant il ne pot plus endurer 
kant ot mont longuement ploré 
ses eulz et son vis a lavé 
dont tot em pes sanz faire chiere 
as chevaliers revient ariere 
quant l esgarderent vissaument 
li chevalier premierement 
sil lor vint bien en remembranche 
de lui toute la connoissanche 
dist l un a l autre " il m est avis 
ke cest honme semble del vis 
et de trestoute la fachon 
au seneschal que nos querron " 
l autre respont " vos dites voir 
et sil le porron bien savoir 
au signe dont il m a membré 
ker el cief fu um poi navré 
par la defaute d une maille 
kant o les persanz prist bataille 
se la plaie i poion trouver 
ja puis n en devon riens douter " 
dont se sont de lui apromié 
et ont icel signe enterchié 
tantque vraiement le troverent 
dont orent joie sus leverent 
si l commenchent aa embrachier 
et mont doucement a baissier 
ke de joie que de pitie 
des lermes ont lors dras moillié 
" sire " font il " por amor de 
por quoi vos estez tant celé 
bien savons qu estes placidus 
qui solloit estre mestre et dus 
de touz les rommains chevaliers 
et nos fusmes vos soudoiers 
et qui solez donner chevaux 
armez robes rices manteax 
traveillié sommes de vos querre 
cherchié en avon mainte terre " 
et il lor respont em plorant 
et dist " seignor por deu le grant 
ne sui pas cil que vos querez 
merveille est que ne me creez " 
adont li sont chaait as piez 
et plusors foiz les ont baissiez 
" sire " font il " por dieu merchi 
james ne nos mouvron de chi 
si ne nos dites verite 
trop vos esteez por nos chelé 
ou sont vos fix et vostre fame 
qui soloit estre nostre dame 
ou sont et que sont devenu 
kant n es avon o vos veu " 
eustace les fait lever 
kant voit que ne s en puet celer 
et en sospirant lor respont 
et lor a dit " seignors mort sont 
lonc tens a que il sont mort 
ja par eulz n avrai mes confort 
par tens seront passé quinze anz 
ke je n oi fame ne esfanz 
en ceste terre ai conversé 
soupris et povre et esgaré " 
kant les chevaliers ont oi 
par quel maniere il sont peri 
es cuers enn ont mont grant tendror 
dont renovele tout lor plor 
et plorent tuit communement 
et eulz et toute l autre gent 
qui en la maison habitoient 
et lors paroles escoutoient 
a la noise qu il demenoient 
tuit li veissim qui pres manoient 
i sont venu por enterchier 
ke dissoient li chevalier 
et il lor ont tout raconté 
la richesce et la dignete 
ke soloit avoir seint eustace 
et comme il iert de grant lignage 
n en i vient nus des eulz ne plort 
de la pitie ainzqu il s en tort 
" ha " fait cascun " quel ne l savoie 
kant le servise rechevoie 
d onme de si grant dignite 
ha tant par en sui engigné 
mielz li deuson obeir 
ke il a nos et meulz servir " 
apresqu il s en furent issu 
cil quil del borc furent venu 
li chevalier li ont monstré 
icen que lor fu commandé 
" sire " font il " li emperere 
et tuit li baron de l empere 
vos mandent et dient par nos 
ke de vos sont mont besoignos 
por cen vos prient par amor 
que ne fachiez chi lonc sejor 
ensemble o nos vos en venez 
et au besoig les secorrez " 
a mont grant peine le lor gree 
ke il aut mes en sa contree 
et neporquant tant l ont proiee 
ke il lor a tout otroiee 
tantost ses dras toz li osterent 
et mont plus riches li donnerent 
riens ne li faut d aornement 
qu i ne soit vestu richement 
puis li ont quis um bon cheval 
et le hernois tout parigal 
kant tout son hernois orent quis 
el chemin o lui se sont mis 
touz ceuz qui en la ville estoient 
longuement plorant les convoient 
kant l orent assez convoiee 
touz un et un les a bessié 
et a cascum a pris congie 
dont sont ariere repairié 
kant par euz furent el chemin 
tout lor conte jusqu en la fin 
comment jhesus li aparut 
et puis comment le cerf esmut 
conment il fu regeneré 
et comment il fu apelé 
eustace par som propre non 
comment issi de sa maison 
comment perdi sa femme en mer 
comment en vit ses fix porter 
l un au lyon et l autre au lou 
comment chen fu et quant et ou 
de chief en chief lor a conté 
et il enn ont assez ploré 
mont par se peinnent d avanchier 
lors jornees et d esploitier 
omques anchois n orent sejor 
qu il vindrent a l empereor 
en quinze jors i ssont venu 
sanz destorbier qu aient eu 
kant furent pres un chevalier 
le va l empereor nonchier 
li emperere quant il sout 
ke il venoient mont li plot 
et va encontre placidon 
ensemble o lui tuit li baron 
grant joie font a l ensembler 
a painne se poient saouler 
de lui acoler et baissier 
ker mont l aveient trestuit chier 
dont a plorer sont esmeu 
par la face li cort li ru 
des lermez dont sont li taissel 
et l orle moillié del mantel 
issi l ont em plorant leissié 
tuit li baron par grant pitie 
mont demande li emperere 
de ses deuz fix et de lor mere 
et por quoi il s en iert alé 
de son pais si en celé 
et il trestot le voir conta 
omques un mot ne l en cela 
d issi con le vos ai conté 
com il perdi ses fix au gue 
et sa fame en la navie 
con le notonnier l out ravie 
toute li conte sa dolor 
et as barons qui sont entor 
mont fu la joie conmunal 
de la venuee au senescal 
grant joie en font par tot le regne 
trestuit li prince et li demeinne 
wielz et genvres petiz et grans 
chevaliers borjois et serjans 
apres li rois li a requis 
et tuit li baron del pais 
de prendre la senescauchie 
et des chevaliers la maistrie 
et il issi l a otroié 
apresqu il orent mont proié 
li rois li a ceint le baudre 
o la sessinme de son fie 
adont fait placidus mander 
les chevaliers et assembler 
qui as rommains obeissoient 
et qui servisse lor rendoient 
kant il furent tuit arivé 
s il a par un et un conté 
kant les ot conté tout a tire 
bien vit ne porroient soffire 
a combatre a lor ennemis 
qui en la terre s ierent mis 
lors envoie par les castiax 
et par les bors briez et seax 
et par les chites ensement 
ou il savoit qu il avoit gent 
ke il feissent chevaliers 
por le bousoig qui iert tant griers 
em brief fait escrivre et seignier 
kant cascuns en doit envoier 
li borc ou ses deuz fix manoient 
qui pas ne s entreconoissoient 
deuz chevaliers faire devoit 
si conme es bries escript estoit 
kant les hommes del borc oirent 
le mandement et les bries virent 
entr euz prennent conseil certain 
li quel iront en l ost romain 
dont eslissent les damoisseax 
qui ierent granz et fors et beaux 
n i avoit nul qui de fachon 
ne semblast bien fix de baron 
en contenance et en usage 
paroient bien de haut lignage 
mes dont il ierent ne savoient 
ne mes que norriz les avoient 
por cen les ont apareilliez 
et en l ost ronmain envoiez 
kant sont venu li chevalier 
et li serjant et li archier 
issi comme il furent mandé 
au senescal sont amené 
por eulz veoir et por esmer 
et por les batailles sevrer 
et quant les deuz damoisseax vit 
qui ierent beax plus que petit 
et fors et prouz cortois et franz 
o beax membres bien frais et granz 
bien li fu vis son enscient 
qu il ierent né de gentil gent 
plus les ama et les tint chiers 
ke nul des autres chevaliers 
la paternel affection 
i aternot mont sa raison 
a eulz amer et neporquant 
n es conoissoit ne tant ne quant 
puis lor baille o soi la maistrie 
de toute la chevalerie 
et a sa table au grant mainger 
sont empres lui tout li premier 
kant ses batailles out sevreez 
et ses eschiellez ordeneez 
si comme ill out acostumé 
as ennemis enn est alé 
por soi combatre ensemble o eulz 
kant en veera et tens et lieuz 
ker il n iert pas tant outrajoux 
ne tant folement corajoux 
que par desrei un esperon 
perdist ne le pris d un bouton 
et tant savoit bien assembler 
as ennemis et desevrer 
ke le gaaig son enn estoit 
avizomques riens n i perdoit 
melz walloient cent chevaliers 
ensemble o lui que deuz milliers 
ovuec un autre ne feissent 
et quit que mont plus i perdissent 
la victore touz jors avoit 
ses ennemis partout venquoit 
l ost chevauche qu avez oi 
de soi combatre tout garni 
kant sont venu as ennemis 
tant enn ont mort navré et pris 
ke il n es poient endurer 
sil lor convient le destorner 
et s en wont par desconfiture 
n a cil del retorner ait cure 
eustace mont les enserre 
qui bien lor calenge la terre 
et tuit li rommain ensement 
quil les suient communalment 
et d encauchier ne sont pas lent 
mont par le font proousement 
toute la terre ont delivree 
des barbarins d autre contree 
ceuz qui enn escaperent vis 
se sont a ronme tous sosmis 
toute lor terre et toz lor fiez 
tindrent de ronme toz jors puis 
kant ot cele terre aquitee 
une grant eve a trespasee 
ke cil apelent ydispis 
quil marchissent a cel pais 
icele terre ra comquisse 
et a romme toute sosmise 
puis ne se tint mie a itant 
aincoiz comquist la terre avant 
tant est alé si con dex plout 
qu il vint au borc ou conversout 
sa fame que l omme a arage 
retint por le pris du passage 
mes dex le fix sainte marie 
d icel honme quil l out ravie 
et d autres sil la defendi 
ke sa castee ne perdi 
et en icele region 
lez un cortil quil n iert pas son 
avoit fait um poi de maison 
dont mont ierent bas li chevron 
comme pouvre fame i vivoit 
d itel labor comme el faissoit 
li senescal fist arester 
illuec son ost por reposer 
et por cen que beax iert li lieuz 
de bois de blaus d autres alieuz 
par trois jors illuec sejorna 
por la beaute qu il i trouva 
pres del cortil ot fait drechier 
ses tentes et son tref fichier 
dont sa fame la garde avoit 
mes neporquant rien n en savoit 
seignors qui dex aidier weult 
de riens grever nus ne le puet 
ker dex est sainz et glorioz 
et en toz ses faiz merveilloz 
or sont li quatre ami de de 
en mont poi de terme assemblé 
ker li damoisel descendirent 
ciez lor mere et ostel i pristrent 
mes el n es conoissoit de rien 
ne euz lor mere pou ne bien 
ker il erent petit enfant 
kant la ravi li marinnant 
l endemain quant li jor fu bel 
endroit midi li damoiseil 
emsemble pristrent a parler 
et lor enfanche a raconter 
li ains nez au menor contout 
de quel tens plus loig li membrout 
" d ice " fait il " plus loig me membre 
ke quant g iere petit et tendre 
ke mis peres iert senescal 
et ma mere el temporal 
dame de grant beaute estoit 
et deuz enfanz petis avoit 
de ces deuz estoiee li greindre 
et mont iert bel mon frere meindre 
mes je ne sai en quel pais 
mis peres estoit estais 
mes je sai bien qu il s en torna 
par nuit et qu il en mer entra 
et si estoit o lui ma mere 
et je et mon petiteit frere 
et quant nos fumes hors de mer 
si vi mon pere mont plorer 
mes je ne sai por quoi plorout 
ne por quoi si grant duel menout 
mes je sai bien que n estoit mie 
ma mere en nostre compaignie 
puis a un flove le et grant 
vint mom pere o nos deuz enfant 
mon petit frere avant passa 
et sus la rive le laissa 
et quant fu vers moi retorné 
et il fu ja emmi le gue 
si vi un lou quil prist l enfant 
et s en torna o tout fuiant 
ainzque men pere fust venu 
a moi fu un lyon issu 
del bois qui tantost me saisi 
et o tout moi tost s en fui 
pastors m ecostrent au lyon 
puis fui norri en lor meson 
el borc ou vos m avez veu 
pieche a que m avez conneu 
omques puis de l enfant ne soi 
ne de mom pere grant ne poi 
ne ma mere omques puis ne vi 
ne puis de lui parler n oi " 
tout maintenant que li ais né 
ot tout son conte a fim mené 
li puis né tout em piez sailli 
et em plorant icen dist li 
" si m ait dex le roi de gloire 
ke crestiens ont em memoire 
a cen que j oi bien sui certains 
ke nos sommes freres germains 
quer les hommes qui me norrirent 
dient qu a un leu me tollirent 
qui m avoit tout issi ravi 
con j ai ichi par vos oi " 
quant se sont entreconneu 
as entresaignes qu ont eu 
mont grant joie entr euz demenerent 
et franchement s entracolerent 
tant sont joieuz et tant sont lie 
ke de joie que de pitie 
touz les pendanz de lors baudrez 
sont de lors lermes arosez 
lor mere devant euz estoit 
qui bien lor paroles oieit 
qui tantost commenche a penser 
d icen que lor oi conter 
icen que conta li ais né 
a tout en son cuer recordé 
si com il dist que justiciers 
iert som pere des chevaliers 
et conment il entra en mer 
et comment il le vit plorer 
itant de ses dis bien connut 
ker itant emsemble o euz fust 
et quant les vit entrebesier 
et acoler et embrachier 
et qu euz plorent si tendrement 
kant euz sorent certainnement 
que il estoient germain frere 
si s apensa qu ele iert lor mere 
as dis qu ele oi se devient 
ker certainne n en iert noient 
neporquant grant pitie avoit 
de cen que plorer les veeit 
por la grant joie qu il faissoient 
de cen que s entreconoissoient 
puis par matim a l endemain 
ala au senescal rommaim 
et en tel senz l aresonna 
et mont humblement li pria 
" sire " fait el " por dieu te quier 
k en cest pais ne me laissier 
mes meinne m en em lombardie 
ker de la terre fui norrie 
de romme et fui enchaitivee 
en iceste estrange contree " 
tout maintenant qu ele ot cen dit 
ses paroles connut et vit 
et touz les signez son seignor 
et neporquant si out peor 
et douta mont quant l aconnut 
de la peor trestoute fust 
esbahie bien longuement 
quer ele ne se sout noient 
si tost a son seignor monstrer 
ker honte la faisoit douter 
kant atenir ne se pout plus 
chair se lait a terre jus 
as piez son seignor s umilie 
et humblement merchi li crie 
et dist " sire a moi entent 
por dieu le roi ommipotent 
et me di ta vie premiere 
si conme el fu cha enn ariere 
ker ce m est vis qu es placidus 
qui fu des ronmains mestre et dus 
qui eustace fu nommé 
apresqu il fu regeneré 
a qui jhesucrist s aparut 
par le cerf qui el bois esmut 
et qui par nuit de sa maison 
issi por la temptation 
et m en mena ensemble o soi 
ker sa fame iere selonc loi 
et nos deux fix agapitum 
et le menor theospitum 
vers egipte parmi la mer 
nos faisoit droitement aler 
mes li notonnier par envie 
por le loier de sa navie 
en la nef o soi me retint 
et o tout moi issi s en vint 
mes jhesucrist trai a garant 
c onques par icel marinnant 
ne par autre homme en ma vie 
ne fu ma chastee blesmiee 
or savez qu ai dit conoissanche 
dont poiez avoir remembranche 
or me dites par amor de 
de cen que quier la verite " 
eustace quant cen oi 
poiez savoir bien la choisi 
et qu il l esgarde apertement 
et quant il soit que pas ne ment 
de grant joie sen cuer esprent 
et de pitie mont tendrement 
prist a plorer sil li descent 
l eve des euz si tendrement 
ke sen mantel en fu moilliez 
des les tasseax dessiqu as piez 
puis l a o grant joie empbrachie 
et par plusors foiz l a besie 
a peinne s em pot saoler 
de lie bessier et acoler 
dont a terre sont enclinné 
et jhesumcrist ont aoré 
qui d euz a esté tant prochains 
k entretrouvé se sont toz sains 
" sire " theospite li dit 
" entendez moi un sol petit 
ou sont nos fix quant je n es voi 
ce sachiez vos ce poise moi 
kant devant moi ne sont ichi 
quer lonc tens a que je n es vi 
dame " dist il " ja sont il mort 
ja par euz n avrons mes confort 
ker voiant mes eulz les pristrent 
crueux bestes quil les ochistrent 
sire " fait ele " or gracion 
dieu par mont grant devotion 
ker je sai bien que nos deuz fix 
trouverons sains sauf sanz perix 
dame comment seront trové 
kant bestes les ont devoré 
de vos porroient autre nestre 
ker autrement ne puet il estre 
certainnement sire vos di 
ker ier en ma messon oi 
deuz damoisseax quil recordoient 
lor enfance et ramentevoient 
mes il ne savoient noient 
ke il fussent de riens parent 
mes par cen que dist li ais né 
s aperchut sempres li puis né 
qu i estoient freres germains 
por cen devons estre certains 
ke dex nos a nos fix sauvé 
quer as dis quil furent conté 
sai ore bien certainnement 
qu il sont nos fix n en dout noient 
por cen sanz terme les mandez 
et qui il sont lor demandez " 
tout maintenant li senescal 
les a fait querre a lor ostal 
kant devant lui furent venu 
trestout li ont reconneu 
icen qu avoient raconté 
et comment les perdi au gue 
lor pere quant il les passoit 
et comment il furent toloit 
l un au lyon et l autre au lou 
dont pensa eustace um poi 
et en son cuer tout remembrout 
les paroles tantost si sout 
certainnement puis n em douta 
ke dex ses fix rendus li a 
saint eustace mont doucement 
et sa fame tout ensement 
les commenchierent a besier 
a acoler et embrachier 
desus lors colz sont aclinné 
et ont tant de pitie ploré 
ke les lermes quil descendierent 
de lor eulz touz les dras moillierent 
grant joie font communement 
et loient dieu devotement 
qui icen lor a consentu 
ke se sont entreconneu 
tout maintenant sanz demoree 
en vait par l ost la renounmee 
et li baron tuit s asemblerent 
qui mont grant joie demenerent 
greignor que je ne sai penser 
ne que hons ne porroit conter 
puisque il orent aquitee 
a romme toute la contree 
si s en tornent vers lombardie 
et em portent grant manantie 
o eulz en meinnent meint chaitis 
qu il ont en cele terre pris 
ainzqu eustace fust venu 
a romme dont il iert issu 
o le grant ost qu i conduioit 
oi dire que mors estoit 
li emperere traianus 
qui l ot fait de l ost mestre et dus 
et adrien iert emperere 
qui de traien estoit mont pere 
et mont s estoit touz jors pené 
de destruire crestiente 
li emperere quant il sout 
que saint eustace repairoit 
encontre ala con drois estoit 
por la victoire qu il avoit 
des batailles qu il out finneez 
et des marches qu ot delivreez 
grant joie ot quant il l encontra 
et par plusors fois le baissa 
et l endemain li emperere 
et tuit li baron de l empere 
prinches et duz contes marchis 
en vont au temple appollinis 
as ydoles sacrefier 
et une feste commenchier 
ke il vuellent el temporal 
faire une grant feste roial 
en memoire de la victore 
qu il ont ou par l ajutore 
seint eustace qui ot conquis 
les barbarins d autres pais 
saint eustace pas n i entra 
mes hors del temple s aresta 
l emperere quant s aperchut 
ke saint eustace pas n i fut 
sil le fait mont tost apeler 
et li commenche a demander 
k en devoit qu el temple n entrot 
et as dex ne sacrefiot 
cil li respont apertement 
et dit " sire ne doit noient 
a ydoles sacrefier 
qui de dieu atent le loier 
et je cascuns jor sacrefi 
a un dieu em qui je me fi 
a jhesuscrist qui trestot fist 
et en mon cors ame tramist 
et me donne sens et raison 
par cen li offre m oreson 
ne woil noient estre bouchier 
ochirre bestes n escorchier 
ne woil au deable obeir 
ne mon criator deguerpir 
jhesum qui par sa grant vertu 
ma femme et mes fix m a rendu 
lui sol aor et criem et croi 
james en autre n avrai foi " 
l emperere quant cen entent 
de grant ire son cuer esprent 
sil li fait tolir le baudre 
ke traianus li out donné 
en signe de chevaleriee 
kant il li rendi sa baillie 
et l a hors del temple esloignié 
ausi comme un escumenié 
sa femme et ses fix ensement 
a fait sevrer de l autre gent 
puis en maint senz les questione 
et plusors foiz les araisonne 
mes quant voit qu il n es puet muer 
ne de jhesu lor foi oster 
el rivage les fait mener 
por euz durement tormenter 
et fait un lyon deslieer 
por eulz devorer et maingier 
kant le lyon les aperchut 
o grant ire vers eulz corut 
mes quant il s en fu apresmié 
vers eulz s est tant humilié 
ker mont humblement lor clinna 
et tout em pes s en retorna 
l emperere quant ch a veu 
por la merveille esbahi fu 
de cen que n es toucha la beste 
fronche del nes crolle la teste 
puis par grant ire a commandé 
qu il fust un re tost alumé 
por le buef d areim escaufer 
qu il avoit fait por tormenter 
les crestiens que mont haoit 
et en tel sens touz vis ardoit 
puis a commandé qu il soit pris 
eustace et ses deuz fis 
et qu il soient mis el torment 
et sa fame tout ensement 
tout le pueple de la chite 
s estoit por vooir assemblé 
comment il seront el buef mis 
qui en cel re estoit espris 
o les paains venu i sont 
li crestien qui grant duel font 
ainz que li saint fussent entré 
el buef d areim qui iert el re 
ceulz quil les meinnent al torment 
prient qu aient tant de souffrement 
ke jhesumcrist puissent orer 
et lui prier et ennorer 
puis vont a terre simplement 
et prient dieu devotement 
" dex " font il " qui en trinite 
mains en ta haute majeste 
qui sanz matiere tout feis 
et homme et fame en pareis 
posas mes par le fruit mortal 
descendirent en icest val 
en terre ou faisson penitance 
del despit de l obedianche 
por restorer icel chassal 
et por nos rendre bien por mal 
en terre fus de virge né 
et en la crois mis et pené 
et i fus mors mes au tiers jor 
resuscitas par tel vigor 
ke les portes d enfer froissas 
et tes amis en delivras 
sire otroiez nostre oreson 
ke t offron par devotion 
sire or nos as toute acomplie 
nostre volente et fenie 
ker icen nos as consentu 
que emsembles sommes venu 
a recevoir le saint victoire 
ke li martir ont en ta gloire 
ausi comme li trois enfant 
quil furent mis el feu ardant 
et ton saint non ne deguerpirent 
mes a toi par tout obeirent 
issi nos otroit a souffrir 
icest feu san ton non guerpir 
et nos donne par lui fenir 
si qu a toi puison parvenir 
dieu por le tuen glorioz non 
a nos reliques fai tel don 
ke touz ceuz qui avront memore 
de nos aient part en ta gloire 
et en terre aient habundanche 
et de touz biens crois lor sustance 
et se il ont peril en mer 
soiez prochains a eulz garder 
si que il viegnent a droit port 
et les garde de soude mort 
et se aucuns a fait pechie 
dont tu soiez vers lui irié 
et te prist par nostre oreson 
otroiee lui verai pardon 
et vuoillez que soit en rosee 
iceste flame trestornee 
ke nostre char ne soit blesmie 
ne tainte n arse ne nercie 
et vos nos otroiez transir 
et de nos mortex cors issir 
et nos donne joie sanz peinne 
es cieulz en ton glorioz regne 
et tout issi con tu volsis 
k emsemble fusson mors et vis 
puis nostre mort par ta puissanche 
ne vuellez que soit desevranche " 
kant ont lor oreson fenie 
es chielz ont une voiz oie 
quil lor a dit qu essi sera 
ke ja riens n en trespassera 
" et plus que n avez demandé 
vos est otroiee et donné 
por icen qu avez saintement 
soffert la peinne et le torment 
de la grant persecution 
vos est otroiee icest don 
or venez recheivre la gloire 
et la coronne de victore 
d ichen qu avez veincu sathan 
et son agait et son ahan 
et por la peinne et por le mal 
qu avez eu el temporal 
pardurable bien rechevrez 
que touz jors mes san fin avrez " 
kant ces paroles ont oi 
de grant joie sont repleni 
mont volontiers et de lor gre 
en sont el feu ardant entré 
mes tantost le feu delessa 
sa grant calor et si cessa 
et si commenchent a chanter 
enmi le feu et haut et cler 
hynnes et chans de grant douchor 
et loier dieu par grant amor 
ki est souverraine bonte 
et maint en vraie trinite 
tout en chantant rendent a de 
lors ames el feu alumé 
et diex les cors si bien garda 
c omques le feu n i atoucha 
nis un chevel ne tant ne quant 
n i athoucha le feu ardant 
trois jors furent el buef d arein 
tantque le feil de male main 
adrien fist le bues ouvrir 
ou estoient li saint martir 
et quant il furent trait defors 
ne quida pas qu il fussent mors 
ker il estoient blanc et bel 
plus que n est flor de liz novel 
touz ceuz quil environ estoient 
estrangement se merveilloient 
qu il avoient si grant beaute 
e l sevent bien c est de par de 
l emperere quant cen oi 
tel peor ot qu il s en fui 
et dedenz son palais entra 
omques puis de sainz n aprisma 
et le pueple quant icen voit 
ke iluec assemblé estoit 
a haute voiz s est escrié 
" grant est le dieu de majeste 
em qui croient li crestien 
et de lui sol nos vient tout bien 
et jhesus est le dieu de gloire 
qui donne as suens itel victore 
et tel forche et tel poier 
k encontre eulz ne puet feu arder " 
li crestien de la chite 
ont lors cors d illuec remuee 
et en mont bel lieu s aresterent 
et saintement les correerent 
tout belement et sanz murmure 
ont parfaite lor sepulture 
kant seinte eglise out recouvree 
pais par trestoute la contree 
li crestien o grant effors 
font un monstier desus les cors 
et cascuns an mont festival 
fait on la feste el temporal 
si con li kallendier l amembre 
el quarte none de novembre 
or avez mont briement oie 
des glorioz martirs la vie 
et comment il se combatirrent 
contre deable qu il veinquirent 
touz ceuz qui d euz avront memoire 
aient partie en la lor gloire 
et quil lor feste hennorreront 
et devotement la feront 
puissent vers dieu le grant loier 
de lor pramesse averier 
si qu il soient em pareis 
issi comme il lor fu pramis 
et dex l otroit en ital sen 
qui sanz fin vit et regne amen 
