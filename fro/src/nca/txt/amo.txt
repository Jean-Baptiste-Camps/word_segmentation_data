cil ki ne set les ars d amours 
et d amors sueffre les dolours 
moi lise si pora savoir 
conment on en puet ioie avoir 
conment on s i doit maintenir 
conment on s i doit contenir 
c au conquerre convient grant sens 
art et engien et grant porpens 
ke si que les nes sunt menees 
par mer par art et compassees 
mais ancoisque plus vos en die 
voel proyer amors que s aie 
m otroit a ceste cose faire 
et aussi viers la debonnaire 
qui mon cuer tient en sa prison 
si que ie ne pens s a li non 
car sans amor n iert ia conquise 
ceste oevre que i ai entreprise 
n iert ia sans amor consumee 
amors faites que il agree 
a ma tres douce dame ciere 
ki souvent mi fait pale ciere 
sans cui amor ie ne pos faire 
cose c au siecle puisse plaire 
a ma matere repairier 
voel desormais et conmencer 
tu qui veus par amors amer 
tout a premiers dois esgarder 
dame que tu amer vauras 
avant molt biel l acointeras 
puis li dois bielement proier 
tant qu elle te voelle otroier 
s amor quant elle t iert dounee 
garde par toi soit bien gardee 
k en poi d eure molt tost perdroies 
c a grant paine conquis aroies 
qu il i a sens au retenir 
de cou c on conquiert par loisir 
et grans honte est ce m est avis 
de cou pierdre c on a conquis 
il n est dolours ne male vie 
com de pierdre ioie d amie 
encor ne m a s amor dounee 
la bielle blonde desiree 
et s en ai iou si grant paour 
que i en souspir et nuit et iour 
et quant iou ai tel paour donques 
de pierdre ce que ie n oc onques 
grant duel et grant anui aroie 
se l avoie et puis le pierdoie 
amant retenés mon casti 
par moi meisme vous casti 
ki se castie par autrui 
s en a molt mains honte et anui 
en trois conmandemens t ai mis 
trestout l art d amors et compris 
c est querre dame et puis proier 
et s amor garder sans trecier 
dou premier parler te vaurai 
et enseignier cou que i en sai 
ainsque de nulle souspris soies 
esgarde a cui dire vauroies 
" biele ie sui li vostre amis " 
et se tes cuers i est asis 
acointier t i dois bielement 
et querre son acointement 
et ses tu u tu le dois querre 
en ton pais et en ta tierre 
et as fiestes u elles vont 
et as noces u elles sont 
souvent biel et bien acesmees 
mais garde au moustier ia n i bees 
ke la ne doit on fors orer 
nonporquant s i puet on trouver 
mainte biele mignote dame 
qui molt a gieté par m ame 
un douc regart simple amourous 
dont on est tost trespensé tous 
or t ai dit u trouver poras 
dame u pucielle c ameras 
la u vont por elles moustrer 
et c autrui puissent regarder 
se mes conmans ne tiens a gas 
les noces n oublies tu pas 
ne les carolles ne les danses 
la pues dire ce que tu panses 
u par parolle u par samblant 
u par regart u en cantant 
la dois tu iestre baus et lies 
cantans iolis et enuoisiés 
et s afiert bien se dex me saut 
ke tu te faces un poi baut 
tant que tu puisses aprocier 
ta dame et a li toucier 
et estraindre par aventure 
ausi com par enuoiseure 
es compagnies le liu quier 
u dames vont esbanoier 
et quant tu viens u ta dame est 
de li siervir te fai tost prest 
et acointe sa compaignie 
si que cascune bien en die 
la te garde bien de mesdire 
de sousparler ne d escondire 
cose k elles conmanderont 
otroie cou qu elles diront 
si c autre fois quant revenras 
plus volentiers veus seras 
se tu ses lire ne canter 
riens qui li plaise a escouter 
et qui li puist aussi seoir 
et dont elle puist ioie avoir 
tu le dois faire par mon sens 
si qu elle aint tes acointemens 
car qui viut a sa dame plaire 
tous iors doit penser de bien faire 
c a sa dame viengne a plaisir 
si que te voelle conioir 
a premiers quant tu i venras 
et a ta dame parleras 
ne li di pas tout erranment 
ton pense ne trop baudement 
mais avant le dois arraisnier 
d autres coses et acointier 
mais souvent le dois esgarder 
et de tes iex li dois moustrer 
avant l amor qui est en toi 
mais c on ne l sace garde toi 
que par eux est tost acusee 
amors souvent et demoustree 
si biel ta dame proieras 
c aillors ne t en acuseras 
et k elle puist en soi penser 
" je cuic que cis me veut amer 
qui me regarde si souvent 
et si tres amourousement 
et si me samble bien par m ame 
qu il m aint plus que nule autre dame 
volentiers tout adies m esgarde 
et de mon veoir se prent garde " 
et s elle en cel pense caioit 
plus volentiers t esgarderoit 
et ne s en tenroit a nul fuer 
ke ne t en portast millor cuer 
et quant tu ce samblant veras 
adonques dire li poras 
" tres douce dame ie vous aim 
et d amors biel a vous me claim 
qui m a mis en vostre prison 
or est en vostre guerredon " 
tel parolle dire poras 
quant tu le liu en averas 
quant tu os devant li retraire 
aucun dit et aucun afaire 
cou k elle loe dois loer 
cou k elle blasme dois blasmer 
et sa maniere et sa vaillance 
soit tout adies ta contenance 
et se tu vois peus desus li 
tout cortoisement oste li 
s en ses atours a messeant 
qui face a dire tant ne quant 
dire li dois " ma douce rien 
certes ce ne va mie bien 
s il vos plaisoit ie l osteroie 
u autrement l afaiteroie " 
l une mult bien le souferra 
et mult grant gret vous en sara 
celle qui ert cortoise et sage 
l autre qui ert fiere et sauvage 
dira molt tost " sire par foi 
n ai cure c atouciés a moi " 
et se sa cote u ses mantiaus 
gist en liu qui n est mie biaus 
oster li dois mult bielement 
et au lever avient souvent 
que sa blance iambe veras 
ten louier adont en aras 
et se la iambe est biele et blance 
soit de dame u de damoiselle 
celle oevre li est mult tres bielle 
ja ciertes ne li desplaira 
ja courouc ne t en mousterra 
car bien voellent par verite 
que on voie la lor biaute 
cou k elles ont de bien seant 
et c a nous puet iestre plaisant 
se ta dame se siet en priesse 
garde que nus trop ne l enpriesse 
aide li k elle en soit hors 
pries de li dois ioindre ton cors 
cortoisement et biel et bien 
ausi com tu n en puisses rien 
la poras aucun mot lancier 
et en s orelle consellier 
molt souvent avient c au mangier 
trueve on amors et sans dangier 
car les viandes et le vin 
si com ie pens et devin 
font sovent la gent embraser 
d amors esprendre et aluminer 
se tu veus bien mon consel croire 
la dois tu peu mangier et boire 
que tu soies bien en ton sens 
en fais en dis et en talens 
teus amors est plaine d ardure 
c au mangier prent et petit dure 
et s en est on molt fort destroit 
et l endemain en est on froit 
si prent on tost tele acointance 
qui puet avoir peu de durance 
car quant on a but et mangié 
si sont plus baut li cuer et lie 
dont vienent li gas les risees 
car les oevres sont oubliees 
adont a on tost descouviert 
cou que on a lonc tans couviert 
mains hom i a esté souspris 
d amors au mangier ce m est vis 
la pues tu l ivre resambler 
por miex descouvrir ton penser 
parler poras plus baudement 
juer a li hardiement 
les soties que tu feras 
toutes sor le vin meteras 
ausi sour le vin iert la coupe 
de tes mesfais et a la coupe 
la u t amie buvera 
la u t amie atoucera 
sa bouce dois erranment boire 
ensi si li feras a croire 
ke tu l aimes ensi savoir 
li fai t amor et piercevoir 
et s elle touce a ses biaus dois 
aucun morsiel prendre le dois 
tantost liement et mangier 
et en prendant ses mains toucier 
et ensement par sous le table 
taper sous le piet n est pas fable 
et quant avient que il est tart 
et la conpaignie depart 
adont la dois tu convoier 
et li estraindre et embracier 
et li di " dame bonne nuit 
vos doinst nostre sire anuit 
vo conpaingne tout ensement " 
et s elle a mari hautement 
u ami boine nuit li proie 
tout hautement si que on l oie 
mais entre tes dens tout en bas 
la male nuit li proieras 
se dame aimes qui ait baron 
honor li porte c est molt bon 
en tous lius u le trouveras 
de lui siervir te peneras 
ami en fai et compaignon 
si qu il te maint a se maison 
que cou te puet molt avancier 
tous iors te lo occoison quier 
a sa maison et convierser 
puisses et venir et aler 
fai tant que volentiers te voie 
en sa maison et te convoie 
se tu n i pues aler par lui 
fai que tu ailles par autrui 
se ses maris tes conpains n est 
por cou que trop haus u bas t est 
en le rue conpaignon quier 
les cui tu puisses repairier 
de cui ostel poras veoir 
ta dame et au main et au soir 
et dont elle te puist oir 
canter et aler et venir 
mais l occoisons soit bien celee 
si qui poi soit de renoumee 
s aillors maint et hors del pais 
la dois tu faire des amis 
par coi t i puisses acointier 
a li parler u envoyer 
encor te loc et voel loer 
a nului ne di ton penser 
s adont bien ne t i puet valoir 
que on ne t en puist decevoir 
ton pense teux savoir poroit 
ke mult durement te nuiroit 
n aies ami ne compaingnon 
qui ia sace t entention 
s ausi ne ses le sien penser 
ciertainement et sans douter 
lors t i pues plus seurement 
descouvrir et hardiement 
et lui envoyer a t amie 
se c est mestiers ie n en douc mie 
portant se tu i pues aler 
par autrui ne li dois mander 
fols est qui autrui i envoie 
fors lui puisqu il i ait sa voie 
teux i a envoiét autrui 
ki puis en a eut anui 
c avoec son oes le retenoit 
et son conpaignon le toloit 
por cou en parent ne te fie 
ne en conpaignon de t amie 
devant autrui ne l dois loer 
trop fort que il ne l voelle amer 
feme u enfans dois envoier 
a t amie pour consellier 
encor te voel ie consellier 
par nuit ne te laisse engingnier 
de la biaute ta damoiselle 
car tele te samblera bielle 
par nuit au mangier a candelle 
bielle de vis clere et vermelle 
qui l endemain enmi le iour 
aura pierdue sa coulour 
ne te laisse sousprendre donques 
de biaute que veisses onques 
qui veut acater dras u soie 
drois est que il de iour le voie 
car quant paris li damoisiaus 
qui tant iert avenans et biaus 
des dyvesses iugement 
fist au cler iour apertement 
cascune molt bien remira 
apries de lor biaute iuga 
ke venus cou en est la soume 
por sa biaute douna la poume 
par nuit mainte take est coverte 
qui par ior est molt descouverte 
por cou esgarde bien au iour 
a cui tu vius douner t amour 
or t ai dit u poras trouver 
dame que tu vauras amer 
conment tu t i dois acointier 
or te dirai sans alongier 
conment ta dame proieras 
ici mestier de consel as 
qu elles sunt de mainte maniere 
por cou dois cangier ta proiere 
mais retien bien en ton memoire 
por nulle ne t en desespoire 
tout soit rice sote ne sage 
ne basse ne de hau parage 
croi tout adies que tu l auras 
mult mains ases t en greveras 
car ancois se tairont oisel 
au conmencier del tans noviel 
et li cien les lievres fuiront 
que nules femes en cest mont 
se desfengent au lonc contre home 
car ne desirent c est la soume 
fors c on les proit et c on les aint 
en autre rien lor cuers ne maint 
et a celi plus forment plaist 
qui plus s en court et plus li plaist 
celi vainteras de legier 
que tu n oseras pas cuidier 
ne sont de fust nes que nos soumes 
mais ausi com nous desiroumes 
lor conpaignie et lor soulas 
nous aiment elles n est pas gas 
la feme s en set miex celer 
et atent c on le proit d amer 
mais c est la coustume et li drois 
ke on les doit requerre ancois 
je quic se nous n es requerriens 
que nous d eles requis seriens 
por cou ne doute ia nul iour 
dame tant soit de grant valor 
mais hardiement avant passe 
ne redoute haute ne basse 
or soit bien k ele t escondie 
ne te mordera elle mie 
la u elle t escondira 
dedens son cuer lie en sera 
ja ne fera si le sauvage 
miex ne t en prist en son corage 
n est si laide n ose penser 
et cuidier c on le doie amer 
sa maisnie soit houneree 
et partout u sera trovee 
et sa baisiele ensourquetout 
aidier te puet et valoir moult 
au mains elle te prisera 
a sa dame te ramentevra 
et te pora molt avancier 
et miex ton afaire noncier 
mais ton pense ne li di pas 
devant ce que tu bien saras 
c a ta dame soit bien privee 
lors li pues dire ta pensee 
et par douner et par proumetre 
fai qu elle s en voelle entremetre 
nus miex aidier ne t en poroit 
l une feme l autre decoit 
et elles volentiers le font 
por c a ciertes entrepris l ont 
a sa baisielle ia n atouces 
par folie ne ne t aprouces 
a ta dame tost te nuiroit 
por cou c a soi miex t ameroit 
si t en loc dont a astenir 
se tu viex mon consel tenir 
fai que la dame aies avant 
se li baissielle te plaist tant 
por cou espoir k elle est ionete 
par aventure u pucelete 
la dame dois avant plaisier 
et puis la baissielle en requier 
et s il avient que tu l assailles 
garde que de l outrer ne failles 
se la baissielle as enviersee 
la coze en sera miex celee 
car tout li dit et tout li fait 
ta dame te seront retrait 
mais garde bien sans fausete 
c a ta dame soit bien celé 
car se ta dame le savoit 
por voir grant maugre t en saroit 
et si te di a la parclose 
amer pucelle est mult grant coze 
mult est doutee et perilleuse 
mult destraigniaus et anieuse 
tu te dois mult tres bien gaitier 
en quel point tu le dois proier 
proier li dois quant elle est lie 
joieuse baude et enuoisie 
adont plus tost i entendra 
et ta parolle escoutera 
car quant li cuers est en destrece 
et en dolour et en tristrece 
mauvaisement i entre amors 
c on ne puet pas ses grans dolours 
a cief de fois entroublier 
legierement n arier bouter 
et amors est de tel affaire 
la u elle naist et trait saire 
novielement au conmencier 
tous anuis fait entrelaisier 
c amors avocques soi atrait 
joie et baudour por cou ne lait 
duel ne air courous ne ire 
la u s en vient premiers a tire 
ains en est ses cuers si tres lies 
si iolis et si enuoisiés 
que de nul mal ne li souvient 
por la doucour qui d amors vient 
c au conmencier ioie et doucors 
vienent ensamble avoec amors 
et por cou dont ta dame proie 
quant tu ses que elle est en ioie 
c adont le pues plus de legier 
en amor metre et adrecier 
c amors ne quiert se ioie non 
canter enuoisier a bandon 
adont la dois tu assaillir 
quant elle se crient d acopir 
por soi vengier tost se porcace 
c a son mari autel reface 
et si te loc de li coitier 
ainsque s ire puist abaissier 
car se s ire estoit abaissie 
espoir si tost n entendroit mie 
a toi amer n a ta proyere 
ains seroit plus sauvage et fiere 
de l acointier t ai avant dit 
del proier dirai sans respit 
des or te voel ie ensegnier 
conment tu dois dame proier 
dire li dois bien plainement 
biel et bien et entendanment 
dame gent cors cler vis bias bras 
dame de ioie et de solas 
dame dame plus de fois 
a vous me renc a tous endrois 
conme vos hom et vos amis 
conme cil qui son cuer a mis 
en vous amer sans removoir 
k en vous sont tout mi boin espoir 
tout mi penser tout mi desir 
nulle ne m en vient a plaisir 
fors vous biele que ie mar vi 
s en vous ne truis par tans mierci 
que se ia dex m ame sekeure 
la vostre amors me keurt si seure 
et me destraint si durement 
et nuit et ior etroitement 
que ie ne puis aillors penser 
ne ie ne sai aillors tourner 
por cou m estuet a vous venir 
requerre mierci et proier 
u ie sui mors sans recouvrier 
au mains bielle et tres douce amie 
viers moi ne vos airés mie 
se ie vous aim et bien vos voel 
si m ait dex vostre biel oel 
vostre regars vostre acointance 
et la vostre bielle samblance 
vostre sens vostre cortoisie 
plaine de douce conpaingnie 
m ont mis en ceste volente 
en cest desir en cest pense 
dont n isterai ia a nul iour 
dex tant souvent souspir et plor 
de la paour que iou en ai 
car souvent sui en grant esmai 
conment i aie vostre amiste 
las caitis et que ferai ge 
se vos dame m escondissiés 
une coze de voir saciés 
se vostre amor amie n ai 
jamais ioie a mon cuer n arai 
et se poroie bien morir 
teux maus m en poroit avenir 
de duel d anui de mautalent 
et de courouc tout ensement 
est hom bien a la mort iugiés 
ciertes ce seroit grans pecies 
se ie moroie ensi por vous 
car ie sui vostre liges tous 
et de moi bielle debonnaire 
poés tous iors tos vos bons faire 
ja moi ne verés refuser 
riens qui vos plaise a conmander 
ciertes il n iert ia nule riens 
amie douce de tous biens 
que je puisse faire pour vous 
ke ne face tout a estrous 
a mon pooir et sans faintir 
et por coi lairiés vous perir 
ce dont vous poés bien aidier 
et dont poés avoir mestier 
en aucun tans aucune fois 
por cou est bien raisons et drois 
que vous me voelliés retenir 
por vostre home et por vous siervir 
que par tous les cors sains de roume 
je iur k en cest siecle n a home 
qui si voelle estre outreement 
a vous siervir entirement 
conme ie voel por cou vos pri 
que me retenés a ami 
u a vostre home a tout le mains 
que pres sui de iurer sour sains 
ke vostre amor et sans fauser 
vaurai con fins amis garder 
he las por coi ne l garderoie 
ja n atenc iou soulas ne ioie 
fors de vous seule douce amie 
en vostre puing tenés ma vie 
toute ma ioie et mon confort 
et d autre part tenés ma mort 
j arai le quel qu il vous plaira 
mais se diu plaist ia n avenra 
que si tres biele dame face 
coze dont jhesucris le hace 
car se la mort m aviés dounee 
a droit en seriés blasmee 
n a vous dame n aferroit mie 
que vous fesissiés tel folie 
tant iestes biele et avenans 
sage cortoise et entendans 
ke ia ne vous ert reprouvé 
ke vous faciés tel cruaute 
con laissier morir vostre ami 
et en vous defalir mierci 
c avoec biaute si con moi samble 
avient mult bien doucors ensamble 
pities doucors et cortoisie 
orguix cruautes felounie 
n avint onques avoec biaute 
mais doucors debonnairete 
por c est bien drois que vos amis 
truist en vous pities et miercis 
car vostre grans biautes le doit 
et que d amours requise soit " 
des poins la force de proyer 
pues ici savoir de legier 
par coi en amor le metras 
par coi en amor la trairas 
proyer redois en autre guisse 
dame qui est de vaillandise 
proier li dois mult humlement 
ausi com paourousement 
si que counoisse ta paour 
quant tu vauras proyer s amor 
s elle en priant te voit trambler 
tost kerra que c iert sans fauser 
que tu aimes de cuer et proies 
je cuic molt t en avanceroies 
et si pues molt bielement dire 
conment que te doie escondire 
" ha douce dame se i osoie 
con volentiers ie vos diroie 
un poi de coze que ie pens 
dont souvent sui en grant porpens 
mais tant douc vostre mautalent 
que ne l os dire apiertement 
se vous congie ne m en dounés 
et se vous ne m aseurés 
c a moi mautalent n en arés 
et que ia pis ne m en vaurés 
bien m en poés congie douner 
car ce ne vos puet riens couster 
c a consel dire vos voel chi 
pis n en vaurés ie vos afi 
et por coi dont ne m escoutés 
se vous pis valoir n en poés 
ancois en porés vos miex valoir 
c au mains en porés savoir 
cou que vous ne savés or mie 
et s il vous plaist ma douce amie 
retenés le en vostre cuer 
et s il vous plaist gietés le puer 
et saciés dame debonnaire 
ke grans force le me fait faire 
force d amor ie vos di bien 
qui si m assaut sour toute rien 
ke ie ne sai quel part torner 
s en vieng a vous mierci crier 
de vostre amor qui me tormente 
si durement et atalente 
que sans vous ioie avoir ne puis 
n aillors ne vois n aillors ne truis 
nulle dame ne damoiselle 
tant soit vaillans cointe ne biele 
qui me puist plaire ne seoir 
ne qui me giet de cest voloir 
de cest desir u sui entrés 
de vostre amor et si navrés 
douce dame si durement 
et si tres angoisseusement 
que ie n i voi el que ma mort 
s en vous ne truis aucun confort 
au mains souffrés que ie vos aime 
por dame et amie vous claime 
ce ne me poés escondire 
ne desfendre ne contredire 
dame que vous ne doie amer 
ne point ne vous en doit peser 
car si tres bien le celerai 
c aillors ne m en descouverrai 
dont blasmes vos doie venir 
dont on puist parolle tenir 
ne ia n i metés vostre entente 
a dire que ie m en repente 
ne ne dirés ie fai folie 
por nient seroit ma douce amie 
car ie n ai volente ne cuer 
de vous oublier a nul fuer 
ains m en sai ciertes mult bon gre 
k en tel liu ai mis mon pense 
benois soit mes cuers qu il pensa 
si hautement et s asena 
c est ma ioie tout vraiement 
de penser si tres hautement 
c est ma rikece et mes tresors 
c est mes delis c est mes confors 
c est mes solas c est ma leece 
ne puis avoir nulle tristrece 
dame de vous quant me sovient 
car le ior que devant moi vient 
vostre biautes en ramenbrance 
et vostre bielle contenance 
vostre gent cors vostre cler vis 
et vostre douc regart 
au cuer ai une si grant ioie 
que nului dire ne l poroie 
et por cou sa paine pierdroit 
dame qui me castieroit 
de vous amer ne quidiés ia 
mes cuers s en parce ains i morra 
por nul blasme c on li feroit 
mes cuers ne s en castieroit 
et con plus m en castierés 
tant plus fort amer me ferés 
se l amors plus croistre pooit 
mais plus grans estre ne poroit 
ne plus grans voir estre ne puet 
car tant vous aim que plus n estuet 
nus ne le puet amenuisier 
por nul casti ne enforcier 
mais la ioie croistre poroit 
douce dame s il avenoit 
que vous me daignissiés amer 
et por vostre ami apieler 
et por vostre home retenir 
por vous hounerer et siervir " 
ta proiere dois ensi faire 
a dame k est de haut afaire 
se tu vius amer pucelete 
por cou qu elle est biele et ionete 
proier li dois tout en riant 
et dire aussi com en gabant 
" bielle douce com ies plaisans 
et sage et douce et avenans 
biele iolie et amourouse 
plus que nulle autre couvoitouse 
tout adies mon voel te veroie 
tu me fais au cuer si grant ioie 
par le cors diu ie t aim ie cuit 
c adies m en sovient ior et nuit 
je ne sai feme qui tant vaille 
ne c a toi pris une maaille 
toutes les passes de biaute 
de sens de debonnairete 
mais ne soiés plus orghilleuse 
viers moi fiere ne desdaigneuse 
mais soiés douce et debonnaire 
c autrement ne l poés vous faire 
vous n en seriés pas loee 
ne d autrui par amors amee 
dois tu hair celui qui t aime 
qui s amie t apiele et claime 
puis c amis sui devien amie 
si feras molt grant cortoisie 
bien dois amer car tu ies biele 
et que vaut sans ami puciele 
ja ne sauras qu est biens ne ioie 
s en amor ten iouvent n emploie 
il n est ioie ne doucours 
fors que celle qui vient d amors 
trop as gent cors por embracier 
et bielle bouce pour baisier 
sueffre que te baisse petit 
por fine amor sans contredit 
car autant en porte li vens 
si te n amerai miex tous tens 
ne n aiés ia de moi paour 
ke tolir te voelle t ounour 
si m ait dex ie ne l feroie 
ancois escorcier me lairoie 
n en doutés ia ma douce amie 
de ce faire n ai talent mie 
je ne quier mais que vos m amés 
et que biel samblant me moustrés 
et vos souffrés a embracier 
a cief de fois et vous baisier 
que ia de cou pis ne vaurés 
ne reproce n en averés " 
ensi pues dire apiertement 
as pucielles tout ton talent 
en riant baisier acoler 
et a la folie mener 
or t ai bien de proier moustré 
et mon sens et ma volente 
des responses t enseignerai 
cou que i en pens et que i en sai 
diversement te respondront 
dont souvent mari te feront 
se tu proies dame a mari 
elle respondra tout ensi 
" ciertes biaus sire mari ai 
et por itant je n amerai 
car ie ne voel et si ne doi 
car cou seroit encontre loi " 
respondre dois mult belement 
" tant devés plus hardiement 
et plus seurement amer 
et vos miex couvrir et celer 
que s avenoit que portissiés 
sour vo mari le meteriés " 
celle dira tout sans ire 
" taisiés vos ent car li miens sire 
trop m aime et porte grant honor 
ne cuic avoir nulle autre amor 
et molt me siet cou qu il me fait 
si c aillors ne quier autre plait " 
" ha douce dame debonnaire 
aprendés c uns autres set faire 
se un autre assayét aviés 
vostre baron mains priseriés 
par une escole et par un mestre 
ne puet nus hom bien sages estre 
il a droit s a vous se deporte 
et s il vous fait hounor et porte 
car s uns fiex de roi vous avoit 
amer et siervir vous devroit 
et a vous seule deporter 
mais molt m esmervel que porter 
li volés ore si grant foi 
si m ait dex si con ie croi 
espoir il ne vous porte pas 
ains quiert tout aillors sen solas " 
l autre dira " ie n oseroie 
car a nul fuer ie ne vauroie 
que ie fuisse d oume blasmee 
trop en seroie mal menee 
ciertes sire s on le savoit 
li siecles molt tost s apercoit 
et s est mais trop de mesdisans 
de mesparliers de males gans 
c a paines s en puet on celer 
por cou doit on laier l amer " 
" avoi dame ne creés mie 
ke toute amors soit pulye 
maint deduit dames en aront 
et maint solas eut en ont 
c ainc n en fu l uevre conneue 
ne parolle dite aval rue 
s on ne puet le cuidier oster 
le savoir puet on bien enbler 
por deviner ne pour cuidier 
ne doit on sa ioie laissier 
son bon faire ne son talent 
laissiés a deviner la gent 
fols est qui laisse s amor fine 
s aucuns u aucune devine 
lor gengler ne puet on tolir 
mais le fait ne puet descovrir 
se vous le fait poés celer 
que vos caille de lor gengler " 
l autre dira " n ai soing d amors 
il est mais trop de gengleors 
de traitours de losengiers 
de faus priors de mencoigniers 
c on ne se set de cui gaitier 
tout beent mais a cuncyer 
et a trair et a ghiller 
por cou ne m en voel mais meller 
et si estes si gengleour 
vos home et si tres menteour 
tantost que il lor bon fait ont 
errant apries s en vanteront 
or n ai soing de teux amisties 
et si rest cou molt grans pecies 
et por cou ne m en melleroie 
de coze u m ame perderoie 
se ie l faisoie a tout le mains 
vauroie savoir molt bien ains 
conment seroit guerredouné 
car bien saciés par verite 
m ame perdre et mon cors hounir 
ne voel se miex ne m en puet venir " 
quant tu ces responses oras 
en ton cuer ioie avoir devras 
car celles qui ensi respondent 
lor corage molt bien espondent 
puis c a toi se veut desraisnier 
il n i a fors de l embrachier 
et de parler bien sagement 
et si li respont doucement 
" ha douce riens ne doutés ia 
ja ciertes ne m i avenra 
que vous traitor me truissiés 
je vos pri que vous m assaiés 
trestout ensi que vous vaurés 
et quant bien esprouvé m arés 
retenés moi a vostre ami 
tres douce dame ie vos pri 
et saciés bien tout sans fauser 
ke point ne vous estuet douter 
que iou ia face ne ne die 
cose qui court a vilounie 
n a blasme ne a reprouvier 
ne a nul vilain reprocier 
ciertes de ceus ne suie ie pas 
qui se vantent et font lor gas 
quant il on fait lor volentes 
dou feu d imfier soit embrasés 
qui ainc de feme se vanta 
ne d elles trair se pena 
que maint loial j ont perdu 
et por un faus sunt mescreu 
cent preudome ie l sai de voir 
par vous le puis iou bien veoir 
que pour un faus me mescreés 
por diu dame ia n i pensés 
que iou faus u menteor soie 
les dens ains sacier me lairoie 
que ia ior de vous me vantasse 
ne ia d amor nul ior ghilasse 
ne li pecies n est pas si grans 
com on dist ne si resoignans 
et si vos di tenés ma foi 
tout le peciet prendrai sour moi 
et se vous volés des juiaus 
reubes deniers u aniaus 
vous les arés molt volentiers 
car ie sui vostres tout entiers 
et quanque i ai tout ensement 
est en vostre conmandement 
il ne vous faut fors conmander 
sor quanques i ai sans point douter " 
l autre dira " sui ie dont fole 
que m aportés telle parole 
de cou m avés vous deveue 
qui tel parolle amenteue 
m avés ce n est pas vostre honors 
fuiés de chi alés allours 
querre et trouver le bricounie 
car ci ne l trouverés vous mie 
miex vauroie iestre arse en fu 
que ce me fust ia avenu 
honte tost faire vous feroie 
se mais parler vous en ooie 
fi a mal eure quel despit 
en ai quant vous m avés ce dit 
et quant vous me tenés por sote 
jou ne l vausisse por ma kote 
venieés vous por cou caiens 
miex ameroie que uns ciens 
m eust mangiét les dois trestos 
molt par fustes hardis et glous 
et vos vient de ribauderie 
quant moi quesistes tel folie 
a une garce de ces cans 
devés tel cose estre querans " 
a cesti diras doucement 
mult biel et mult cortoisement 
" biele tres douce ciere amie 
por diu ne vous effreés mie 
se ie vos vieng proier d amor 
si m ait dex vostre valour 
le doit et vostre grans biautes 
dont mes cuers est si alumés 
tant iestes biele et avenans 
gente de cors et bien plaisans 
que nus tenir ne se poroit 
qui vostre biaute counistroit 
si con ie fac ne vous amast 
ja voir mes cuers ne vos priast 
s en vous la biaute ne veisse 
ne mon cuer en vous ne meisse 
les hautes dames les ducesses 
les roines et les contesses 
et les autres dames proie on 
conment s en poroit tenir hon 
qui verroit si tres grant biaute 
que ne l en presist volente 
vostre oel est fait por cuer embler 
vostre biautes me fait trambler 
que mar vic se mierci n i truis 
car por amer voir me destruis 
vous savés bien que les millors 
aime on partout ci et aillors 
se ie vos vieng d amor proier 
ne devés d onkes mervillier 
force d amor le me fait faire 
que ne me laist d amors retraire 
por diu si en aiés mierci 
ou por vous morrai tout de fi " 
une autre bien t escondira 
et mult bielement te dira 
" sire un bon consel vos donroie 
et a ciertes vous loeroie 
jamais de ce ne parlissiés 
car vostre tans i perderiés 
et on ne doit mie muser 
la on ne puet riens conquester 
si vos consel k en autre leu 
alés porcacier vostre preu 
ne vos loc que vous entendés 
a riens dont vous soiés grevés " 
li sage ensi te respondra 
mais por cou ne t esmaie ia 
plus tost aime se dex me saut 
li sage quant hom qui le vaut 
le requiert c a parler se prent 
et li sage tout ensement 
se prent et met toute en amor 
quant proies dame de valour 
car li sens et la cortoisie 
la grans valors la druerie 
k elle i trueve le fait amer 
u voelle u non tout sans fauser 
mais li sos n esgardera ia 
u cortoisie ne sens a 
ne la sote tout ensement 
mais la u lor vient a talent 
por cou ne doit on aquellir 
ne sot ne sote mais fuir 
car la u n a sens ne vaillance 
entendement ne connissance 
conment sara guerredouner 
ne bien merir ne soi garder 
et s il avient que il le font 
ja bien ne biel ne le feront 
et amors qui vient de sotie 
en nule honor ne monteplie 
mais amors asisse en hautece 
de bien d ounor et de noblece 
monteplie adies en honor 
en ioie en sens et en baudor 
l autre dira " biaus sire ciers 
je ne sai nient de tes mestiers 
por diu sire laissiés me ester 
je n en quier plus oir parler 
que ie ne sai a coi ce monte 
trop douc le siecle et trop douc honte 
et se vous hounie m aviés 
quel bien et quel pris en ariés 
por cou vos pri par cortoisie 
ne voelliés que soie hounie 
je ne sai mais voir u ie sui 
ce poise moi c ains vos connui 
et nuit et iour u que ie soie 
me sanle que adies vous voie " 
celle qui te respont ensi 
elle est vencue ie te di 
il n i a fors de l embracier 
de li acoler et baissier 
elle est entree el decevoir 
avoir en pues tout ton valoir 
aprevissier tout doucement 
en baissant le dois bielement 
car quant l auras bien embracie 
deus fois u estroit baissie 
si sera de toi plus privee 
quant ensi l aras escauffee 
a premerains te doutera 
por cou que tel giu fet n ara 
s en a espoir honte et angoisse 
u elle espoir de cou s angoisse 
c onques mais a li ne i vas 
et por cou dire li devras 
mult doucement et sans effroi 
" bielle n aiés paour de moi 
point de doutance ne d esmai 
si m ait dex ie ne ferai 
cose qui vos griet a nul fuer 
ja vos aim iou miex que men cuer 
car ie sui voir li vos amis 
et se vous avés vo cuer mis 
en moi ne vos doit anoier " 
racoler le dois et baissier 
ensi biel l apreviseras 
et tout ensi l escaufferas 
tant que l auras a ton plaisir 
del sourplus me convient taisir 
car issus sui de ma matere 
et retorner m en voel arriere 
plus largement vos en dirai 
quant des secres vous parlerai 
mais quant ta proiere as faite 
por escondit ne te dehaite 
que on te face ne te die 
ne n en maine ia male vie 
qui sueffre bien conmencié a 
plus que demi esploitié a 
maintien bien ton conmencement 
et le maintieng hardiement 
car le hardi souvent aye 
aventure ie n en douc mie 
car a cief de fois ie te di 
doit on faire le fol hardi 
c on aquiert bien tost grant pris 
par fol hardement ce m est vis 
c a point le maine et a mesure 
mais ce vait molt en aventure 
par aventure conquiert on 
haute honor souvent sans raison 
pour cou ne doit resoignier 
haute ne basse de proier 
quant tu as ta dame proie 
ta besoingne as bien avancie 
lues conmencera a penser 
tes parolles a recorder 
et quant plus elle i pensera 
et de toi plus li souvenra 
li pensers et li ramenbrance 
le feroit entrer en esrance 
et s aler pues en sa maison 
tous iors le koite et le semon 
tost le honteuse espoir fera 
u lait samblant t en mousterra 
et ne te vaura esgarder 
et puet cou iestre a toi parler 
tele te fera grant dangier 
d esgarder et a toi resnier 
ke plus i pense en son corage 
k elle ni moustre en son visage 
et biel li est de ta proyere 
encor te moustrie laide ciere 
por cou esmaier ne te dois 
l autre ne se pora tenir 
de toi esgarder sans mentir 
la u te vaurra eskiver 
et se parolle ensi veer 
savoir poras a son samblant 
s elle t aime ne tant ne quant 
s elle t esgarde et a toi bee 
saces qu elle est d amors navree 
lors en avant ne te soit grief 
et se li proie derecief 
se n i pues u n oses aler 
va la puist esgarder 
u soit de lonc u soit de pres 
d iex u del cief l encline adies 
encoe bien te loeroie 
tes mains li ioing mais c on ne l voie 
ausi com en priant mierci 
et que muires d amors por li 
et fai que te voie plourer 
tenrement et fort souspirer 
teux cozes molt bien le feront 
amolir et l esmouveront 
a cou k elle ait mierci de toi 
et si te loc en bonne foi 
que li envoies des escris 
des cancounetes des bias dis 
car ce le puet mult esmouvoir 
s elle les voloit recevoir 
aucune fois i escrira 
u elle espoir te mandera 
et se riens te reveut mander 
le rescrire ne lais ester 
por nulle rien que tu i voies 
c a li tes escris ne renvoies 
aucune fois te respondra 
u bien u mal te mandera 
et selonc cou que tu orras 
a ta dame remanderas 
se tu ses que voelle ioiaus 
envoie li et bons et biaus 
car puisqu elle violt del tien prendre 
seurement i pues entendre 
k elle le bee a desiervir 
se ghiller ne veut et trair 
mais la dame qui cou feroit 
trop laidement mesprenderoit 
mais ia dame voir ne l fera 
qui los et hounour amera 
et por cou te voel castoier 
c aucune set de ce mestier 
que se tu pues tout sans douner 
pense ton afaire aciever 
mais le prometre te conmant 
proumet ases et ricemant 
que cil est fols qui por proumetre 
laisse se besoigne a cief metre 
mon voel ne sera ia trais 
nus fins amans ne escarnis 
por povres amans ensegnier 
fai iou cest livre et adrecier 
mes consaus est s on le puet faire 
sans douner faire son afaire 
qui n a que douner ne ke prendre 
bien se doit garder de mesprendre 
sagement aler et venir 
a point aler et revenir 
s il fait sa dame a lui irier 
n a de coi le puist apayer 
en dangier iestre li convient 
tant que sa besoigne a point vient 
mais cil ki puet asses douner 
n a mestier de point escouter 
qui porte deniers a tel plait 
mult tost sa besoigne i a fait 
en tel liu il poroit proier 
c on n i aime fors le denier 
mais dame sage et entendans 
a cou ne sera ia baans 
tost met s amor et li otroie 
car n a que faire de mounoie 
dame qui set et puet et vaut 
et a cui nulle riens ne faut 
esgarder doit si com ie quit 
u puisse mener son deduit 
bien et biel et celeement 
k en un point est conmunalment 
et rice et povre et bas et haut 
c a tel mestier se dex me saut 
que rikece ne porte amour 
ne povretes ne caut savour 
k en amor n a point de raison 
souvent avenir le voit on 
se t amie fait ton desir 
et tu veus de s amor ioir 
fai tous iors c aies son bon gre 
si l aras a ta volente 
s elle demande si li doune 
n est pas amis qui ce resoune 
se tu veus iestre bien cortois 
sans demander douner li dois 
se tu vois qu elle en ait mestier 
et tu en auras tel louier 
k elle molt miex t en amera 
et millor gre t en savera 
s iert tous iors a ta volente 
et s elle i trueve escarsete 
si quidera iestre traie 
et ausi que ne l aimes mie 
s en kieroit tost en tel penser 
dont encor te pora peser 
et dont grant duel avoir poroies 
por cou te loc que cortois soies 
que par consel vilounie 
ne feras tu ia viers t amie 
dame c a son ami se doune 
cortoisement et abandoune 
sans demander sans prendre rien 
siervir le dois et biel et bien 
et s il avient que tu le trueves 
seul a seul garde que t esprueves 
et li acoler et baissier 
le sourplus aras de legier 
puisque tant en veut consentir 
mais peu trouveras sans mentir 
qui de son gret le t otroit ia 
la u elle se desfendra 
et fera samblant de courcier 
si le dois tu voir esforcier 
la u elle s estordera 
l enforcement molt amera 
honteuses sunt de l otroier 
por cou les doit on efforcier 
seul a seul puis c o toi s enbat 
outree veut soit sans debat 
et telle i a qui de son gre 
t otroiera sa volente 
que faire vaura cortoisie 
ne force faire n aime mie 
mais durement se desfendroit 
c outre son gre l en forceroit 
se de tel afaire le vois 
sa volente atendre dois 
et li pries molt doucement 
que souffrir voelle ton talent 
s ele ne se va desfendant 
debat n i met ne tant ne quant 
ne laisse ne soit outree 
puisk il li plaist et li agree 
et se ne te veut consentir 
ta force i met et fai sentir 
miex vaut c a force soit outree 
que d iluec puist iestre escapee 
et se d illuec puet escaper 
sans li vaintre sans li outrer 
jamais ne s i embatera 
puet c iestre ne plus n i venra 
la u le puisses esforcier 
au mains t en fera grant dangier 
de revenir une autre fois 
por cou esforcier adies le dois 
car puisc une fois t iert outree 
plus t en sera abandounee 
d illuec en avant sans dangier 
venra o toi por dosnoyer 
ne soies mie adies honteus 
quant veras que boins ert li leus 
mais keurt li sus con esragiés 
k elles tienent a mauvesties 
quant escaper les laisse on 
a tous iors mais tost les piert on 
la u moustre que elle est lie 
s en est elle espoir courecie 
et apries si s en vont gabant 
et le gent vont escarnissant 
et pour ce les doit on outrer 
c apries ne s en puissent gaber 
mais s a force en as ton solas 
por cou mains ne l en priseras 
ne ne l en fai piour samblant 
ains li va grant ioie menant 
et baisse les iex et le vis 
car la force est uns grans delis 
apries la force le rapaies 
por cou que son bon gre en aies 
diex s estoie en itel point 
c a m amie m eusse ioint 
et iou larmoier le veoie 
con ioians li essueroie 
de ma langue tres doucement 
et de ma bouce bielement 
ses iex ses larmes et sa face 
se nostre sires bien me face 
molt tres doucement li diroie 
" bielle tres douce simple coie 
por diu vos proi ne plourés mie 
or iestes ma dame et m amie 
si ferai quanques vous vaurés 
or sui de vous asseurés 
or ne m estuet douter iamais 
c autrui amés por nul delais 
or est affremee l amors 
si que n ai mais paor de vous 
or vous aim cent tans plus ases 
ke devant saciés par vretes 
a tous iors mais m avés conquis 
je sui vostres loiaus amis 
jamais ne vous oublierai 
tenés ma foi ains vos servrai " 
tout ensi rapaier le dois 
quant tu plourer t amie vois 
et derekief le dois baissier 
et tres doucement embracier 
or t ai apris et ensegniét 
tant que tu as tout esploitiét 
et mené a point ton afaire 
or te voel autre conmant faire 
conment s amor garder devras 
si que ioie adies en auras 
par mon art l as trouvee et quise 
et par mon sens l as tu conquise 
grant engien et grant sens affiert 
a garder cou que on conquiert 
si desfent que tu cure n aies 
d amor desfendre par caraies 
s amor veus tenir et garder 
teus soies c on te doie amer 
en ta biaute pas ne te fie 
por avoir amour et amie 
car ce petit valoir te doit 
s en ton cors autre bien n avoit 
sages soies et bien courtois 
s en vauras miex en tos endrois 
ulixes mie biaus n estoit 
mais sages et cortois estoit 
biaus parliers fu ensorquetout 
por cou fist son voloir partout 
biautes vait molt tost a declin 
mais sens remaint iusk en la fin 
biaus parliers soies viers t amie 
s aies en toi sens courtoisie 
ne ia viers t amie ne cose 
car c est a amant laide cose 
mais porte li boines novielles 
qui li soient plaisans et bielles 
si amera ton repairier 
et souffera ton dosnoyer 
quant tu i viens ne fai l irous 
le fol parlier ne l envious 
mais soies lies et envoisiés 
se tu estoies bien iriés 
n en dois tu faire nul samblant 
tu viens por faire ioie grant 
de ta dame t amie ciere 
dont dois tu faire lie ciere 
li mes ne coses ne conbates 
ne ne la fieres ne ne bates 
car vous n iestes pas ensamble 
par mariage ce me samble 
por cou si s en pora partir 
quant il li venra a plaisir 
mais a celui qui te nuiroit 
dois tu nuisir a grant esploit 
viers tes anemis dois sans faille 
esmouvoir tencon et bataille 
et a t amie simple et coie 
dois tu mener solas et ioie 
por quant si m est il avenu 
aucune fois que i ai feru 
m amie u grant buffe dounee 
et par les treces trainee 
u ie l acolai durement 
trestout de gre a ensient 
la u molt petit mesfaisoit 
fors que tant quant el liu aloit 
u parloit trop par aventure 
qu il m estoit lait et par droiture 
ne mal n i avoit tant ne quant 
mais ie l faisoie a ensiant 
et si en faisoie l irous 
le foursené et le ialous 
et le batoie et le feroie 
et par mautalent li disoie 
" a la rue por coi alastes 
quant ancois a moi n en parlastes 
por diu trouvera on iamais 
feme qui ia se tiengne en pais 
u on se puist croire et fier " 
quant tu le veras miex plorer 
pour cou que tu l aras ferue 
u laidement espoir batue 
et elle molt te maudira 
et le foursenee fera 
si fort k elle te mangeroit 
errant as dens s elle pooit 
et tu l oras molt dementer 
en plourant hautement crier 
ensus de li ne t en va mie 
mais assie toi dales t amie 
souspire fort fai le dolant 
et te maudi molt laidemant 
tres devant li si qu elle croie 
qu a ciertes soit et k elle t oie 
" dex que m est il or avenu 
que i ai hui bien mon sens perdu 
or ai iou fait grant dyablie 
grant outrage et grande folie 
helas caitis maleures 
de com mal eure ie fui nés 
c est grans dolors que ie vif tant 
dyables portés m ent errant 
car ie l ai tres bien desiervi 
cest ior diu mal aiourné vi 
por le cuer diu por c oi ferue 
mon cuer m amie ne batue 
que iou aim tans plus de moi 
et si ne sai dire pour coi 
honte me doit bien avenir 
douce amie laissiés veir 
t ai iou mal fait moustre le moi 
ja morrai de dolour ie croi 
se tu ne te vas comfortant " 
embracier le va maintenant 
la u le veras miex plourer 
plaindre forment et dolouser 
va si l estraint et si l embrace 
les iex les larmes et la face 
li baisse molt tres doucement 
et la bouce tout ensement 
et li di " bielle simple et coie 
si m ait dex iriés estoie 
je ne sai par quel dyablie 
qui tost fait faire maint outrage 
j eusse plus cier le malage 
d une fievre quartaine avoir 
c a fait amors je l sai de voir 
je vos quic bien pierdre par foi 
la u vos tieng et senc et voi " 
son vis et sa face baissant 
k errant en faces ton plaisir 
d une fois a li regesir 
li mautalens iert oubliés 
et tous li mesfais pardounés 
fai tant que tu le faces rire 
s apries par les cheveux te tire 
et elle te bat bien et fiert 
sueffre tout que bien i affiert 
en tel maniere li feras 
croire que ialous en seras 
bien querra par la ialousie 
que tu l aimes sans trecerie 
une grant dame une grant buffe 
dounai ne l tenés mie a truffe 
grant duel en fist molt en ploura 
a ocire les maneca 
a son consel celeement 
mais l endemain tout autrement 
ot tost son corage cangié 
et dist trop avoit le cuer lie 
" or sui ie " dist elle " seure 
k il m aime bien outre mesure 
ja voir ensi ne m atoucast 
s a desmesure ne m amast 
s il ne m amast par loiaute 
jalous de moi n eust esté 
or voi iou et sai molt tres bien 
ke il m aime sor toute rien " 
ensi dist elle et ensi fist 
c ainc pior samblant ne m en fist 
et encor fis apries l irous 
et li moustrai molt grans courous 
dangier fis de li regarder 
et en apries d a li parler 
et par samblant ie li moustroie 
que de li plus cure n avoie 
et s avoie si grant talent 
d a li venir a parlement 
que del desir moroie tous 
tant en estoie couvoitous 
et desirans plus c onques mais 
tart li fu k elle eust sa pais 
en son cuer puis miex m en ama 
et tout adies plus m en prisa 
renouveler et enforcier 
fis l amor que voloit laissier 
sor mon pris parloit a autrui 
par coi ie li fis cest anui 
ensi m avint et ensi fis 
or voies se de riens mespris 
se t amie est trop orghilleuse 
trop parleresse et trop noiseuse 
sueffre le debonnairement 
tous iors soies a son talent 
garde se pais c ert cortoisie 
a ton ami et a t amie 
peu est de gent u n ait a dire 
por cou t amie ne despire 
n estrive par parole a li 
otroie li tout ie t en pri 
dames se voellent hounerer 
cierir siervir et redouter 
s il avient qu elle iue a toi 
a ensient piert ie t en proi 
atorne ton giu malement 
si k elle en rie boinement 
se elle dist " alés moi la " 
sans nul essoigne errant i va 
en quel liu c ait de toi afaire 
conment que ce te soit contraire 
a ton pooir li dois aidier 
et la u tu pues avancier 
ne soies mie perecous 
d aconplir ses voloirs tous iors 
car pereceus hom ne poroit 
d amors goir en nul endroit 
amors n a cure de perece 
ains veut c on ait mainte destrece 
mainte angoisse et mainte froidure 
et mainte grant mal aventure 
maint peril et mainte paour 
en ai souffiert et nuit et iour 
mais trestout doucour me sanloit 
et quant ma dame apries savoit 
le peril u esté avoie 
s en rioit et menoit grant ioie 
la u l en pesoit durement 
de la honte et dou grief torment 
k elle veoit c avoie eut 
por li souffiert et consentut 
si m estoit bien apries meri 
car souvent miex m en conioi 
s a toi vient u tu vas a li 
or t en souviengne ie t en pri 
son sens sa debounairete 
loe tant et sa grant biaute 
son gent cors sa bouce son vis 
ausi que soies esbahis 
conment que soit apparellie 
di que tres bien est afaitie 
ensi le blange ensi le lobe 
et que tres bien li siet sa robe 
si quidera tout en loant 
d amor soit que le loes tant 
u s elle cante u s elle pleure 
di li " se ia dex me sekeure 
tres bien vos avient dame et siet 
il sanle que riens ne vos griet 
dame coze que vous faciés 
trop naitement vos afaitiés " 
et se tu le tiens a loisir 
et tu dois faire ton plaisir 
loe son pis et ses mamielles 
et di que trop te samblent bielles 
loe costes et bras et hance 
et di " que vous par iestes blance 
n est dame u tant ait de delit " 
mais garde bien se dex t ait 
que ne se voist apiercevant 
de cou que tu le vas gabant 
car se le gas en percevoit 
le deduit mains en priseroit 
et avoec toi plus a envis 
se deduiroit ce m est avis 
et s elle voit que por voir die 
adont te sera envoisie 
de mains de iambes et de bras 
lors auras tu tant de solas 
c a paines croire le poroies 
fai tous iors que souvent le voies 
et c adies oie tes parolles 
sages envoisies et foles 
et souvent fai de toi dangier 
quant plus en aras desirier 
tant le feras plus escaufer 
se souvent le fais desirer 
sour toi alumer et esprendre 
mais ne l fai longement atendre 
que par trop longe demorance 
feroit molt tost autre acointance 
c on se doit bien arriere traire 
a chief de piece por miex faire 
ke miex en face le mestier 
et c on ait de toi desirier 
quant menelaus trop demora 
et elaine paris ama 
tost cuide feme estre acoupie 
par li fuir est trop irie 
lors se travaille et lors se paine 
de li vengier con fist elaine 
par mautalent d acoperie 
a on tost fait grant derverie 
nonporquant ie te voel loer 
c a cief de fois le fai sirer 
c autrui ne voelles acointier 
et pour autrui amour laier 
encor n en aies tu talent 
a cief de fois en fai samblant 
amors qu est seure est desroute 
et celle dure qui se doute 
saciés k ensi souvent ai fait 
souvent m en a on fait maint lait 
lies sui quant on me va batant 
et tout mon vis d ongles gratant 
batus en fui et molt pilés 
ribaus fiex a putain clamés 
mais molt doucement le soufroie 
tout m estoit bon lors li dissoie 
" douce suer ies tu foursenee 
or as une bourde escoutee 
dex t avertisse a bien ton songe 
as tu songiét ceste menconge 
vous me mescreés a grant tort 
ancois me doinse dex la mort 
que viers vos mesprenge ne face 
cose dont vostre cors me hace 
ne que iou aime autrui que vous 
ne m en mescreés ia nuls iors 
tenés ma foi ie vos plevis " 
lors li baisse les iex le vis 
si l auras toute rapaye 
ja tant ne l auras courecie 
or entent bien a ce conmant 
ne va pas t amie espiant 
je te loc tout a droiture 
car cil quiert sa mal aventure 
qui viut savoir se s amie aime 
souvent por las dolant se claime 
que te vaut sa honte savoir 
dont duel et ire pues avoir 
del savoir n aies couvoitise 
ne croi c amast en nulle guise 
autrui que toi ancois morroit 
k elle autrui que toi ameroit 
clo tes orelles et tes iex 
la u tu le meskerras miex 
por ton mal achiever le di 
et por ton duel tout autresi 
s autrui trouver o li quidoies 
aler pas ciertes n i devroies 
miex te vient estre poi ialous 
que voiant tes iex estre cous 
que honte aroies et viutance 
se tu n en prendoies vengance 
a paines s en puet on vengier 
sans soi hounir et damagier 
miex vient ta honte saces seus 
c autres c est t ounors et tes preus 
et se tu le savoies bien 
si te loc iou sour toute rien 
fai sanlant que n en saces mie 
d autre cose fai ciere lie 
et elle lors paour ara 
de son mesfait se doutera 
si sera plus humelians 
plus debonnaire et plus servans 
et plus se vaura mais gaitier 
de toi tourmenter n airier 
encor te loc se me veus croire 
se t amie est pale et noire 
u lais dens ait u laide bouce 
son messeant ne li reprouce 
s elle est grasse t as boune koute 
a tiere ne giront ti koute 
se petite est plus delitable 
est au mestier et avenable 
et s elle a longe u grant eskine 
elle resamble une chuine 
et s elle est c une vake grosse 
c est uns touniaus elle n a osse 
se noire est claime le brunete 
se palle est claime le blankete 
ensi dois en bien retourner 
les visces que tu pues noter 
et s elle est baude u soursalie 
di k elle est mignote et iolie 
et s elle est vielle tiens le a sage 
et dou mestier set bien l usage 
tout le mal k en li trouveras 
et c a premiers en li veras 
aprens le ensi biel a noumer 
en la fin ne te puet grever 
qui va les cuirs tanés veoir 
la puour sent ie l sai de voir 
tout a premiers ie le sai bien 
se lonc en est ne l en souvient 
car par la longe acoustumance 
a il de la paour souffrance 
t amie ensi sueffre a premier 
s elle t est gries au commencier 
tant ai parlé que sui au lit 
u on doit faire le delit 
et quant la viens ne soies tex 
que par toi ne soit fais li geux 
ke on desire tant a faire 
del sourplus me doi ie bien taire 
mais tes mains met trestout partout 
u il te siet sans nul redout 
car ie ne m en tenroie mie 
de mes mains mettre en le partie 
que la feme vot miex couvrir 
et si ne m en poc ains tenir 
que s elle fu u bielle u blance 
le ventre le pis et la hance 
ne veisse a descouviert 
et le sourplus tout en apiert 
maintes fois m en sui conbatus 
de l veoir ai esté batus 
et maint cop m en a on douné 
et por mal leceour clamé 
encor te voel ie conmander 
la besoingne ne dois haster 
se bon liu as et bon loisir 
sueffre que soit a son plaisir 
t amie aussi a son talent 
acordés vous au finement 
ke faciés la besoingne ensanle 
ausi li plaira ce me samble 
et se tu n as point de seior 
et dou demorer n as paor 
quanque te pues te dois haster 
por cou c on ne te puist trouver 
or as t amie or as ta ioie 
et por coi plus t ensegneroie 
fors c un poi te vaurai moustrer 
conment tu te dois atourner 
s avant plus parlé en eusse 
ma matere copee eusse 
si biel soies apparelliés 
si biau viestus si biau cauciés 
a ton pooir et plaisanment 
k en plaises miex a toute gent 
rere te fai et roengnier 
a bon mestre et souvent pignier 
tien bien nais tos tes garnemens 
si fai bien tous mes conmandemens 
por tout adies soies cortois 
et biaus parliers en tous endrois 
je ne te voel plus conmander 
car as dames vaurai parler 
les dames vaurai ensegnier 
mon voel n es poroit engingnier 
nus hom ne trair ne ghiller 
por cou les vaurai doctriner 
k elles se sacent bien desfendre 
que nus hom ne les puist sosprendre 
bien vauroie k elles seussent 
ki de cuer proie et conneussent 
les faus amans les traitors 
les losengiers les menteors 
traitour seroient houni 
et li menteor escarni 
ha se ma dame le savoit 
con l aim de cuer et connissoit 
molt tost m otroieroit s amor 
et guerpiroit le traitor 
ke se paine de li trair 
ki bee a li dou tout hounir 
et jou n i bee s a bien non 
se ie l fac c est grant mesprison 
por cou k est tant de losengiers 
seroit as dames grans mestiers 
k elles seussent retenir 
loial amant et conioir 
car trop d oumes ghilleors voi 
si m en poise trop endroit moi 
peu de femes sevent ghiller 
mes a envis voellent douner 
lor amor ie l sai sans mentir 
car adies doutent dou trair 
et certes elles ont grant droit 
fols est ki les en blasmeroit 
s elle doute elle a grant raison 
plus met en amor que li hom 
mult ai grant duel et grant enuie 
quant voi vaillant dame engignie 
par un traitour souduiant 
et par un vilain non sacant 
qui tost apries s en veut vanter 
a poi qu il ne me fait crever 
del duel k en ai et de l anui 
n a gaires c un tel en connui 
au cuer en ai si grant dolour 
encor en muir ie cascun iour 
cil muert bien qui porte en son cuer 
tel duel qu il ne puet gieter puer 
et dont l estuet ioie oublier 
et hair cou qu il doit amer 
il n est dolors maus ne angoisse 
qui a cesti prendre se puisse 
por cou doit molt dame gaitier 
a cui doit s amor otroyer 
u au mains k elle en soit celee 
ke laidement n en soit blasmee 
et s avenoit c on l en blasmast 
c a tout le mains tel home amast 
k il fust si cortois et vaillans 
ke li blasmes en fust mains grans 
li hom ne se puet abaissier 
ne li feme trop soushaucier 
dame doit molt bien regarder 
ki c est qui le prie d amer 
en quel maniere et en quel guisse 
s il i a ghille ne faintisse 
s il sa proiere longement 
maintient et sans repentement 
se il l aime de cuer loial 
s il ne bee viers li nul mal 
fors droite amor si com il doit 
se tel le trueve et apercoit 
s en amor est bien conuissables 
sages cortois et amiables 
et il ne soit pas mesdissans 
ne vanteres mais bien celans 
et il se met a li siervir 
a son pooir sans repentir 
bien le doit dame a son conmant 
tenir et faire biel samblant 
ensi d amor goir porra 
et ensi d amor ioie aura 
dame qui veut son tans user 
en amor mettre et deporter 
oie dont mon conmandement 
je li di au conmencement 
endementiersk elle est plaisans 
au siecle et bielle et avanans 
sueffre et atende c on le proie 
et mult debonnairement oie 
celui qui le proie d amer 
ne doit laissier son tans passer 
que elle n emploit sa iouvente 
en amor et mete s entente 
car trop laidement se decoit 
qui atent tant que vielle soit 
c adont nus ne l en proiera 
adonques se desmentira 
k elle avera son tans perdu 
ne d amor n ara riens seu 
por cou li loc qu en sa iouvente 
face tant que ne s en repente 
quant elle ert et vielle et kenue 
et de sa biaute decheue 
dont espanisse ses pecies 
car sotie est et mauvaisties 
de laissier passer sa iouvente 
et iestre sote en sa viellece 
dame qui pecié n avera 
de coi dont se repentira 
amés donques amés amés 
endementiersque tans avés 
et que vostre amors atalente 
et vostre biautes se presente 
et c on vos proie et vos requiert 
adont la biautes i affiert 
esgardés dame au conmencier 
qui est cil qui vos veut proier 
et se savés qu il ne le vaille 
escondis en voist et si faille 
c on ne doit longes escouter 
cose k en pris ne puet monter 
ne on ne doit gent recoillir 
ke on ne bee a retenir 
n on ne le doit laissier muser 
mais molt tost arriere bouter 
et son pense et son cointance 
si que mais n i ait esperance 
ne apries faire biel samblant 
ne li regarder tant ne quant 
car s en apries le regardiés 
en esperance le metrés 
s il revenoit a vous arriere 
de recief faire sa proiere 
si en poriés valoir pis 
ke blasmes en venroit u pis 
se sueffres home a toi atraire 
a home dont tu n as afaire 
por cou te loc se n en as cure 
et il te vient par aventure 
en ta maison pour dosnoier 
dire li dois sans espargnier 
" fuiés de ci isnielement 
n ai soing de vostre acointement 
s une autre fois venant vos truis 
je vos cloroie au devant l uis " 
s il veut toutes voies parler 
lieve toi sus sans arriester 
et ta maison li fai vuidier 
si qu il n i ost plus repairier 
s il est teux hon et si grans sire 
ta maison n oses escondire 
et dales toi viengne seoir 
longement n i dois remanoir 
u atent en cambre u en solier 
ausi com ci aies mestier 
u aler poras en la vile 
et li di bielement sans ire 
" biaus dous sire ne vos poist mie 
mandé m a une moie amie 
aler m i couvient sans alonge 
car c est por une grant besoigne " 
u les toi fai gens assambler 
k il ne puist dire son penser 
ensi t en poras delivrer 
et tout sans toi faire blasmer 
neporquant se tu bien l amoies 
faire a le fois le deveroies 
pour lui faire plus embrasser 
en t amor et plus alumer 
ke tu dois bien faire dangier 
d a toi parler et consellier 
et dou regarder ensement 
a cief de fois non trop souvent 
tant que saces ciertainement 
qu il t aint de cuer et loiaument 
lors dois atendre et arriester 
et ses parolles escouter 
se il te plaist et se tu l aimes 
si que por fole ne te claimes 
apries quant tu fui l aroies 
k espoir au lonc tu le perdroies 
c a toi revenir ne poroit 
et aillors tost s acointeroit 
si t en poroit forment peser 
por cou ne dois tu eskiver 
celui que tu veus retenir 
et dont tu vius au lonc ioir 
mais oies cou qu il vaura dire 
tout bielement et tot sans ire 
et le tien en boine esperance 
par douc regart douce samblance 
par dous ris biaus ius et biaus gas 
li pues faire asses de solas 
dont grant ioie aura a son cuer 
tant qu il ne vauroit a nul fuer 
t amor a nule autre cangier 
por coi feroies tu dangier 
de ce que ne t couste rien 
viers celui que tu veus a tien 
et a ton ami detenir 
por ton deduit por ton plaisir 
soies si sage et si courtoise 
ke ne faces riens qui te poise 
fai le mignote et le iolie 
sueffre c a toi iut gabe et rie 
de son venir fai biel samblant 
si qu il s en voist apercevant 
ke biel te soit de sa venue 
ke s amors en seroit creue 
entent bien ses dis et ses gas 
torne a bien dit quanke c oras 
encore mesdesist un peu 
a fieste le torne a geu 
que cascuns n a pas bien le sens 
de bien parler si com ie pens 
sa maniere esgarde et son iestre 
et selonc cou si redois iestre 
li un heent molt le simplece 
cointise heent et noblece 
li autre aiment molt les beubans 
les orghius et les hors del sens 
le feme baude de parler 
cascuns set et rire et iuer 
por ce a tel point te contenras 
c a ton ami plaire poras 
je ne te voel pas ci despondre 
conment tu dois a cascun respondre 
par c a derriere en ai dit tant 
ke bien dois prendre a creant 
la poras se tu viex entendre 
a respondre molt bien aprendre 
car se deus fois le racontoie 
ou livre point n amenderoie 
c on ne doit fois mettre en conte 
une cose car c estroit honte 
as homes mainte cose a dite 
c a vous ne doit iestre redite 
par exemple i poes entendre 
mainte coze i pues tu aprendre 
devant ton ami te contiegnes 
si bielement que le retiegnes 
et s il estent viers toi sa brace 
sueffre bien c un petit t embrace 
et puet cou iestre sans proier 
te vaura petit baissier 
c avant proyer ne t en saura 
espoir si sages ne sera 
toutes voies li dois souferre 
encor ne t en sace il requerre 
aprevisier le dois ensi 
et puis com iree li di 
fai samblant c a force l emport 
puis di " sire vos avés tort 
quanke volés dites a moi 
mais tenés vos mains ie vos proi " 
li autres dira bielement 
qui sara pryer doucement 
" car m otroiés ma douce amie 
un seul baissier por cortoisie 
adont m arés vous retenu 
a vostre ami a vostre dru " 
adont biel li responderas 
et cortoissement li diras 
" biaus dous amis saciés de voir 
que ie vous aim sans decevoir 
por cou que si biel me proyés 
vous otroi que vous le pregniés 
a vostre talent dous amis 
conme cortois et bien apris 
car ie sui vostre lige toute 
a tos iors mais sans nulle doute " 
biel mot plaissant et poli 
a ton voloir le metront si 
k il t amera si ardanmant 
ke dou tout fera ton conmant 
car nulle coze tant n afolle 
cuer d ome que douce parolle 
s il estoit tous faus et faintis 
si devenroit il fins amis 
par ton sens et ton biel afaire 
se tu sagement le ses traire 
que mains hom souvent sans cuer proie 
qui puis tout son cuer i emploie 
si k il n en puet iamais tourner 
tant de bien i puet il trouver 
por cou ne dois tu resoingnier 
souffrir ton ami baissier 
c adonkes est il plus navrés 
d amors espris et alumés 
mais le sourplus vos desfenc bien 
que n otroyes por nulle rien 
si l ayes molt bien esprouvé 
en mainte guisse et retourné 
en mainte guisse assaieras 
celui que tu amer vauras 
se tu vois bien que il te siut 
la u tu vas et te poursuit 
au moustier as noces a fieste 
car s il t aime bien par ma tieste 
et tous les lius u te sara 
et sans blasme aler i pora 
sacés qu il ira tout adies 
que cors et oel sivent de pries 
la u li iex maint et repose 
ne puet entendre a autre cose 
et se tu vois qu il s abandoune 
a toi siervir presente et doune 
son avoir et sans demander 
et s il le fait sans conmander 
ce qu il set que bon et biel t est 
s a ton besoing le trueves priest 
sacés qu il t aime sans fausser 
en nul point miex ne l pues prover 
c a la bourse ce m est avis 
la pues savoir qu il t est amis 
et s il houneure te maisnie 
si c a toi cascuns bien en die 
mais qu il le face si par coivre 
ke l amor ne puissent parcoivre 
s il aime ciaus qui o toi vont 
la u tu vas qui o toi sunt 
et s il fait aucune prouece 
por toi u aucune noblece 
et de lui parler en bien fait 
et toute vilounie lait 
quant ensi esprouvé l aras 
adonques t amor li donras 
si biel et si cortoisement 
k il t aint et prise durement 
c on doit biel et bien recevoir 
celui dont on puet ioie avoir 
se iour li mes qu il a toi viegne 
ses que feras or t en souviegne 
la u pues bien ton huis ouvrir 
ens le pues mettre et recoillir 
par autre liu petit estroit 
la u il past a grant destroit 
et se fors l uis nului avoies 
ouvrir bien tost ne li devroies 
mais si pau c a paines i past 
et k au passer trestos se quast 
et l uis contre tien par derrier 
encor te voel ie consellier 
fai le un petit dehors muser 
ancois que puist dedens entrer 
se tu li mes liu en vregier 
par haut liu le fai ens ploncier 
u par buisson u parmi haie 
fort et espes que mainte plaie 
el vis u ailleurs en recoille 
u del mur tressaillir se doille 
ja n i aura tant de messaise 
ke biel ne li soit et li plaise 
et tout li tourne a grant doucor 
se il est espris de t amour 
ensi te met et hors et ens 
mais quant il est entrés dedens 
lors li dois molt doucement dire 
" mes tres dous amis mes dos sire 
conforté m avés quant vous voi 
que tant d anuis avés por moi " 
fai samblant que rien ne t en soit 
se durement bleciés n estoit 
ne t en soit ia une escaloigne 
mais qu il face bien la besoingne 
de mal d anui qu il ait eu 
mais c on ne l ait aperceu 
quant avient que liu li metras 
k en liu venra u tu seras 
dire li dois " biaus amis dous 
ciertes li cuers me tramble tous 
dous ami molt vos aim et crieng 
quant por vostre amor ici vieng 
n est hom por cui ie le fesisse 
ne tele coze consentisse " 
boinement te sueffre a baissier 
estraindre et embracier 
et s il de plus faire t efforce 
sueffre le aussi com par force 
a premiers qu il me samble drois 
asses d anui faire li dois 
aucune fois i fui lastés 
mal baillis et mal atornés 
ke l uevre faire ne pooie 
dont dolans et honteus estoie 
quant en tel point vois ton ami 
adonkes gabe iue et ri 
doucement le baisse et embrace 
et sueffre que tout son bon face 
et se tu me veus demander 
s ancois li dois del sien rouver 
ci endroit te consellerai 
ciertes au miex que ie porai 
sans demander s il te dounoit 
au prendre pau de blasme aroit 
se tu li demandes ancois 
tost te dira qu il est destrois 
mais errant penser li feras 
k ensi aillors fait averas 
tu li feras perdre ie quit 
tout le plaisir de son deduit 
si que espoir mains li plaira 
cil deduis qu il desiré a 
s amer et tenir le vauroies 
ja ancois prendre n en devroies 
car muidre gre te doit savoir 
s en pardon li fais son voloir 
car cuidier li feras tous iors 
c a cou faire t amaine amors 
s en iert plus lies et plus ioians 
et l amors en sera plus grans 
mais por ce qu est tant de mauvais 
de vilains traitours pusnais 
se vous ne savés bien ancois 
qu il soit larges et courtois 
vos lo ge c avant prendés tant 
c apries n en alés repentant 
car teux i a quant il ont fait 
de douner sunt molt tost retrait 
et de l amor sunt refroidié 
quant lor voloir ont esploitié 
et a noient ont tost tourné 
grant cortoisie et grant bonte 
se tu n en avoies mestier 
prent au mains por lui essayer 
c au rendre poras tost venir 
se toi ne plaist au retenir 
et se rendre ne li voloies 
doucement au mains li diroies 
" mes dous sire mes amis ciers 
m amors et tous mes desiriers 
ne m en saciés mie maugre 
ne ne l tenés a mauveste 
se iou ai pris de vos deniers 
certes s il ne m en fust mestiers 
je n en presisse voir noient 
ne vos aim pas por vostre argent 
certes molt bien le vos rendrai 
si tost que pooir en aurai 
je venderai mes pois mes bles 
u de mes toilles les rarés 
et se vous volés tout errant 
les rarés vous se dex m amant 
c a nul fuer ie ne l retenoie 
se vostre maugre en avoie " 
et s il disoit com bareteres 
por cou ke il seroit ghilleres 
" je les voel bien rendés le moi 
je te conmanc et si te proi 
c au rendre ne quieres alonge " 
lors li di sans poynt de vergoinge 
" au revenir vous les arés 
mes escrins est trop fort fremés 
mes coses i acoulleroie 
et s est nuis goute n i veroie 
vous les rarés certes molt bien 
se il estoient lige mien 
se les ariés vous amis dous 
ja n aim ie au siecle fors vous " 
ensi tres bien le blangiras 
et de losenge le paistras 
et ton voloir fai des deniers 
si com tu veus et t est mestiers 
et por ce que ie ne voel mie 
que tu soies mesconsellie 
dame par mon ensegnement 
loc le prendre au conmencement 
qu il ne se puist apries gaber 
et por sote te puist clamer 
s elle est teux que prendre doie 
et elle a mestier de mounoie 
et se cil est teux sans douter 
que il li doie demander 
car teux i a u n a que prendre 
mais li delit n en sunt pas mendre 
et celle qui n en a mestier 
de prendre se doit hontoyer 
ichi desfenc sans nulle doute 
ke nus fel vilains ne m escoute 
del secre d amors voel parler 
c a tous ne doit on demoustrer 
ne a toutes ce m est avis 
qui cuers ont nices et faintis 
ne ia ne saveront avoir 
amors car tant n ont de savoir 
n autrui ne sevent deliter 
n eles meismes deporter 
quant ton ami tiens en recoit 
et volentiers s en dormiroit 
qu il ert aussi comme matés 
et il a fait ses volentes 
et volentier reposteroit 
qui reposer le laisseroit 
qu il se gist trestous cois ius 
dont li dois tu resaillir sus 
et tes gambes sour lui gieter 
et embracier et acoler 
et monter sour lui et saillir 
aprent espees a fourbir 
u aprent a faire candelle 
ne te revien mie a mervelle 
se tu raprens traire le vake 
tant le debout et tire et sake 
ke tu le faces lever sus 
et de recief faire son us 
ensi le dois tu revellier 
et au bien faire radrecier 
sages cortois gre t en sora 
et que molt l aimes cuidera 
et se il est uns fel vilains 
garde ia n i metés les mains 
a lui esmouvoir ie t en pri 
et le te loc et t en casti 
tost t en tenroit a leceresse 
et por baude et por baretresse 
de cou que tu par druerie 
feroies et par courtoisie 
mais se tu vois et apercois 
ke biel li soit faire le dois 
li courtois le t atournera 
a bien et bon gre t en sara 
adies te paine de ce faire 
dont puisses a ton ami plaire 
or ai parlé dusc al delit 
c on fait en cambre et en lit 
conment on s i doit maintenir 
et son ami en lit ioir 
encor te vaurai ensegnier 
conment te dois apparellier 
tous iors soies bien atornee 
plaisanment et bien acesmee 
quant la feme est bien atiree 
elle en est plus tost covoitiee 
mais maintes bieles femes sunt 
qui ia avoir ne se saront 
ains se tienent molt nicement 
et de dras mal apertement 
a pierdue tieng la biaute 
c on ne set tenir en cierte 
tous iors se doit feme afaitier 
et plaisanment apparellier 
adies vauroie par saint mor 
la moie fust viestue d or 
et celles qui amors maintienent 
et les ioies d amors soustienent 
une rien lor voel ensegnier 
quant se doivent apparellier 
son ami n i laist dame aler 
car tele coze i poroit trouver 
dont elle avoit le cuer dolant 
car s il i a riens messeant 
couvrir les dois a ton ami 
et a toutes gens autresi 
tel cose veir i poroit 
que a tous iors plus te haroit 
por ce ains te dois acesmer 
c a ton ami voisses parler 
les dras viest qui miex te seront 
et ceux fui qui te messeront 
la noire blanke te fera 
la rouge coulor te donra 
biele guimple et bielle cemise 
aies tous iors ce te devise 
ti chaviel soient bien trecié 
souvent lavé souvent pignié 
ne n aies pas roigneus le col 
c est laide cose par saint pol 
adies te contien naitement 
de toutes riens et plaisanment 
plus laide de toi adies quier 
celi dois tu acompaignier 
les li plus bielle sanleras 
les les bielles tout perdu as 
aucune bielle a desmesure 
ai veu qui de li n ot cure 
et ne se voloit afaitier 
souvent l ai oi desprissier 
car trop se tenoit kastement 
por sote le tenoit la gent 
dame c au monde veut plaisir 
nettement se doit contenir 
les beghines ie le sai bien 
aiment nette sor toute rien 
plus nettement apparellies 
les voi c autres et affaities 
molt tienent nes lor garnemens 
les vis ont clers et rouvelens 
s aiment bien boire et bien mangier 
largement viestir et caucier 
molt se sunt enviers diu enclines 
volentiers lievent as matines 
tel cose en ai oi parler 
ke ie ne voel ci raconter 
d une riens sui lies sans mentir 
ke diu ne puet on pas mentir 
le siecle puet on engignier 
mais diu ne puet on cuncyer 
et puis que gent relegieus 
de dras avoir sunt desdaigneus 
molt doit on ordure hair 
dame c au siecle veut plaisir 
adies netement te contien 
asses t iert il tourné a bien 
car li biaus apparellemens 
et li sages contenemens 
fait le feme amer et prissier 
et plus c une autre couvoitier 
et molt me poise durement 
quant i en oi parler laidement 
por ce ne vauroie tant ne quant 
n i veist on piour samblant 
car trop les aim et bien lor voel 
et male goute lor criet l oel 
qui en mesdist une seule eure 
ne tant ne quant les deshoneure 
he dame gaitiés vous adies 
car li mesdissant vos sunt pries 
et si vos loc que ia baisielle 
n aies qui plus de vos soit bielle 
ne feme qui vos amors port 
car molt tost vos en feroit tort 
et avenu est mainte fois 
mais or est bien raisons et drois 
ke ie me doie reposser 
mais or vaurai mon dit finer 
car autre cose ai entreprise 
ki ne doit iestre arrier mise 
se tant peusse dire et faire 
ke ie peusse a celi plaire 
qui me tient en telle destrece 
que ie ne puis avoir leece 
fieste faire ne mener ioie 
k elle ne consent ne otroie 
que de s amor asseurés 
soie tant ne quant affremés 
mi paor et mi desconfort 
ne valent pas mains d une mort 
et s en cest livre a rien mespris 
dont par droit doie iestre repris 
por le tourment et por l anui 
et por le dolour u ie sui 
si le me doit on pardouner 
car qui saroit bien mon penser 
molt tost le me pardouneroit 
et molt fort s esmervelleroit 
pardon requier tout ensement 
se i ai parlé trop baudement 
en aucun liu qu il i affiert 
et ma matere le requiert 
jakes d amiens qui par cest livre 
a s amie tout a delivre 
com fins amans proie mierci 
et a iointes mains autresi 
et vous aussi tout l em proiés 
que mercis l en prenge et pities 
ou ia ne puist avoir pardon 
de ses pecies ne guarisson 
mais male mors le puist ferir 
ains c autrui en voie goir 
n elle d autrui ne rait ia ioie 
mais en infier tiegne sa voie 
se par tans n a de moi mierci 
quant ie si bielement li pri 
toute voies salus li manc 
et del tout a diu le conmanc 
