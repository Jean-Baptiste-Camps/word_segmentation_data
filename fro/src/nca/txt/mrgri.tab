olinbrius e l autre gent 
qui o li erent au torment 
quand il veient de la char tendre 
de totes pars le sanc espandre 
lors oilz e lors chieres covreent 
que esguarder ne la poeent 
lors vint li rois devant li droit 
" por quei ne m aime ce que doit 
por quei n as tu merci de tei 
fai ce que voil e si me crei 
nos deus aore bonement 
ains que moires si malement 
se vols vivre fai mon talent " 
cele respont hardiement 
" se mon cors faiseit ton talent 
m arme en ireit en fuec ardent 
ma char voil que soit tormentee 
que m arme soit el ciel sauvee " 
un grief torment 
batre sa char espessement 
que l entreille que iert el cors 
par les plaies parent dehors 
tant fu batue longuement 
que le cors ot trestot sanglent 
puis en fu en la chartre menee 
tote sole fu enfermee 
donc fist signum crucis sor sei 
ce est li signes de nostre lei 
don conmanca ceste oreison 
" deus qui ne vois rien se bien non 
voirs jugierre voire lumiere 
oing mes plaies oi ma priere 
je n ai seror ne je n ai frere 
ne nul enfant n ot plus ma mere 
qui me porta or m a guerpie 
mais tu sire ne me guerpir mie " 
li deable leva donc sus 
" ne m angoissier " dist il " plus 
marguerite lais me atant 
que ne me voises plus sivant 
quar je te voi en oreison 
manable en aflicion 
mon frere t enveiai rufum 
qui en samblance ert de dragon 
vint sa a tei qui te sorprist 
mais tu l as par la cruiz occist 
ton venjement as de lui pris 
de moi te pri tant solement 
que ne m ocis ensement 
donc la virgene as cheviaus pris 
encontre terre l a jus plaissé 
e sor le chief li mist le pie 
puis dist " dragon or aies pais 
ne t entremet tu jamais 
de tolir ma virginete 
je sui espose de damnede " 
dedenz la chartre o ele estoit 
o le dragon qu ele tenoit 
n en avoit pas encor tot dit 
quant le solail resusir vit 
la sus el ciel vit la cruiz de crist 
o sist la columbe qui dist 
" beneuree virgene es tu 
marguerite que as vencu 
le dragon que crever feis 
e cist que soz tes piez as mis 
por ce que ta virginite 
as donee a damnede 
e toz tens as deu en memoire 
est ta corone preste en gloire 
en paradis o il t atent 
n i a negun enconbrement " 
quant marguerite ce oi 
a damnede graces rendi 
au deable se retorna 
hardiement li demanda 
son nom li die e ses mestiers 
cil respont " dame volentiers 
te dirai dame ce que vodras 
mais tum pie que sor mon chief as 
fai un petitet alascher 
que je puisse un poi alener " 
la virgene cel que il prea 
un petitet son pie alascha 
" belsabut " dist il " ai a nom 
ne fai se moi conbatre non 
contre les homes de cest mont 
de quel mestier qu il onques sunt 
onc mais ne puis estre vencuz 
mais tu me froissez mes vertuz 
tu sele m as tot avoglé 
e mon frere rufon tué 
bien vei que crist maint dedens tei 
ton plaisir puez faire de mei 
desque tu crestiene fus 
e desque tu crestiente eus 
la celestial conpaignie 
glorie ens el ciel as deservie 
marguerite bele e gente 
a damnede as mis t entente 
signum crucis en tes deis as 
par que me venquis e lias 
je sui cil qui toz jors sanz faille 
o les bons homes fai bataille 
lur oilz e lur senz faiz oscurer 
e lur saveir tot oblier 
iceauz que truis dormant esveil 
e de pecher lor doing conseil 
e quant je n els puis esveillier 
en lur dormant les faiz pecher 
e trestuit cil o je ai part 
qui font mon servise e m art 
e qui me sert plus volentiers 
est plus mes privez conseilliers 
en celui fai je ma maison 
cui je ai tolu s entention 
quant sainte gent e fermes vei 
si m en depart dame par foi 
marguerite tu m as vencu 
ta proiere m a confondu 
hai lais chaitif maleuré 
quant une virgene m a sormonté 
se uns prodome vencu m eust 
asses meindre honte me fust 
merveile mei d une meschine 
qui tant est povre e orphenine 
qui surmonte son parente 
e pere e mere de bonte 
de bones vertuz aornee 
est la virgene a crist donee 
la voiz de li e la menace 
deable lie e dragon chace 
molt vaut petit nostre vertuz 
quant par une virgene sui vencuz " 
donc respondi la virgene sage 
" di moi " fait ele " ton lingnage 
e qui te dona poeste 
d enchacer si l ancele de " 
li deable li respondi 
" marguerite primes me di 
dont as tel sens e si fort fei 
ne te celer encontre mei 
qui est e dont li menbre sunt " 
marguerite brement respont 
" ce que je sai est de deu grace 
son plaisir de mei fait e face " 
" marguerite " fait il " entent 
ce que tu quiers dirai briement 
nostre rois a nom satanas 
del ciel chai en enfer bas 
satanas a nom en enfer 
qui el ciel ot nom lucifer 
nos lignages savoir porrois 
se tu toz les livres savois 
je n en os plus o tei parler 
quar je vois deus o tei ester 
sol itant te pri e requier 
que o ta main ne me tocher 
mais un vaissel pren e si lie 
cum salomons fist en sa vie 
dedens un vaissel nos enclost 
puis vint de babiloine un ost 
qui jherusalem essilla 
et le vaissel trestot brisa 
trover quida argent e or 
o alcun grant riche tresor 
quant nos de cel vaissel eissimes 
par tot le monde nos espandimes " 
donc li dist marguerite " tais 
n ai mestier de ta parole mais 
n ai mais cure de ton sermon 
tu ne dis se trecherie non " 
quant ce ot ariere fui 
ce dit la virgene " ancele sui " 
atant la terre entrovri 
e li deables enz chei 
d eloc s entorne li deables 
quant n i puet estre plus estables 
au tiers jor fu defremee 
la virgene au prevost menee 
" marguerite " dist il " crei mei 
renee jhesum e sa lei 
e tien la lei que nos tenons 
crei le deu que nos creons " 
e marguerite respondi 
" tu devroies estre enemi 
a ceauz ydles que aores 
si vils choses por quoi enores 
le roi del ciel des aorer 
que danner te peut e sauver " 
n ot el prevost que corecier 
marguerite fist despolier 
puis el cheval amont lever 
e brandons entor alumer 
cheval fust uns tormens estoit 
ou l om en chevalcons seet 
quant ele el cheval s asit 
e veit le fuec ardant e dist 
" beau sire deus mon cuer esneie 
que n remaigne felonie " 
olinbrius li a donc dit 
" morir t estuet jusqu a petit 
mais por quei te lairas morir 
quant tu te puez de mort guarir 
fai ce que voil je t amerai " 
dist marguerite " ne ferai " 
donc a fait cil fuec aporter 
entor li brandons alumer 
de tote parz le fuec mis fu 
mais sainz esprit par sa vertu 
esteint le fuec e la chalor 
que la virgene n ot dolor 
donc la refist olinbrius 
del cheval descendre jus 
e piez e mainz li fist lier 
le chief li fist avant plongier 
en une cuve d aigue pleine 
e marguerite a quelque paine 
vers le ciel amont reguarda 
a damnede se comanda 
" deus qui partot as ta poissance 
voirs sauviere voire esperance 
voirs pitez de pecheors 
voirs deus voirs sire voirs secors 
voirs jugiere voirs justise 
a cui tote rien doit servise 
espant deus ta beneicon 
sur ceste aigue par ton saint non 
e por icest batisement 
de peche aie espurgement 
fai saint esprit del ciel descendre 
e mei de cest peche defendre 
ronpez les lianz o je sui mise 
anceis que mort m ait si soprise " 
ne avoit guaires plus dit de tant 
ec vos une vertu molt grant 
une columbe del ciel vint 
corone d or en son bech tint 
sor la virgene droit s asist 
apres parla e si li dist 
" marguerite esta xxx 
la conpaigne del ciel t atent " 
ec vos les lians depecez 
dont mainz e piez aveit liez 
de la cuve la virgene issi 
a damne deu graces rendi 
por les miracles qu adonc virent 
cinc mile e cent en couvertirent 
sen les femes sen les anfanz 
cinc mile homes i ot creanz 
olinbrius corecez fu 
que tant en vi crere en jhesu 
par son maltalent e par s ire 
les comanda metre a martire 
hors la vile les fist mener 
les chies a fait a toz coper 
illec furent por deu amor 
degolé trestuit en un jor 
molt horent bon baptisement 
le sanc dont il furent sanglent 
lor fu ensi come bapteseme 
en lec de oille e del cresme 
quant par torment ne par menace 
que li prevost a ele face 
ne la puet onques sormonter 
ne de sa lei faire sormonter 
comanda que fust fors menee 
de la cite e decolee 
aprestez fu qui la mena 
desque li prevost comanda 
quant fu menee a cel martire 
o malcus la deveit ocire 
" virgene " fait il " le col estent 
recief le glaive qui t atent 
si t ocirai se peise mei 
por amor deu prie por mei 
prie dame ton creator 
qu ait merci de cest pecheor 
que deus est ensemble o tei 
dame aies merci de mei 
estent le col baisse le chief 
si t ocirai c est molt grief " 
ele respont " je te requier 
laisse mei primes deus prier 
livrerai li mon cors e mei " 
malcus dist " dame je l otrei " 
donc si mist en afflicion 
se fist a deu cest oreison 
" deus qui tot le mont as estoré 
e par tot as ta poeste 
qui de tot le mont guarde prens 
e ses tot quanque font les genz 
a tei biau sire graces en rent 
qui m as livree de torment 
de mal e de grant felonie 
de luxure e de mal envie 
que virgene sui e monde et pure 
molt sui nete do tote ordure 
otreie mei ce bonement 
que je te requier humilement 
si voirement cum je te crei 
si me fai sire cest otrei 
qui ma vie o bon cuer lira 
e a lire la convertera 
o qui de sa guaagnerie 
a m eglise fera aie 
o qui chapele o qui mostier 
del sien fera edefier 
o qui del sien metre lumiere 
oies sire deus lor priere 
fai ce qu il te prierunt 
e por sauvement te querunt 
pardon aient de lor pechez 
que ne soient a mort jugez 
ne soit ja nez en lur maison 
enfes si a dreit terme non 
li enfes sainz e entiers seit 
naturalment cum est deit 
se feme est en travail d enfant 
e par besong m aut reclamant 
biau sire deus lur priere oie 
l un et l autre met a vee 
qui en jugement mais sera 
e de mon nom li menbrara 
par mon nom li fait eisement 
que n ait mal por fauz jugement 
qui por m amor te prieront 
e de lor pechez pardon queront 
en nom de mei lur fai pardon 
e venir i avoir confession 
a tot ceauz qui m enorerunt 
e memoire de mei ferunt 
li saint esprit del ciel descende 
e d adversaire les defende " 
encor estoit en oreisons 
la sainte virgene a genoillons 
quant un tonierres merveillos 
fu oiz molt espoentos 
tuit cil qui le tonierre oirent 
a terre de paor cheirent 
devers le ciel vint une croiz 
une columbe e une voiz 
la columbe desur li s asist 
endementresque la voiz dist 
" marguerite beneuree 
ancele deu e honoree 
deservi as la sue gloire 
que par trestot as fait memoire 
deus a oi e otreié 
tot ce que tu as prié 
e ce e plus que tu as requis 
des or t en vien en paradis 
si recevras ton gueredon 
de ceste tue paission 
el ciel seras beneuree 
o les virges coronee 
tuit cil qui mais te prierunt 
de lur pechez pardon avront 
e tuit cil marguerite ont seu 
que crerent el roi jhesu 
degolé furent anz de tei 
por ce qu il crurent en mei 
par tei e par ta poeste 
ce sachez qu il sunt trestuit sauvé " 
la virgene se sist en son seant 
si se torna vers le serjant 
" frere " dist ele " des or fier 
dame " dist il " ne t ous tocher 
dame coment ferir te dei 
quant l angele deus parole o tei 
mais prie por mei ton seignor 
que j aie pardon por t amor 
se tu " dist ele " ne m ocis 
n iras o moi en paradis 
mais fai ce que t est comandé 
o mei iras el regne de " 
quant ce oi si la feri 
qu a un coup le chief li toli 
puis dist quant il li ot copé 
" pardone mei icest peche " 
quant il ot ce dit jus chei 
leis la virgene l arme rendi 
del ciel vindrent angeles chantant 
entor la virgene deu loant 
chantoient tuit 
tuit li enferm qui l atocherent 
e sein e sauf s en retornerent 
une columbe apertement 
issi del cors veant la gent 
qui el ciel s en ala sus 
e le cors prist theodimus 
en antioche l enterra 
en un serquel que il trova 
ce theodimus que je di 
marguerite vi e oi 
en la chartre la visita 
e pain e aigue li porta 
les oreisons qu ele disoit 
e les peines qu ele sofroit 
il meismes mist en escrit 
ce que de li oi et vit 
or prions deus qui est e fu 
e a sur tote rien vertu 
por l amor sainte marguerite 
dont nos avons la vie dite 
si voirement cum deus l ama 
e en sa fin molt l enora 
por li mainte miracle fist 
si cum trovons en escrist 
dames la devent molt amer 
e por li damnede loer 
de nos pechez pardon nos face 
ci faut sa vie ce dit grace 
qui de latin en romans mist 
ce que theodimus escrist 
dites amen seignor baron 
que deus doinst sa beneison 
e nos doinst faire cel servise 
que nos seons sauf au juize 
