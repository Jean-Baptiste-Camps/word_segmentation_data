" par amor dieu vos pri genz bone et bele 
soyez vos tuyt si oyrez bone novele 
la passion d une saynte pucele 
fille d un roy que lon katherine apele 
escotez la quar co n est pas favelle 
senz cele dieu n oyrez onques plus bele 
la virge fu d alexandrie nehee 
roys fu sis peres mult fu de grant lignee 
de les yy arz fu bien endoctrinee 
n est pas mervelle dieux l ot enluminee 
si bele estoit quant dieux l avoyt formee 
hanc n ot tant bele en tote la contree 
mes nos trovons qu enpres la mort son pere 
qui roys estoyt remansit heretere 
tretot guerpit anc n i torna la chiere 
por povrete semble dieu et saynt pere 
en paradis vueant entrer por povrere 
envis i entre nus en autre manere 
en celuy temps regnot uns crueaus hons 
empereres fu et cesar avoyt nom 
qui crestiayns ociont a tandon 
cis une feste manda de grant renom 
mult ot grant gent por aorer maon 
li roys i fu et tuyt si grant baron 
thinbar flayotes i sonent senz rayson 
tuit sacrifient hastarot quvrillon 
li uns offre tor li autres un moston 
quant co ha veu la virge hau vis clier 
au temple entre o ela vit aorer 
les movays dieux prist se a merveller 
si reguarda vit crestiayns plorer 
qui ne ausoent damedieu reclamer 
por l enpereor qui les fasoyt tuer 
au roy s en va si comence a parler 
" o roys " dist ela " envers moy en entant 
cum au plus sage te die premerement 
quar sur les autres es tu li plus poyssanz 
por quoy fays tu afoler cete gent 
et lor fays fayre moveys sacrifiement 
a tes idoles que ne valent neent 
cil qui les croyent font lor grant dampnement 
ne merveillies ton or ne ton argent 
tes granz palays ne ton grant batiment 
tot s en ira come la podre au vent 
quant o vindra au jor dou jugement 
mervelle toy dou roy omnipotent 
qui fit la terre et fit le firmament 
et muet estoyles que corrent d ourient 
et ne cessent juques en occident 
toz jorz de sievre et non sont defallent 
et pense bien qui fit cist forgement 
si tu i penses tuyt ti dieu sont noyent 
en celui croy et fay croyre ta gent 
il t en rendra por un servise cent 
en celuy croy come lo plus poyssant 
qui cors et arme puet livrer a tormant 
quant cesar l ot fort prist a merveyllier 
en sa beonte et son clergi mester 
cinquante maytres a fayt apareller 
qui sunt venu contre liey deputer 
et quant les vit dieu comenca prier 
que li donast les maytres surmonter 
en dieu se fie bien se sot deragner 
por argument a vencu lo prener 
li autre ouirent n oserent mot soner 
por co li roys les comande bruylier 
quant il virent livré sunt a martire 
a dieu se rendent et a sainte katherine 
bien sunt confes et au fu de l espine 
en sont entré qui lor fu medicine 
lor armes vont au joy qui nos define 
quant cesar vit les cors martiriez 
lor roubes froysches que pel n avoent brulez 
en son cuer dist mult suy mal enchantez 
ceta pucele me toudra mon regner 
mal m estera si je n en suy vengez " 
tot mayntenant la fit a soy venir 
mult beau la parle cuda la convertir 
" gentil pucele quar faytes mon plaisir 
esposez moy prenez moy a marit 
je vos aym trop quar emplez mon desir 
a yy mil homes vos faray bien servir 
assez avrez et argent et or fin 
image d or pur vos faray bastir 
tuyt la vindront honorer votre amie " 
de la promise n est pas la virge lee 
" o roys " fayt ela " mult has fole pensee 
plus beaus plus riches de toy m a esposee 
co est jhesu crist a cuy je suy donee 
ja por autre home m amor ne lh est fausee 
sa virge suy des l ore que suy nee 
quant cesar l ot n i ot que corrocier 
tot mayntenant l a fayte despoller 
a serganz fraper et descirer 
tant que lo sanc vermoyl li font goter 
puy quatre roes fit tost apareller 
ont ot rasors por son cors detrencher 
la pucela i veaut fayre monter 
paor ot grant dieu comenca prier 
" beaus sire dieux en cuy j ay m esperance 
que cest tormenz ne me face gravance 
por abaysser au roy sa grant bobance 
et que cis pueples ayt en toy sa creance 
beaus sire monstre un poy de ta poyssance " 
a ycel mot foydre de cel chayguit 
que celes roes detrencha et partit 
et les ministres toz froyz morz abatit 
co vit li puebles mult en sunt esbay 
la virge rend dieu et grayces et merci 
plus de mil home sunt a dieu converti 
li roys fu fel et de fol pensee 
en chartre ocure comanda fust gitee 
et puys ha dit a tote sa masnee 
que vins ne viande ne li soyt leanz donee 
mes jhesus crist ne l a pas obliee 
por sa columba viande lh a envoyee 
la reine l a docement confortee 
avoc li vient porphires cuy agree 
cuvertit les andues la matinee 
quant li roys vit convertir la rayne 
et don porphire por saynte katherine 
mult ot ver eaus en son cuer grant haygne 
comanda les livrer a grant martire 
et de cent d autres qui sunt de lor covigne 
cesar est tristes et mult est pleyns d effroy 
de tormenter la virge est en esmay 
tant felons est ne set cause de soy 
uns chivalers li dit " entendez moy 
por cete femme etes en grant desroy 
co no est pas femme co est deable co croy 
faytes la tost ocirre senz delay 
quant plus vivra plus confondra ta loy " 
li roys ha tost sa sentence donee 
que a la virge fust la teste copee 
hors de la vile l ont laydement menee 
quant au luec fu ou l ont puys decolee 
de dieu prier licence ha demandee 
cil qui la moinent la li ont outroyee 
" sire " fayt ela " a cuy je suy donee 
bien je vos pri que no m obliez mie 
m asme metez en votre conpagnie 
quar nus ne i faut qui de bon cuer vos prie 
et plus vos pri que a ceaus qui de ma vie 
faront memoyre ne bien m auront servie 
de lor demandes lor soyez en aye " 
dever lo ciel fu une voyz oie 
" vien vien pucele to pryere est oye 
toz jorz mays avras part en la durable vie 
t asme emporterons en notre compaignie 
ancoys que soyt ta char ensevelie 
tot mayntenant li ont lo chiep trenché 
en luec de sanc layt en sant a plante 
co fu en signe de sa virginite 
angle dou ciel en ont lo cors porté 
et en portant grant joy demené 
au mont sinay noblement enterré 
de son tombel ist uylles a plante 
dunt li malade qui en sunt oygnt sont sané 
toz ses miracles n aureys jamays conté 
mes prion dieu que por sa grant bonte 
et por la voye de cuy avons chanté 
nos doynt sa payz et tignet en sante 
toz jorz nos doynt fayre sa volonte 
enpres la mort venir a sauvete 
