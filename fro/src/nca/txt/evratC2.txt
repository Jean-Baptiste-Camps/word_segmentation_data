abraham mangier les veoit 
cui mervelhes al cuer seoit 
li maistre qui tant bien porvit 
dist c abraham ne sot ne vit 
ke la substance devenoit 
del cel mangier k il lor denoit 
k esperitelment cil l usoient 
et par saint espir conduisoient 
cele substance et cel conduit 
mais ne pot veoir lo conduit 
abraham nient plus que len voit 
l iaue del drap ke li chaus boit 
cant il est al soleil moilliés 
por quoi le voir dire en voillés 
len ne voit que l iaue devient 
kant li solias s i fiert et vient 
plus ne pot habraham veoir 
par nul sens ne par nul pooir 
ke la substance se devint 
de cel saint mangier k enki vint 
vertez est ke lo mangier fist 
del veel qu en l armaille prist 
abraham cui deus le fist faire 
ce dist cil ki lo sens resclaire 
ke jhesu cris est li veiaus 
ki tant est nes et purs et beaus 
ke ses pere prist en l armaille 
et je vos dirai ja sens faille 
entre queil armaille il fu pris 
cis nes veiaus de si haut pris 
d entre le prophetes les sains 
ki lor bonnes et lor drois sains 
i mistrent en son apareil 
ainc ne troveirent lo pareil 
tant en distrent qu avant qu apres 
cil ki son venir tinrent pres 
k il vint mult bien appareilliés 
por metre a port les perilliés 
apareilliés comment or dites 
por nos grans meffais clamer quites 
fu mult bien a l arbre estachiés 
par qu il nos a tos destachiés 
del put tec de qu il nos monda 
ke por kank en tot le monde a 
ne fuissiens lavé ne monde 
se ne fust li sire del monde 
ki vint desos l arbre seoir 
kant abraham le vint veoir 
les letres atot le seel 
vos ai mostré de cest veel 
or recovient l arbre descrire 
u cil haus hom et cil boens sire 
vint avec les deus reposeir 
mult doit on cel arbre aloseir 
n est pas loiaus ki ne s i fie 
ke cil arbres nos senefie 
la sainte crois la preciouse 
seur que la vertus gloriouse 
se volt reposeir sains anui 
que par chu nos trast tos a lui 
par cel arbre tos nos sana 
par cel arbre nos rasena 
a nostre droituriere voie 
que cil arbres nos i ravoie 
de cel saint arbres les racines 
a tos nos maus sunt medicines 
tex est des racines li jus 
que tos nos pechies nos ret jus 
les racines sunt li bon cuer 
ki ne feroit mal a nul fuer 
vilenie ne mavaistie 
si sunt a tos biens afaitié 
et en racine de tos sens 
n i puet valoir mavais assens 
por le bon cuer desracineir 
des biens dont ja ne quiert fineir 
ices racines par droiture 
si muevent de sainte escriture 
que totens en monte la seive 
cil ki de tos pechies se leive 
et de vil blasme et de lait crime 
des la raiz dusqu en la cime 
monte ausi com la seive fait 
de l arbre dont j ai ci retrait 
lo bien et les beles semblances 
ki nos sunt bones ramenbrances 
or m estuet deviseir les branches 
ki nos sont voie et pont et planches 
por passeir les estrois passages 
ce dist li bons clers et li sages 
que ce sunt de la crois li braz 
ki nos joies et nos solas 
nos enseingnent et loing et pres 
par les branches del saint cipres 
de quoi je vos fais mencion 
devois avoir entencion 
es bras de la veraie crois 
autrement ne varoit yy nois 
nus hom s il en ce n a creance 
tex est des branches la semblance 
qu atre n i doit estre entendue 
a c est nostre atendue 
a ce buen creant tuit s atendent 
que ces branches si loing s atendent 
que tuit i puent avenir 
guaris est ki s i puet tenir 
a ces branches ki tant sunt beles 
et vers et fresces et noveles 
sunt en iver et en este 
grant gaaing nos ont aquesté 
ces branches de si grant valor 
k elles no tolent la chalor 
ki les mavaises gens encombre 
ces branches nos rendent grant umbre 
cant l ardans chalors nos assaut 
et les fueles cuevrent lo chaut 
se que cil ki sor l umbre sunt 
ne lo sentent n a jols n a front 
n a tot le cors n ont de rien garde 
que cil umbre les cuevre et garde 
cil umbres co est li signacles 
de la crois et de ses miracles 
que de la crois vient li bons umbres 
par quoi nuit et jor te decombres 
del dyable et de ses agais 
kant de la crois lo signe trais 
mult ai bien cel arbre descrit 
ne cui que nus ja m en escrit 
que li sens est et bons et biaus 
et li fruis en totens noviaus 
si qu iver n este ne porrist 
c est li fruis ki tos biens norrist 
c est li fruis ki la crois porta 
par quoi lo deable mort a 
c est li fruis dont nos tot vivons 
que tos biens nos en ravivons 
c est li fruis que deus honora 
k abrahans sor l aubre aora 
se de la matiere m esloing 
pres m estuet repairier de loing 
as trois ke j ai ci assignez 
q abraham ot si bien disnez 
en bon gre prisent son present 
k il lor mist enki en present 
sarre sa femme ont demandee 
k a tos biens s estoit commandee 
mult l amerent mult l orent chiere 
abraham lor a dit qu ele iere 
en maison et deus li otroie 
k ele avrat enfant tote voie 
sarre en rist damrideus lo vit 
' coment " fait ele ' qu a il dit 
je sui vielle et mes sire est vius 
ce ne fu onques veu dius 
enfes dont venroit de no tens 
ne jo n i bei ne jo n i pens " 
li ris de sarre fut dotance 
n i ot pas si buene esperance 
com abraham ot en son ris 
bien avoit seu et apris 
que ses ris en joie venroit 
et ke damrideu sovenroit 
et de son joie et de son bien 
mais sarre n i entendoit rien 
por la grant veillece u elle iere 
ne quidast en nule maniere 
k elle eust oir en son vivant 
ne l pot croire n arier n avant 
et deus dist ' or est sarre fole 
qu ele ne croit a la parole 
ke je li di bien l en venra 
ne ja por co ne remanra 
ke je serai en son repaire 
drois et raisons est qu il i paire " 
et sarre crient mult et redote 
ki bien seit et ot et escote 
les paroles ki sunt retraites 
de li mult seront bien parfaites 
ke nus biens contre deu n est gries 
tant soit ne lons ne cors ne bries 
sarre ot del ris mult grant peor 
deus ne l en tenist a peor 
onques ses biens n en amenrist 
si li neia qu onques n en rist 
icil troi d enki se leverent 
encontre sodome esdrecerent 
lor jols por les vis renoiés 
abraham les a convoiés 
et deus dist ' je ne l vuel celeir 
q abraham m estuet reveleir 
ceste chose que je ferai 
ja por rien ne li celerai 
ke de lui istront itex gens 
c on tenra mult a preus a gens 
cil seront benoit et saint 
si vuel c on des autres les saint 
comme les gens de sa maisnie 
k il a par tos drois desraisnie " 
quant de ceas de sodome vit 
deus li pere ki tojors vit 
ke lor pechies ne remanroit 
s a dit qu a co les amenroit 
c onques gens ne furent mené 
que trop lonc tans orent mené 
lo lait pechie le vil et l ort 
par qu il furent livré a mort 
maintenantque deus ot ce dit 
sains contremant et sains respit 
yy angles en sodome envoie 
et ci i vont la droite voie 
par lo plaisir deu la s en vont 
por dampneir ceas ki les maz font 
or seront mort et malbaili 
et damrideus remeist iki 
abraham li ere devant 
qui l amoit arier et avant 
pres eirt de son service offrir 
deus li dist ' ne puis plus sofrir 
ne le vil pechie ne l ordure 
que ces gens font se ce lor dure 
bien se porront de moi gabeir " 
et abraham li pros li beir 
li proie et dist com hom piteus 
' he deus beas sire esperiteus 
ne destruire ton peuple sire 
voir deus abaisse ta grant ire 
tu pues tot faire et tot jugier 
cil qui se porront espurgier 
k il n aient colpe en cest pechie 
et k il n en soient entechié 
auront il mal avec les mauz 
seront il fausé por les faus 
deus ki tojors estes et fustes 
ne perdez por les maz les justes 
sire se tu vues esproveir 
que des buens i puissiens troveir 
et des justes dusqu a cinquante 
beas doz chiers sire or me creante 
se por les cinquante garront " 
deus li dist ' ja ne l comparront 
se les yy buens i trueve 
je dirai que c est borse et trueve 
beas sire ne te merveillier 
de la proiere ke je fac 
mult volentiers par mon porcac 
voroie ces gens garantir 
s il se voloient repentir 
des maz et des ors vis pechies 
a que cascuns est afficiés 
beas chiers sire or oiés vostre home 
et de sa proiere la some 
s ele ne vos est anuie 
bias dous chier sire une foie 
l entendois por metre en bone oevre 
ke por co ne m os je remuevre 
tantque j oie vostre voloir 
lors si me porai mains doloir 
se yy sunt iki 
de buens aront il dont merci " 
deus li dist ' je lor pardonrai 
n a nule okoison n es penrai 
se li quarante cinc i sont 
del meffait que li autre font 
sire plains de misericorde 
beas dous chiers sire or te recorde 
tu seis bien q uem n est mais que cendre 
or vuel ta grant ire descendre 
entre les gens que tu feis 
biau dous sire a cui ge 
n onques tes biens ne m oblia 
se yy bons en i a 
k en iert a quen m en puis aherdre " 
deus li dist ' n ai cure d eas perdre 
par les yy ierent gari 
jueuene et viel dammes et mari " 
abraham del proier s esforce 
ausi com soe fust li force 
par buen cuer et par bone pense 
par ces gens estoit en defense 
vers damrideu par sa proiere 
mult li dist en bele maniere 
' sire deus ne te corechier 
encor me covient esdrechier 
ma proiere et si ne te griet 
beas sire s il te plaist et siet 
et por moi et por mon service 
mult aurai bien ma painne mise 
se ma proiere t atalante 
de buens s on en i trueve trente 
seront gari et cist et cil " 
et damrideus li dist ' oil 
por les trente seront tuit quite 
ja ta proiere n iert despite " 
abraham por ces gens oppose 
damrideu ki bien faire l ose 
de boen cuer doucement li prie 
ne laisse pas k il ne li die 
' voirs deus pius et misericors 
cui je renc et l arme et le cors 
tot ades avant et ariere 
vrais deus entendez ma proiere 
et je dirai grans biens m avint 
se des buens i a dusqu a vint 
iert cis matalans apaiés " 
deus li dist ' bien sera paiés 
se vint des justes en i truis 
dont iert maus se je les destruis " 
bien fist sa proiere abrahans 
comme bons hom et bien creans 
por ces gens proie deu mult fort 
ne l vot laissier n a dur n a fort 
ains li reprie derechief 
ke bien en sout venir a chief 
' pius deus voirs justiciers et drois 
escoutez encor une fois 
vostre home n aiés pas despit 
se por ces gens vus quiert respit 
ja por pior ne l en tenez 
a c est li numbres amenez 
bias sire ne m en volez pis 
se des bons i a dusqu a dis 
sire seront il respitié " 
deus dist ' j en auroie pitie 
solement yy en i eust 
ja encontre eas ne s esmeust 
ma grans ire ne mes corros 
mais par tens iert li festus ros 
que des boens c un to seul n i sai 
que tuit sunt tochié d un assai " 
abraham d eas salveir se painne 
ne pot perdue fu sa painne 
damrideus plus por qu esprovast 
qu en yy citez len ne trovast 
k un to seul prodome c ert lot 
n un ne l i vit n un ne l i sot 
damrideus d enki se depart 
abraham torne d autre part 
de la dont il meus estoit 
por ces gens mult se dementoit 
damrideus en sodome envoie 
yy angles cui riens ne desvoie 
por dampneir les mavaises gens 
ki les maz font et fors et ens 
al vrespre droit en la citei 
vinrent par grant humilitei 
bel furent de vis et de face 
enmi la ville en une place 
s esturent grantdeisme piece 
loht aparchoit bien et sospiece 
que ce sunt angle et saint message 
semblant lor a fait d ome sage 
tantost k il les ot coneus 
se li est tos ses cuers meus 
humlement envers eas s acline 
mult parfondement les encline 
bien seit k il eirent envoié 
si lor a doucement proié 
k il herbergent en sa maison 
mult lor dist par belle raison 
n es vout de rien plus opposeir 
andeus les mainne reposeir 
si lor a fait laveir lor pies 
puis ce qu il les a herbregiés 
li bons hom volentiers les vit 
ensi com l istoire nos dist 
mult bien les atorne et atire 
cil de la ville tuit a tire 
viel et juene petit et grant 
d eas avoir furent mult engrant 
ke trop beas les orent veus 
de co fu cascuns deceus 
plain furent de grant crualte 
tant sunt espris de lor beaute 
k il les cuident avoir a force 
mais loth d eas garentir s esforce 
mies k il pot a ses huis fermez 
qu a mal s est cascuns atornez 
por lor pechie miels atisier 
voloient les huis loth brisier 
de co ne se porent taisir 
ains dient qu avec eas gesir 
vuelent cuik il soit lait u bel 
entor l osteil font grant cembel 
loth s escrie ' saingnor merci 
j ai yy mult belles filles ci 
gisiés a elles s il vos siet 
ancoisqu autre chose vus griet " 
de co n avoient il or cure 
k aillors ont mis del tot lor cure 
les parois et les huis pechoient 
cant deus vit k ensi s avancoient 
si fiert les grans et les meneurs 
mult lor avint grans deshoneurs 
ke li un les autres ne voient 
a grant painne se removoient 
al mal faire sunt tuit onni 
escarni furent et honi 
mavaisement prist lor afaires 
mort furent ne demora guaires 
durement fu loth effreez 
ke miels vosist estre praez 
de ses filles que de ses ostes 
n es ot pas li bons hom repostes 
ains lor volt bonement livreir 
por ses beas ostes delivreir 
li oste furent sage et preu 
a loth disoient por son preu 
tost eissent de la citei fors 
se de mal vuelent estre fors 
se filles sa femme si gendre 
que grans destructions engendre 
sor ceas qu en ces pechies ardoient 
ne jor ne nuit ne se tardoient 
les angles creit sains quidier 
loth se vuet la citei vuidier 
ki de co sot tote la voire 
si gendre ne le vorent croire 
remez sunt loth s est destornez 
k a tos biens s estoit atornez 
tantostk il pot veoir le jor 
s en vait onques n i mist sojor 
sa femme et ses filles enmainne 
or sunt destorné de grant painne 
li angle ki les conduisoient 
d eas conforteir se desduisoient 
contredit lor ont par proiere 
ke nus d eas ne regart ariere 
que mors et desconfis seroit 
puis ces qu il i regarderoit 
nus d eas n i osa regardeir 
cele part bien s en vit gardeir 
mais la femme tost regarda 
onques contredit n i garda 
tost descuevre ce qu en estamme 
tote voie femme que femme 
ades i aura del levain 
ki muet de la nature evain 
maintenant fu en sel muee 
puis ne s est d iki remuee 
a bon droit ke ne tint sa voie 
se des autres plus ne savoie 
s i auroit il mult a redire 
de ce ne me puet nus desdire 
or prent damrideus sa vengance 
des gens de mavaise esperance 
les yy citez ardent et fondent 
par feu et par iaue confondent 
et cil ki remeis i estoient 
qui a mal faire s aprestoient 
par aigue et par feu sunt destruit 
li chaitif et li mal estruit 
et ki le voir en viot retraire 
cil dui element sunt contraire 
par que deus les a pereilliés 
trop estoit desapareilliés 
cil pechies contre damrideu 
ki les destruit d iaue et de feu 
or a loth sa proiere faite 
envers deu ki mult lo rehaite 
mais paor avoit de sa vie 
mult doucement li dist et prie 
' beas douz sire ki me feis 
et vie et sens en moi meis 
delivre moi de cest martire 
dont li autre sunt mort par tire 
se je maing en cele montaingne 
j ai paor ke maz ne m i praingne 
ci voi une cite petite 
je ne quex gens i habite 
se vos por moi l aseurez 
je dirai ke buenseurez 
serai tant com j aurai a vivre 
deus de cest peril me delivre 
ke j ai grant paor de mon cors 
se j eire de cest mal estors 
nus ne me poroit desconfire 
deus aidiés moi beas dous chiers sire 
ki en tos biens estes puisans " 
deus ne fu pas mesconissans 
mais a mult boen port l ariva 
qu il li dist ' to seurs i va 
n auras garde en liu u tu soies 
n en mons n en vaus n en chans n en voie 
mais je ne vou ces gens ferir 
n a mort destruire ne perir 
tant com en cele cite fusses 
por ce vou ke tu t en meusses " 
bien cuidoit estre loth segurs 
k ades l ensivoit bons agurs 
por lui cele citez segor 
fu apelee et est encor 
en segor vint mult agrevez 
loth kant li solaus fu levez 
et deus se venga sans respit 
de ceas k il avoit en despit 
soffre et feu fist del ciel plovoir 
mort en furent par estovoir 
cil ki es citez habitoient 
en lors pechies se delitoient 
et tote la verdeurs entor 
et en apert et en destor 
li soffres flaire mult et put 
ki del ciel avec le feu plut 
por les gens destruire et confondre 
par que deus fist les citez fondre 
li soffres est ors et pugnais 
et li pechies et vis et lais 
contre deu et contre son non 
bien savez s il est voirs u non 
abraham vint u il laissa 
damredeu qu a lui s abaissa 
en cel liu u il defendoit 
ceas de sodome la endroit 
vit par un matin les flammesces 
noires et horibles et seches 
si com d une fumant fornaise 
abraham n ere pas a aise 
ains seit mult bien que deus se vange 
de la mavaise gent estrange 
de qu il avoit tant fort proié 
tuit sunt mort et ars et noié 
deus s est d abraham recordez 
u ses cuers s estoit acordez 
et a lui et a sa lignie 
ki tant par fu bien alingnie 
loth conduist et asseura 
bor fu nez et bon eur a 
cui damrideus prent et conduit 
mult a grant joie et grant deduit 
quant loth vit les citez fondues 
et destruites et confundues 
et tot kank environt avoit 
paor ot de co qu il savoit 
si dote k il ne garde l eure 
segor refonde u il demeure 
fors s en ist garnis de viande 
dammrideu requiert et demande 
k il lo garantisse et conduie 
k or ne voit a quoi se deduie 
n a que yy filles seulement 
k avec soi moine deus coment 
porra il ensi garentir 
ne vos quier ja de co mentir 
que mult dotoit de cel torment 
por qu il s espooroit forment 
en teil guise est la chose alee 
et loth par mont et par valee 
s en fuit et ses filles andeus 
mult fu dolans et vergondeus 
tot le mont despit et andosse 
repost se sunt en une fosse 
bien quident que nus n en remaingne 
el siecle mais comentqu il praingne 
les filles al pere gesir 
voloient ensi l estuet gehir 
comment l ainnee a la meneur 
dist ' suer se deus me doinst honeur 
kant de cel mal garies sommes 
li siecles est perdus des homes 
et des femmes autresiment 
deus en a pris son vengement 
n i a laissiés mais que nos trois 
par plains ne par mons ne par bois 
tant com deus plaist nos viverons 
anuit nostre pere enivrons 
mult est grans mestiers qu a nos gise 
et la semence soit reprise 
del pueple ki or est faillis 
or en soit anuit asaillis 
de nos venra ceste semence 
a nos faut a nos recommence " 
a l ainznee jut tot avant 
li pere ki s en vit engrant 
par l ivresce qu en lui estoit 
qu atre sens ne s i arestoit 
puis apres jut a la mainnee 
a ce fut la chose amenee 
ke cascune d eles conchiut 
onques loth ne s aparchiut 
n al couchier n al matin leveir 
ne l en pot on blasme esleveir 
de son pere ot cascune un fil 
apres cel dolereus exil 
ne cuidiés pas que je vos gab 
que li ainnes ot nom moab 
moab ainsi lo dist la mere 
por ce qu il est fius de son pere 
de son pere ot la damoiselle 
l enfant por ce moab l apelle 
li moabitain de lui sunt 
la pire gens de tot le mont 
mais l autre cortoisement nome 
lo mainne qu elle ot del prodome 
amon et c est nons de sa gent 
mult l entrepreta bel et gent 
amonitain vienent de lui 
ki sunt des lors dusqu al jor d ui 
abraham li preus li parfis 
k en tos biens est seurs et fis 
manoit entre cades et sur 
mult lo trova deus net et pur 
d iki se muet d iki s en vait 
ailors vuet faire son atrait 
sa femme et sa mainie en mainne 
en jeraris d aleir se painne 
sa femme freire l apeloit 
non pas mari bien le celoit 
qu atre foie l avoit fait 
si ne l tenoit pas a mesfait 
en jeraris en sont venu 
savez que lor est avenu 
li rois abimelech le sot 
tot maintenant k il onques pot 
quant d eas a oi la novelle 
dont tos li cuers li renovelle 
kant il vit sarre devant soi 
or ne se pot plus tenir quoi 
mais to droit en cele venue 
l a par sa force retenue 
mult eirt belle en vis et en boche 
ne pense qu elle ait nul reproche 
li rois ki quide estre garis 
ne qu abraham soit ses maris 
si lo seust por nule rien 
n i pensast nul mavais engien 
bel delit en cuidoit avoir 
cant damrideus li fist savoir 
que por rien a li ne tochast 
ne por nul mal n i aprocast 
deus vuet qu elle soit save et sainne 
et qu abraham soit fors de painne 
to co li fu dit de par deu 
qu il ne le tenoit mie a geu 
rendre li covient a delivre 
la femme s il vuet seurs vivre 
que trop avoit mal esploitié 
kant par envie et par pechie 
toloit la femme a son mari 
or se tenra ja por gari 
abraham cant il le raura 
ja mavais grei ne l en saura 
tantostqu elle li iert rendue 
elle li fust mult chier vendue 
s abimelech ne li rendist 
mais il sot bien que deus l en dist 
et mult li vient a grant merveille 
del bien respondre s apareille 
que trop estoit mesconissans 
por ce qu il estoit si puissans 
si quidoit borse avoir trovee 
kant la chose fu esprovee 
de deu s ot et paor et dote 
a deu parole ki l escoute 
se li dist tote sa manere 
' sire je ne sou cui ceste ere 
kant je promierement la vi 
por sa grant beate l encovi 
se je rien del mari seusse 
ja contre li ne m esmeusse 
mais il dist que sa suer estoit 
ne de plus ne s i arestoit 
ensi fu tolue et ravie 
beas sire deus gardez ma vie 
que mult est grans vostre puissance 
ce fis je par mesconnissance " 
deus li dist ' plus ne t en demant 
mais ren la tost je l te commant 
a son espeus a son mari 
lors seront ambedui gari 
se l espeuse ra son singnor 
et li espeus li par honor 
que trop estoit grans li mesfais 
mais or iert garis et refais 
maintenantk il raura sa femme 
or li renvoiés tost la damme 
et si li di a bone foi 
k il prit por ta vie et por toi " 
abimelech a fait leveir 
ses gens cuik il deust greveir 
abraham plus tost qu il pot mande 
sa femme a rendre li commande 
dont il estoit mult entrepris 
' amis " fait il ' mult as mespris 
que par toi sui trop avilliés 
et tormentez et travilliés 
mult m as fait envers toi mesprendre 
ne me feis tu dont entendre 
de ta femme qu elle iert ta suer 
je ne la ravisse a nul fuer 
ne ja vers li ne m esmeusse 
s ensi com il est lo seusse " 
abraham li respont mult tost 
onques menconge n i apost 
' sire je ne cuidoie pas 
que ci endroit en cest trespas 
teil maniere de gent eust 
ki deu amast ne deu creust 
se de moi ocirre ou peieur 
ne m en tiengne nus a peieur 
deus m en a mult bien garenti 
ne cuic avoir de rien menti 
se je di que ma suer estoit 
elle l est et estre le doit 
nos fumes engendré d un pere 
mais ne sommes pas d une mere " 
bien le vos puis dire sens faille 
li rois grant pecune li baille 
bues et brebis or et argent 
et se li dist mult belement 
' ma terre est asse belle et gente 
abraham se toi atalente 
demeure se te plaist et siet 
mult m iert bel maisk il ne te griet " 
a sare bien et bel l a dit 
ne sai por bien u por afit 
' ton frere ai doné mil doniers 
d argent mult les dois avoir chiers 
ne ja por nule reverture 
ne l laissasse k en covreture 
seront tojors mais a tes jols 
ci devroit faillir tes orgiols 
por ces doniers que j ai donez 
jamais ne soit abandonez 
tes maris a dire teil chose 
n est merveille se lon l en chose 
ke deus m en a mult fort chosei 
si m en tieng por mains alosé 
ensi muevent tenchons et noise 
et en queilque liu que tu voises 
ramenbre toi que tu fus prise 
se ne seras jamais soprise " 
es ystoires m ai tant froté 
ke g i truis escrit et noté 
por qu abilemech reprova 
sare les doniers k il dona 
a son frere par gerredon 
mult a exemples en cest don 
des deniers vot qu ele achatast 
guimples ja ce ne respitast 
ensi lo dist ce m est avis 
por covrir son chief et son vis 
si que ja nus ne s esmeust 
por li ne ja ne l deceust 
si com lui deceu avoit 
ki del mari rien ne savoit 
ensi le fist par nicetei 
et cele par humilitei 
doit covrir son vis et sa face 
ja puis n iert ki honte li face 
sor lor chies doivent metre guimples 
les buenes dames et les simples 
issi se devroient lijer 
lors n es poroit nus espijer 
par mavaistie de lor biate 
cascune par grant liate 
vivroit et preus et sage et simple 
s ensi se covroit de sa guimple 
por abimelech prie et eure 
abraham que pas n i demeure 
a la proiere k il a faite 
abymelech mult s en rehaite 
de ce que deus vit la proiere 
del prodome par teil maniere 
li a deus sa maison garie 
ki de tos biens estoit carie 
n ot pas lonc tens apres ces fais 
ke je vos ai dis et retrais 
selon l istoire del grant livre 
dont li sens plaist mult a escrire 
que deus ot sare visitee 
k en tos biens s estoit habitee 
un fil ot preu et sage et gent 
estrais fu de mult sainte gent 
fis abraham pere jacob 
cui li angles fist del nerf clop 
or est to li biens acomplis 
d abraham tos est raemplis 
de grant joie et de grant leece 
jamais ne puet avoir tristece 
que teil oir li a deus tremis 
ki tojors sera nostre amis 
et nostre sire et nostre maistre 
cil ke deus fist de sare naistre 
grans joie fu de sa naisance 
or n en sera plus en dotance 
abraham ne sare sa mere 
c onques vers lui ne fu amere 
ains i fist belle norreture 
et sens tache et sens porreture 
abraham le fist circumcire 
en pel n en parchemin n en cire 
ne porroit escrire a nul fuer 
nus la joie qu ot en son cuer 
abraham si cum deus lo viaut 
ki l aime et en tos biens l aquiaut 
cil enfes droit a l uisme jor 
fu circumcis plus de sejor 
n i ot ne deus plus n en dona 
mais atant les abandona 
en l uisme jor entendre puet 
cil ki del voir dit ne se muet 
sens desputisons et sens tences 
qu ensi le truevent es sentences 
cil ki sivent le droit voiage 
li yy jor sunt li yy eage 
si cum l estoire nos aprent 
tant bien que nus ne l en reprent 
por entendre nomeir la vuel 
si ne l tienne nus a orguel 
bien lo sevent de tels i a 
puis co que deus le mont crea 
k il fist adam l omme promier 
bien sachiés avant et arrier 
ensi com il est avenu 
ke li promiers eages fu 
des adam enduc a noe 
k en a de tans granz biens loé 
or sui a l eage secont 
ensi com je l vos di et cont 
parmi la genealogie 
je en vos ne mentirai mie 
tot ensi com li nombres vait 
et l estoires le nos ratrait 
le secont aage por voir 
devez vos entendre et savoir 
des noe dusqu a abraham 
puisque l aisnesse balaam 
parla quant sor li fu montez 
ne fu nus romans racontez 
u tant eust paroles voires 
et par gloses et par ystoires 
lo tierc eage vos recort 
puis ce qu al bien dire m acort 
je dirai que bien m en sovient 
tot ensi com il va et vient 
des abraham nos dist la taille 
entrosqu a moysen sens faille 
est cil tierz eages venus 
bien en fu li nombres tenus 
et nos l avomes tant apris 
ke bien lo doit om metre en pris 
lo quart eage est drois c on oie 
se jo le sai recordeir oie 
si com il va de uis en uis 
des moysen dusqu a david 
le boen prophete le saint roi 
ki sens orguel et sens desroi 
vesqui lonc tens en bone vie 
sens mavaistie et sens envie 
c est cil bien l avons esprovei 
de cui deus dist qu il ot trovei 
home en tot bien atalanté 
lonc son cuer de sa volente 
or resui a l eage quint 
ensi com il ala et vint 
le vos dirai to sens mentir 
bien vos i devez assentir 
et al nombre et al droit termine 
des lo tronc dusqu en la racine 
vos dirai le nombre par droit 
li quins eages ci endroit 
iert mult hautement racontez 
ke bien doit estre en pris montez 
des david sens dilation 
dusqu a la transmigration 
de babylone la cite 
quant iki furent rachaté 
li fil israel par treu 
ki maint trespas orent treu 
durs et perilleus et divers 
et par estez et par ivers 
iki furent escaitivé 
et li estrange et li privé 
tantque deus les en delivra 
et ceas et en grant doleur livra 
ki tant les tinrent longement 
par lor orgues hardiement 
desci dusqu a l eage siste 
ne puis je dire nul mal siste 
il n i a se bien non a dire 
maint prodome puet on eslire 
en cel eage et en cel tens 
et je l vos dirai sens defens 
si com li maistre lo descrist 
de babiloine a jhesu crist 
est cis eages que je nom 
ki tojors iert de grant renom 
tant par est bons et dous et sades 
nus n est si enfers ne malades 
s i a co croit qu il ne respast 
ainsque de cest siecle trespast 
lo sepme eage savez vos 
je l vos dirai tot a estros 
ensi com il vait le dirai 
ne ja d un mot ne mentirai 
cis eages sepmes est hore 
c est cil que jhesu cris restore 
c est li eages de repous 
si com nos raconte sains pous 
ki nos a tos les biens estruis 
li morteus pechies fu destruis 
cant jhesu crist resuscita 
ki de son sanc nos rachata 
cil eages de repous est 
ki mult nos mostre grant conquest 
et to ceas ki selonc deu vont 
ki tos biens a lor pooir font 
ki croient par devocion 
la sainte resurrection 
et lonc la creance font l uevre 
s est garis ki en teil tens huevre 
qu en bien et en grant pais puet vivre 
que cis eages le delivre 
de grant travail et de grant painne 
puisque la creance i est sainne 
a l eage sui darrien 
li mescreant li arrien 
de cel huisme eage n ont cure 
lor creance est noire et obscure 
k en nul bien faire ne se botent 
ki la resurrexion dotent 
en totens avant et arriere 
mult par sunt de povre maniere 
li chatis et li mescreant 
ki de tot bien sunt mesceant 
de cel huisme ki vient 
n ont cure ne lor en sovient 
mais nos en doit bien sovenir 
et a l aleir et al venir 
et kant cis eages venra 
a painnes nos en sovenra 
nos ne l savons mais deus le seit 
ki to bien aime et tot mal heit 
il venra mult sodainnement 
bien vos os dire plainnement 
n eil ne vos en puis reciteir 
mais lorsque deus resusciteir 
fera tos les mors des sepulcres 
adont sera li dobles lucres 
rendus as buens ki bien ont fait 
cil seront gari et refait 
buen et mal resusciteront 
cil ki de ce rien doteront 
ne puent venir a bon chief 
ke neis li cevoil del chief 
ne puet por nule rien perir 
bien nos i devons esperir 
a cel tens et a cel eage 
por paier nostre droit paage 
a cel huisme eage s atendent 
cil ki les huevres deu entendent 
en cel eage venrons tuit 
et un et autre et plain et wit 
mult le desirrent saint et saintes 
ki n ont pas lor lampes estaintes 
en cel eage demorront 
ensique jamais ne morront 
ce ne tiengne nus a despit 
qu en cel eage sen respit 
nos venra damrideus jugier 
et le bien del mal espurgier 
damrideus co est messias 
ne l as tu en escrit si as 
les juis n en puet nus aidier 
por parleir ne por sohaidier 
que messiam atendent il 
tojors seront en grant exil 
quident il k il les viengne enoindre 
en fol liu se vuelent enpoindre 
que lor unxions est fausee 
et plus a de mil ans cessee 
danyel lor dist et anunce 
ki hautement le nos pronunce 
d iki muet la bonne et li sains 
car cant venra li sains des sains 
que cele unctions cessera 
cil ki fu et est et sera 
lo dist par la boche del saint 
s est biens drois c ons le nos ensaint 
plainnement sens desputisons 
plus n ont li jui d okoisons 
n autrement ne le contredient 
' n est pas venus encor " ce dient 
de grant folie se dementent 
qu encor ne soit venus il mentent 
la fole gent la malbaillie 
puisque l unctions est faillie 
et qu il n ont prophete ne roi 
puent il proveir par la loi 
que messias ne soit venus 
dont grans biens nos est avenus 
il i vint et dous et soeis 
mult fait a desfroncier les neis 
a juis sa sainte venue 
dont tez joie nos est venue 
il i vint comme sains aingnias 
et nes et purs et buens et bias 
il vint tos nos maz esfachier 
il vint lo pechie deslacier 
ke nostre premiers pere fist 
cele venue nos refist 
par quoi nos somes baut et lie 
et confortei et conseillié 
cil vint ja n en doit nus doteir 
ki le maufe vout jus boteir 
ki tot li toli sains restor 
li jui l atendent encor 
ne quident pas que ce soit voir 
veez mon s il ont tort u droit 
mais je ne puis raison entendre 
en lor reguart n en lor atendre 
u il ne force ne vertu 
ne qu ont li breton en artu 
or le puent atendre assez 
mais li termines est passez 
qu il vint et a tens et a terme 
grans joie fu de cel saint germe 
ki vint por raembre les suens 
c est deus li bias li pius li buens 
grans pais fu par totes les terres 
n ot en nul liu tenchons ne gerres 
cant cil vint ki le nos promist 
par les prophetes qu il tremist 
en son propre vint sen decoivre 
mais li siens ne l vorent recoivre 
cil vint por la lai aemplir 
ki tos biens voloit acomplir 
cil se vout circumcire a certes 
ki sens pechie raainst nos pertes 
de tos les biens li sovenra 
cil jugera et mors et vif 
et buens et maz ce m est avis 
lors sauront li jui la voire 
de ce qu il ne vuelent or croire 
et s unt faite teil atendue 
ki mult chiers lor sera vendue 
assez a ci de bias examples 
et trespas grans et lez et amples 
tojors vont par amendement 
plus en a seur fondement 
ceste huevre dont je mult m esforz 
mies en vaut et plus en est fors 
et buene et belle et esclatiere 
or m en repair a ma matiere 
de la joie qu abraham fist 
et de son fil k il circuncist 
grant joie i ot et grant convive 
mult prie deu que lonc tens vive 
cil enfes sages et senez 
mais a cele hore k il fu nez 
avoit ja ses pere cent ans 
cil eages fu assez grans 
sare ot de co mult grant merveille 
onques femme n ot la pareille 
qui n entent a nul mal ne bee 
' mais " fait elle ' a me deus gabee 
ke je sui vielle et decrepie 
et ki bien mon eage espie 
dira il dont que sare alaite 
teil merveille ne fu retraite " 
cil enfes eirt et preus et biaus 
de croistre estoit assez isniaus 
mult crut et mult multeplia 
a tos les biens s asoplia 
mult fu s enfance bone et belle 
mais ysmael cil de l ancelle 
juoit a lui com a son frere 
mult en fu dolante sa mere 
sare cui il atoche al cuer 
ne l sofrera plus a nul fuer 
maintenant l a dit son mari 
' he sire com somes gari 
que ysmael joe a mon fil 
par deu je ne l ai pas si vil 
que ses peirs ne ses compains soit 
n est pas raisons n estre ne l doit " 
abraham l oi s en fu gries 
si com nos raconte li bries 
damrideus li dist maintenant 
ki mult tost l en fist sovenant 
' abraham or ne t esmaier 
que le mal doit on apaier 
or croi co que ta feme dit 
garde n i ait nul contredit 
envoi en ton fil et sa mere 
et por tant que tu es ses pere 
le monteplierai en gens 
mais ysaac ki tant est gens 
iert tes drois oirs qu estre le doit 
je l di par raison et par droit " 
abraham sens longe demeure 
et a droit terme et a droite heure 
ensi com deus li avoit dit 
n i mist terme ne respit 
maintenant fist la departie 
d agar ki de lui s est partie 
ce pesa li mult li fu grief 
assez ot iki grant mescief 
quant elle ne puet demoreir 
mais s elle vosist honoreir 
sa dame ki tant ere sage 
ne lait ne honte ne damage 
n i eust s orgues li laissast 
ja por ce plus ne s abaissast 
abraham por ce l en envoie 
assez li fu longe la voie 
que povrement s en vait garnie 
mais ne fu pas trop escarnie 
quant elle enmena son enfant 
ysmael que elle amoit tant 
mais abraham cui fis il iere 
ne li vot en nule maniere 
chargier plus que je vos dirai 
que ja d un mot n i mentirai 
aigue sans plus lor baille et pain 
ensi le vos di tot a plain 
que plus de l abraham n enportent 
mult s esmaient et desconfortent 
que povrement garni s en vont 
et grant dote et grant paor ont 
et de l aigue et de lor vitaille 
mult dotent qu ele ne lor faille 
cheu sunt en grant orfentee 
n en avoir pas a teil plante 
le bien ne le joie ne laisse 
que si grant poverte s eslaisse 
entr az yy ne sevent que faire 
mult orent anui et contraire 
de l aigue ki lor est faillie 
or est agar trop malbailie 
q ysmael enrage de soi 
ne seit qu elle face de soi 
la malestruite la chaitive 
ne puet venir n a port n a rive 
k ele voit son enfant ki muert 
mult se depart mult se detuert 
por que ne l puet morir veoir 
ensus de lui se vait seoir 
tant com uns ars poroit getteir 
que plus pres n i ose habiteir 
li angles deu por apaier 
li dist ' agar ne t esmaier 
aies tot le cuer renjoi 
car deus a ton enfant oi 
ne l vuet de nule rien decoivre 
vois la un puis done li boire 
clere fontaine i troveras 
va tost qu ensi l esproveras " 
de co veoir fu mult hastive 
a son enfant cort la chaitive 
plus tost qu ele onques pot l enmainne 
al puis a la cleire fontainne 
que li angles li ot mostree 
iki fu la grans sois outree 
iki furent il respassé 
iki par l angle ont trespassé 
le mal ki si les angoissoit 
et deus ki tot ce conissoit 
son angle a socors lor tremist 
n est pas tot mort qu en peril gist 
et deus les en getta mult tost 
en apert non pas en repost 
en terre d egipte s en vint 
agar cui cis grans biens avint 
mult s en porvit et bien et bel 
elle vit son fil ysmael 
grant et apert et preu et sage 
or a passé lo grant passage 
or est del tot en tot garie 
que cis ne cist ne l a tarie 
ses fis est merveilleus archiers 
onques tant ne fu li ars chiers 
s il le tint n en trasist plus droit 
que nus hom ki soit orendroit 
mult fu preus sens nule entreprise 
en cele terre a femme prise 
iteil com sa mere li quist 
par que le plus des gens conquist 
apres ces choses j ai dites 
qui les ai trovees escrites 
si ne m en tiengne nus a fol 
uns valles ki ot nom sicol 
avec abymelech estoit 
ki de lui servir s aprestoit 
et abymelech estoit sire 
del pais si com j oi dire 
a abraham sunt aquointié 
bien ont lor afaire pointié 
et par amor et par proiere 
li dient k en nule maniere 
ne se puent de lui sofrir 
mais li vuelent offrir 
lor avoir lor terre et lor cors 
et par dedens et par defors 
se li dient mult doucement 
' sire deus t aimme voirement 
en tes huevres et en tes fais 
est ades de l ovreir entais " 
to ce li dist li rois par soi 
' prie beas sire a des por moi 
et por mes gens et por m oneur 
prie damrideu ton singneur 
k il de tes malfaiteurs te venge 
or es en une terre estrange 
si n as de moi ne d autrui garde 
que deus tes sire bien te garde 
de cui tu as bon reconfort " 
abraham l opposa mult fort 
del puis que ses gens li toloient 
et contredire li voloient 
abraham et totes ses genz 
s en furent en mult grans bestenz 
abymelech mult s en descuse 
qui nule rien ne li renfuse 
ne mais ne soit que ce montoit 
de queil leu il li racontoit 
lo puis vuet k il tiengne a son hues 
por ses berbiz et por ses bues 
abraham vers lui lo requist 
ki molt grant gaaing i conquist 
por le puis ont fait aliance 
cil troi par bien et par fiance 
abraham ot par sairement 
lo puis tot enterinement 
abraham l ot tot a delivre 
jamais tant com il ait a vivre 
n iert lui ne son oir escondis 
por ce qu il li fu contredis 
si mist ses berbietes sus 
puis n i duit avoir nul refus 
cant sor cel puis les agnias vit 
abimelech s a mult tost dit 
a abraham por que c estoit 
de ces yy agnias k il metoit 
entor cel puis et por queil chose 
abraham ki bien dire l ose 
li respont que de sa main prengne 
ces yy aigneletes s il deingne 
et se li dist encor ' bias sire 
ce ne me doit nus escondire 
que je fac por ramentevance 
qu ades vuel avoir esperance 
de ceste terre et de cest puis 
se l maintenrai bien se je puis " 
mult tint bien lo puis abrahanz 
tojors en fu sire et tenanz 
abymelech d iluec se torne 
plus tost qu il pot 
en terre de palestiens 
ce dist li livres anchiens 
abraham iki se demeure 
puis ne fina ne jor ne huere 
tantk il ot planté un grant bois 
n auroie raconté des mois 
les proeces ki de lui murent 
en celle terre lonc tens furent 
ses gens et il k ainc ne fu tex 
la terre estoit de philistex 
mais la u nus ne poist estre 
s avoit il son roi et son estre 
k il metoit en tos biens sa cure 
s il n avoit de malvaistie cure 
mais de loiate et de droit 
reconteir vos puis ci endroit 
que cil dui le vinrent requerre 
en cel pais en cele terre 
por le bien et por la bonte 
c om avoit de lui reconté 
et maintes foies avient 
cant d un bien prodome sovient 
a celui ki maz a esté 
que tost li ra deus apresté 
dedens son cuer et sens et pense 
par que maintes fois se rapense 
d un bon home d un preu d un sage 
n i puet avoir mal ne domage 
ne de nule rien n i mesprent 
cant il a lui bon conseil prent 
a abraham vinrent cist dui 
mult li proierent sens anui 
k il priast damrideu por eaus 
abraham li preus li loiaus 
abymelech chosa mult fort 
de co que ses gens a grant tort 
li toloient son puis par force 
mais abymelech mult s efforce 
del noier et de l escondire 
c ainc mais ne l avoit oi dire 
et bien sachiés certainement 
co c om fait mesconissanment 
plus legiers pardons i affiert 
a celui ki bien lo requiert 
li sergant ki lo puis tolirent 
sunt cil ki onques ne polirent 
nul bien ki tornast a porfit 
ja nus en teil gent ne se fit 
ki tos le maus font a devise 
cil ki destruient sainte eglise 
et les rentes i amenuisent 
unes autres gens i renuisent 
ki mult la deussent aidier 
autresi com par sohaidier 
lor vienent li bien et les rentes 
mult fait bon enteir en tez entes 
dont li fruis est et bons et beas 
et en totens fres et novias 
et cil ki sens doneir lo vendent 
semblent ceas ki lo puis defendent 
et ki as prodomes lo 
sachiés que tez choses messient 
al boen et al preu s il le seit 
ki lo bien aime et lo mal heit 
abraham et brebiz et bues 
por le puis avoir a son hues 
a abymelech en dona 
ki le puis li abandona 
les brebis met a simples gens 
ki buen sunt defors et dedens 
ausi com les berbis c on maine 
sens grant travail et sens grant paine 
tot par tot aval et amont 
autresi les simples gens font 
par ce que de rien n i mespraingnent 
si com lor maistre lor enseingnent 
li bues ki runge sa viande 
si com nature le commande 
c est li buens prelas li bons clers 
k en tos biens est seurs et fers 
ki l escriture runge ades 
et ki jor et nuit la tient pres 
et ki de buen cuer la retrait 
ausi comme li bues ki trait 
cant il est bien al jou liés 
ja del traire n iert detriés 
ains eire la terre et gaaigne 
si que de rien ne se mehaingne 
iki vient la bone messons 
par cest exemple conissons 
que li bons prelas trait a soi 
par creance et par bone foi 
ceas que deus li a comandez 
et se le voir en demandez 
mult bien en puet on dire tant 
que sa bone semence espant 
si bien qu elle reprent et germe 
et a droit point et a droit terme 
dire puis des set aingneletes 
ki tant furent bonnes et belles 
ki sor le puis furent donees 
qu abraham i ot amenees 
ki les mist iki a bandon 
que ce sunt por voir li set don 
del saint espir et de sa grasce 
ki tos biens maintient et solasce 
et ki grant joie nos promet 
cil ki de ces dons s entremet 
k a tos buens les done et depart 
bien en doit retenir sa part 
si que ja desgarnis n en soit 
li bons prelas ki se porvoit 
et ki belement se maintient 
mult en depart mult en retient 
de ces dons que deus li commande 
cil ki de buen cuer li demande 
n i doit faillir por nule rien 
cil ki les departent si bien 
sevent l exemple tot a plain 
si com abraham de sa main 
vout que les set aigneas preist 
abymelech kike l veist 
ausi doivent de simple cuer 
tuit li bon evesque a un fuer 
les simples gens amonesteir 
si que deus lor puisse apresteir 
del saint esperis les set dons 
dont mult est grans li gueredons 
abraham a son hues retint 
cel puis dont grans biens li avint 
c est la fontaine ki ne faut 
nul jor tant face froit ne chaut 
maintes gens en sunt abevré 
ja n en seront li bon sevré 
cele fontaine sade et clere 
est saint eglise nostre mere 
et ki por voir la chose enquist 
c est li puis qu abraham conquist 
dont tot li bien naissent et muevent 
ensi com li boen clerc lo pruevent 
de cel puis tint la seingnorie 
abraham par ancesserie 
mult est lies mult s en esjoist 
tant puis bien dire sens mentir 
qui des bons apostles li sire 
sains pieres ki par son martire 
a conquis tantes bones arnmes 
de sains home de saintes femmes 
qu a son martire ont pris example 
par quoi il sient large et ample 
es sieges des haus ciuls en haut 
o joie ne clartez ne faut 
la sient et la se deduissent 
si que nules riens ne les nuissent 
iki deu lo haut pere 
par l exemple al baron saint pere 
la clarte de lasus 
cil joie li abelist plus 
de ceas k il voit par son atrait 
que li siens meismes ne fait 
tant en est lies tant s en jooit 
ke bien vos puis dire a brief mot 
de ceas ki sunt en celle joie 
et par sa muete et par sa voie 
mult li siet mult li atalente 
bor i mist son cuer et s entente 
por preeschier ceas ki la sunt 
et ki cel siege et cel liu ont 
ke damredeus lor abandone 
par ces biens doble la corone 
mon singneur saint pierre todis 
ki tient les clez de paradis 
sains pols li bons clers li hardis 
ki tex fu par sens et par dis 
mult s esjoit et mult s eslece 
por l oneur et por le hautece 
de ceas k il par son preechier 
fist el regne deu eslechier 
et par son amonestement 
les voit seoir mult hautement 
el siege ki ja ne faura 
ki tos jors valut et vaura 
ci devroient exemple prendre 
cil qu a tos biens vuelent entendre 
si fait cil ki cele part tire 
par preeschier et par martire 
bien avez ceste glose oie 
qui mult doit estre resjoie 
de ces yy singneurs est retraite 
ki nostre creance ont refaite 
par abraham nostre buen pere 
u cest glose se compere 
ki les grans biens fist en sa vie 
k ainc de mavaistie n ot envie 
ki mainte gent retrait a soi 
par creance et par bone foi 
et maint grant bien resont puis fait 
par sa muete et par son atrait 
mult estoit de bone maniere 
tot ades avant et ariere 
estoit de bone volente 
nus ne l veoit entalenté 
s a to bien non edefijer 
de ce ne l pot nus espijer 
k un seul jor poist estre oiseus 
mult estoit sages et uiseus 
qu il plantoit les bois por reprendre 
grant sens i pooit on prendre 
es grans edefis k il faisoit 
ce sachiés ke mult li plaisoit 
li gaains en bois et en terre 
autre gaaing ne devroit querre 
ki lo regne deu vuet avoir 
or n a cil ne sens ne savoir 
ki ne vent u preste a usure 
autrement ne auroit on cure 
del boen clerc ne plus que del lai 
mult ont li povre grant esmai 
qu a nul bien ne puent monteir 
s on lor vosist a droit conteir 
del bien deu lor departist on 
mais preeschement ne sermon 
n i valent que tex les depart 
que ne deus ne saint n i ont part 
mult i a de malvais mehains 
ne reprent mie cil gaains 
issi com li abraham fist 
tot quanqu il planta bien reprist 
si com il peirt a sa semence 
ki sens fin cascun jor commence 
ce qu abymelech s en ala 
lorsque d abraham s avala 
et ficol s i tinrent lor voie 
dire le m estuet tote voie 
ja ne remanra por entendre 
cil va la voie et cist la sente 
cil retorne un autre chemin 
si con je truis el parchemin 
a deu vat on par maintes voies 
et en qeilque liu que tu soies 
le pues dire plus en apert 
cil ki deu aime et croit et sert 
torne sa voie en moniage 
li autre qu en retient a sage 
devient hermites u renclus 
cil ne rest pas del tot conclus 
ki maint el feu et en la flamme 
s il a ses enfans et sa famme 
et sa maisnie en sa maison 
je di bien par droite raison 
s il fait s amosne de sa main 
por deu et al soir et al main 
qui voit lo mal et si l escue 
cil ki teil vie a maintenue 
est el feu et s i ne blesmist 
que deus sa bone garde i mist 
ki le feu porroit eschueir 
ja ne se devroit remueir 
de cest siecle n arier n avant 
bien vos di desorenavant 
k il i a plusors medecines 
par leus par tens et par termines 
en cel feu cant on en est cuis 
cil ki sages est et recuis 
par teil medecine s en sainne 
le mias vaillans et le plus sainne 
est l aumone cant on l a faite 
c est la mecine ki rafait 
kanqu est mamis et empirié 
k en ce sunt tuit bien atirié 
l aumone fait staindre lo mal et cuevre 
l aumone fait tos biens esmeuvre 
en aumone a douces oleurs 
aumone est paiture et coleurs 
de tos les biens ki sunt noté 
a droit avers deus escouté 
qui s aumone li puert et tent 
qu en aumone tos biens s estent 
aumone muet de grant largece 
en celui n at point de perece 
ki l aumone fait volentiers 
il est to sains et tos entiers 
que l aumone estaint tot le visce 
mult heit luxure et avarisce 
l aumone k ele n at pas tort 
par li sunt tuit li pechie mort 
et estaint bien lo sachiés tuit 
que tos biens est en son conduit 
ausi com l aigue estaint lo feu 
s on en i met u bien u peu 
tot autresi l aumone estaint 
lo pechie ki palist et taint 
c est la sovraine medecine 
c est li trons co est la racine 
co est pities c est karitez 
c est largece et humilitez 
ki de l aumone sunt et vienent 
par quoi tuit bien ensemble tienent 
abraham de ces grans vertus 
fu tojors saisis et vestus 
del nom deu lo saint parmanant 
lo fasoit ses cuers sovenant 
si l apeloit par maintes fois 
et deus ki est pities et fois 
l entendoit k il eirt de lui pres 
bien oroiz k il avint apres 
