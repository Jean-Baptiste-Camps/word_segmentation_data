assez me plet et molt le ueil 
du lay c on nomme chieurefueil 
que l auenture vos acont 
conment fu fet de coi et dont 
plusor le m ont conté et dit 
et ie l ai troué en escrit 
de tristan et de la roine 
de lor amor qui fu tant fine 
dont il orent mainte dolor 
puis en moururent en ior 
li rois mars estoit corrociez 
envers tristan forment iriez 
de sa terre le congea 
por la roine qu il ama 
en sa contree en est alez 
en sugales ou il fu nez 
an demora tot entier 
ne pot ariere repairier 
mes puis se mist a abandon 
de mort et de destrucion 
ne uos en meruelliez noient 
car cil qui aimme loiaument 
molt est dolenz et trespensez 
quant il n en a ses volentez 
tristan est dolenz et pensis 
por ce s esmut de son pais 
en cornoaille va tot droit 
la ou la roine manoit 
en la forest tot seul se mist 
ne uoloit pas c on le veist 
en l auesprant s en est issu 
que tens de herbergement fu 
o paisanz o poures genz 
prenoit la nuit herbergemenz 
des noueles lor enqueroit 
du roi conment se contenoit 
cil li dient qu il ont oi 
que si baron erent bani 
a tintaguel doiuent venir 
li rois ilec feste tenir 
a pentecoste i seront tuit 
molt i aura ioie et deduit 
et la roine o lui sera 
tristant l oi molt s en haita 
ele n i porra mie aler 
qu i ne la uoie trespasser 
le ior que li rois fu meuz 
est tristant el bois reuenuz 
sor le chemin que il sauoit 
en la route passer deuoit 
vne coudre trancha parmi 
toute quarree la fendi 
quant ill a paré le baston 
a son coutel escrit son non 
se la roine s aparcoit 
qui souent garde s en prenoit 
de son ami bien conoistra 
le baston quant el le verra 
autre foiz li fu auenu 
q autresi l auoit parceu 
ce fu la some de l escrit 
qui fu el baston que i e dit 
que longues ot illec esté 
et atendu et seiorné 
por espier et por sauoir 
conment il la porra veoir 
car ne pooit viure sanz li 
d eus fu il tot autresi 
conme du chieurefueil estoit 
qui a la coudre se prenoit 
quant il s i est laciez et pris 
et tot entor le fust s est mis 
ensemble pueent bien durer 
mes qui puis les uelt desseurer 
la coudre muert hastiuement 
et le chieurefueil ensement 
' bele amie si est de nos 
ne uos sanz moi ne ge sanz vos " 
la roine vint cheuauchant 
et esgarda poi auant 
le baston vit bien aparcut 
totes les letres reconnut 
les cheualiers qui l amenoient 
et qui ensemble o li erroient 
conmanda tost a arester 
descendre velt et reposer 
cil firent son conmademandement 
et el s en ua loing de sa gent 
sa meschine apela o soi 
berrengier qui molt ot bone foi 
du chemin poi s esloingna 
dedenz le bois celui trouua 
que plus amoit que riens uiuant 
entr eus mainnent ioie molt grant 
a li loisir 
et ele dit tot son plesir 
puis li mostra confaitement 
du roi aura acordement 
et que molt li auoit pesé 
de ce qu il l ot si congee 
par encusement l auoit fet 
ele s em part son ami let 
mes quant il vint au desseurer 
si conmencierent a plorer 
tristant en gales s en reua 
tant que son oncle le manda 
por la ioie qu il ot eue 
de s amie qu il ot veue 
par le baston qu il ot escrit 
si con la roine li ot dit 
por les paroles ramembrer 
tristant qui bien sauoit harper 
en auoit fet nouel lai 
assez briement le nomerai 
godelef l apelent englois 
chieurefueil l apelent francois 
dit vos en ai la uerite 
du lai dont i ai ici conté 
