. 
or s en vet galehout entre lui et son compaignon , lies et dolens : lies de ce que ses compains s en vet avec lui , et dolens de ce qu il est remis de la maisnee le roi artu , kar par ce le cuide il avoir perdu a tos jors ; 
et il avoit mis son cuer en lui outre ce que cuers d ome pooit amer autre home estrange de loial compaignie . 
et de ceste chose ne covient pas tesmoing avoir , car bien i parut en la fin que la dolor que il en ot li toli tote joie tant que mors en fu , si com li contes meismes le devisera ca avant . 
mais de sa mort ne fet pas a parler ci endroit , kar mors a si preudome com galehout estoit ne fet pas a ramentevoir devant le point . 
et tuit li conte qui parolent de lui s acordent a ce qu il estoit en totes choses li plus vaillans de tos les haus princes enpres le roi artu a cui len ne doit nului aparagier de cels qui vesquirent a cel termine . 
. 
et si retesmoigne li livres tardamides de vergials , qui plus parole des proesces galehout que nus des autres , que neis li rois artus ne fu mie de gaires plus vaillans , kar se galehout puist vivre son droit aage al point et al corage qu il avoit quant il comenca a guerroier le roi artu , il passast tos cels qui les autres avoient passés . 
et il meismes en descovri son corage a lancelot et dist que , a l ore que la guerre commenca , baoit il a tot le monde conquerre : et bien i parut , kar il fu a vint cinc ans chevaliers et puis conquist il yy roialmes et a trente noef ans fu la fin de son aage . 
mais de totes ces choses le traist lancelos ariere et il li mostra bien , la ou il fist de sa grant honor sa grant honte , quant il estoit au desus le roi artu et il li ala merci crier ; 
et apres ce grant tens , la ou li dui home de son lignage li plus prochain , quant il les ot fes rois coronés , li reprochierent a conseil la honteuse pes que il avoit fete por un sol home . 
. 
lors respondi il que il n avoit onques tant gaaignié ne tant d onor conquise , " kar il n est pas , " fet il , " richece de terre ne d avoir , mais de preudome , ne les terres ne font mie les preudomes , mais li preudome font les terres et riches hom doit tos jors baeer a avoir ce que nus n a . 
" en ceste maniere torna galehout a savoir et a gaaing ce que li autre tornoient a perte et a folie , ne nus n osast avoir cuer de tant amer buens chevaliers com il faisoit . 
. 
mais or laisse li contes a parler ici endroit de ses bontes e retorne a dire ensi com il s en vont entre lui et lancelot et yy escuier sans plus de compaignie et chevalchent en tel maniere dolent et pensif , kar il sont andui molt corocié , galehout de ce qu il crient perdre son compaignon por le roi de cui maisnie il est remes , et lancelos rest a malaisse de sa dame que il esloigne si , et molt li poise des mals que galehout sueffre por lui : si sont a malaise li uns por l autre si qu il en perdent le boivre et le mengier ; 
et tant entendent a penser qu il enpirent molt de lor bialte et de lor force et tant s entredotent par loial amistie qui entr els deux est qu alsint li uns d eus n ose metre l autre en parole de riens dont il soit a malaise , altresint com il sentissent mesfet d aucune chose li uns vers l autre . 
. 
mais nule dolor ne s apareille a ce que galehout sueffre , kar il avoit mis en l amor lancelot tot ce que hom i pooit metre , cuer et cors , et tote honor , qui miels valt . 
il li avoit si doné son cors qu il amast miels a veoir sa mort que la lancelot ; 
il li avoit si doné son cuer , la ou il ne pooit avoir joie sans lui . 
et por lui fist il si grant amor qu il cria merci le roi artu , et si l avoit il torné a desconfiture et aproché d estre deserités . 
. 
tant ont chevalchié en ceste maniere qu il aprochierent del roialme de sorelois ; 
si est ja galehout si conreés qu il n i atent se la mort non . 
et la nuit devantqu il venissent en sorelois , si vindrent a un chastel qui estoit le roi des frans , si avoit non la garde le roi , car li roialmes des frans marchissoit a sorelois par devers galerne et de cele part cort li hombres . 
cele nuit fu galehout molt malades , mais monstroit il plus bel samblant que li cuers ne li aportoit . 
et lancelos qui molt avoit grant dolor de son malage le conforte molt , mais nus confors n i a mestier ; 
ne lancelos ne li ose demander l acheison de sa dolor , kar il li menbre de ce que galehout l avoit si debonairement soffert en sa dolor , sans rien demander , la ou il remeist ses compaignons . 
et d autre part se reporpense il que ce ne porroit il pas soffrir longuement , ancois li enquerrroit la verite , kar de chose qui a lui apartenist ne sofferroit il pas qu il fuist a malaise : et il sospiece bien qu il n est a malaise se par li non . 
. 
et quant galehout fu cochiés et il cuida que lancelos fust endormis , si commence son duel a faire si come de plaindre et de plorer et disoit molt sovent : " ha , diex , com m a trahi cil qui si preudom estoit ! 
" tote nuit demena galehout ceste dolor desi au jor ; 
et se il ot auques duel , et lancelos fu auques a aise , kar tote nuit dormi . 
al matin montent sor lor chevals et issirent fors del chastel et chevalchierent le droit chemin vers sorelois . 
si chevalche galehout tot deriere et ot son chaperon sor les ielx et aloit le chief enclin si grant aleure com il pooit traire de son palefroi , tantque il passe lancelot et ses escuiers . 
et lors entrent en une forest qui ot non glorinde , si est entre le terre le roi des frans et sorelois et marchist de cele part ou li ombres cort . 
. 
ensint chevalche galehout mas et pensis qu il ne dit mot n a lancelot n a autrui , tantque ses palefrois est tos tressuans . 
et lors est entrés en un chemin perrous et li chevals fu durement cargiés del chevalier qui sor lui fu grans et pesans et plains de doleros penses , et si refu encombrés de la malvese aleure que il aloit : si acoupa a une des pierres dont li chemin estoit espessement jonchiés , si qu il vint a terre d ambesdeus les genols et que les resnes en volent a galehout hors de la main et tressaut de son penser : si li anuie li coupers del palefroi , si le fiert si durement des esperons que li sans li saut par ambesdeus les costes et li palefrois se lance outre de tote sa vertu . 
et galehout ot failli a prendre les resnes qui furent sor le col del cheval et al lancier qu il fist s i encombre d ambesdeus les pies et vole outre , la teste entre les jambes , si durement qu il se pechoie le col en travers . 
. 
et galehout , si grans com il estoit , vole hors des arcons et chiet desus les pieres tos envers si felenessement qu a bien petit qu il ne se creve le cuer el ventre . 
quant lancelos le vit chaoir en tel maniere , si ot molt grant poor qu il ne soit mors , si saut a terre de son palefroi et vint corant la ou il gisoit ; 
et quant il voit qu il ne remue menbre qu il ait , si cria si haut com il puet plus : " ha , sainte marie ! 
" lors l enbrace , et la grant dolor qu il sent a son cuer por la grant poor de la mort le fet refroidir , si s estent deles lui et chiet pasmés a terre ; 
et al cheoir qu il fist si l ataint li trenchans d une pierre el front desus le senestre sorcil , si li trenche la char et le cuir desiqu al test . 
. 
lors sont tuit li quatre escuier molt esbahi , kar il cuident que li uns et li autre soit mors ; 
si detordent lor poins et esrachent lor chevels et demainent si grant duel qu il ne pueent greignor mener . 
mais ne demora pas longuement que galehout vint de pasmison , si se plaint molt durement et oevre les iex et se merveille de cels qu il vit entor lui . 
mais quant il vit lancelot et le sanc qui li chai de sa plaie , si en fu molt dolens et plus asses que des mals qu il sentoit . 
et quant il le vit revenir de pasmison , si li demande que ce avoit esté , et lancelos li conte en sospirant le grant poor qu il avoit eue de sa mort . 
et galehout s en merveille molt , si atorne il meesmes a lancelot sa plaie , et uns escuiers li amaine un palefroi por le suen qui mors estoit . 
et il monte , si reprenent a chevalchier et autresi sont li escuier monté . 
. 
mais la plaie lancelot a mis galehout en tel effroi qu il en a tot son pense laissié , et met lancelot plus en paroles qu il ne faisoit devant . 
et lancelos li dist : " sire , " fet il , " il est molt grans vilonie a si haut home com vos estes quant il li meschiet par un couper , si com il fist ore a vos ; 
et a poi que vos n estes mors , par ce que vos ne tenistes pas bien vostre frain ; 
et se vos fuissiés ne mors ne meheigniés en iceste maniere , ce fust trop grans mescheance . 
" atant li respont galehout et dist : " certes , sire , mescheances ne me commencent ore mie , si sui je li chevaliers el monde a cui greignors cheances ont esté , et il est des ore mes bien raison que il me meschiece , qu il ne me puet plus bien chaoir qu il a fet : kar diex fist ja un jor tant por moi qu il me dona ce que je voloie ; 
et qui a quanque il velt , il ne puet plus gaaignier , mais il puet perdre : et je sui a la perte entrés . 
" . 
de ceste parole a lancelos grant ire et grant anuiaance , kar il sospiece bien a quel chose ele puet torner . 
si li requiert et conjure de la rien que il aime plus el monde qu il li die verite por coi ceste mescheanse li est commencé a venir et por coi il a si longuement pensé , kar il ne le vit onques mais si esbahi com il a esté en ceste voie . 
" et je vos pri , sire , " fet il , " se je fis onques servise que vos pleust , que vos m en diés le voir sans rien celer ; 
ne vos ne devés mie estre envers moi covers , kar vos savés bien que je vos aim sor tos homes qui onques fuissent , et de ce ai je droit : kar je n oi onques nul grant bien se par vos non . 
certes , " fet galehout , " nus cuers ne se porroit vers vos celer et je vos dirai ce que je n osai onques a home dire . 
. 
en cest duel et en ceste anguoisse que j ai si longuement mené m ont fait grant poor dui molt felon songe qui me vindrent avant ier en avision ; 
kar il m estoit avis en mon dormant que je estoie en la maison le roi artu mon seignor o grant compaignie de chevaliers ; 
si venoit hors de la chambre la roine un serpent , le greignor don je onques euisse oi parler , et venoit droitement a moi et espandoit feu et flambe si que je perdoie la moitie de tos mes menbres . 
ensint m avint la premiere nuit , et l autre apres me fu avis que j avoie dedens mon ventre . 
yy cuers et estoient si pareil que a paines peust len l un deviser de l autre . 
et quant je me regardoie , si en perdoie l un , et quant il ert partis de moi , si devenoit un lieupart et se feroit en une grant compaignie de bestes salvages . 
et maintenant me sechoit li cuers et tos li cors et m ert avis el songe que je moroie . 
ice sont li dui songe por coi j ai tant pensé , ne jamais ne serai a aise devant ce que je sache certainement que ce senefie , et si en sai je ja alcune chose . 
. 
sire , " fet lancelos , " vos estes si sages hom que vos ne devés mie croire en songe , kar songes ne puet a nule verite monter : kar autresi com il est faus en sonjant est il faus en aventure , ne vos ne devés pas de ce avoir poor , kar il n a el siecle home si puissant qui vos puist metre al desos , kar vos estes li plus puissans hom qui orendroit vive . 
de totes ces choses , " fet galehout , " ne me puet nuire c uns seus hom ; 
et se cil me velt nuire , nus ne me porroit aidier . 
et se nule force de clergie m i puet avoir mestier , je savrai que mi dui songe senefient , kar je n oi onques si grant desirrier de nule rien savoir ; 
ne apres ce que vos vainquistes l asamblee del roi artu et de moi as armes vermeilles n oi je greignor volente de vos conoistre que j ai de ceste chose savoir . 
. 
- sire , " fet lancelos , " je ne cuit mie que nus clergies vos puisse dire chose qui est a avenir . 
- si fera bien , " fet galehout . 
" dont ne sot li rois artus par les buens clers la verite de ses songes que il sonja et tot ce qu il senefioient ? 
et ne li distrent il bien qu il li covenoit a perdre tote honor terriene ? 
" . 
ensint parolent longuement entre galehout et son compaignon tantque il vindrent tot le chemin jusqu a l eve de surne et passent un pont qui marchisoit a deus roialmes et a une duchee : et c estoit li roialmes des frans et cil des marches de galone et a la duchee de rivel . 
et quant il furent outre , si torna galehout une voie sur destre qui le menoit a un suen chastel qu il avoit novelement fermé ; 
si seoit en la plus fort place de terre qu il eust de tot son pooir , et il meisme li avoit mis non l orgueillose garde por la bialte et por la force qu il avoit et s estoit vantés que iluec metroit il le roi artu en prison ; 
si seoit li chastials en une roche naive , en haut , et par desos coroit une eve rade et bruiant qui chaoit en surne et a mains de quatre lieues pres d iluec : si est cele eve apelee cerance . 
. 
a celui chastel torna galehout , kar la nuit i voloit gesir en molt beles maisons qu il i avoit , car il en fu pres a une lieue galesche : si le virent tot apertement et la tor fort et haut desor la roche et la baile environ , fort et espes , et torneles menuement kernelees . 
si comenca lancelos a parler premierement et dist : " certes , sire , il samble bien que par grant hautece fu cist chastials encommenciés , que onques mes ne vi si cointe ne si bel . 
" et galehout encommence a sospirer : " bials doz compains , bials doz amis , se vos saviés com de grant fierte il fu commenciés , voirement le diriés vos . 
certes a cel point que je le commencai , baoie je a conquere la seignorie de tot le monde : si vos i mosterai sempres une grant merveille dont je fas molt que fols del dire , kar nus grans bobans n est si tost montés qu altresi tost ne soit jus chaois ; 
kar je baoie a fere trop grant desmesure et trop grant orgueil , dont il est remes molt grant partie . 
. 
et il a el baille et en la tor cent cinquante kernials par conte , et avoie enpensé a fere tant que je euisse cent cinquante rois en ma seignorie ; 
et quant je les euisse conquis , si les amenasse tos en cest chastel , et lors me feisse coroner et por l onor de moi portaissent tuit li rois corones , et je tenisse cort si riche com a roi apartenist , por ce que tos li mons parlast de moi apres ma mort . 
et feisse encore une autre chose : kar il eust amont sor chascun kernel del chastel un chandelier d argent de la longor a un chevalier et fust espessement branchus , et desus le pomel de la tor feisse je metre un chandelabre d or del grant de moi ; 
et le jor de mon coronement , des le disner en avant , fuissent mises les corones as rois que j euisse conquis , chascune sor son chandelier , et la moie fuist assise sor le chandelabre qui fust sor le pomel de la tor que vos poés encore veoir . 
. 
ensint fuissent totes les corones desi a la nuit ; 
et lors fust en chascun chandelier un cierge assis , si gros et si alumés que nus vens ne le poist estaindre , et arsissent en tel maniere desi au jor . 
si bele et si riche fust ma cors qu a tos jors mes en fust parlé et tos les jors qu ele durast fuissent les corones sor les chandeliers , et la nuit li cierge . 
et bien sachiés que puisque li chastials fu fes , n i entrai si dolens que je n en isisse tos lies . 
et por ce i vois je ore , kar il me seroit miels mestiers a ceste fois que diex m envoiast joie qu il ne fu onques mes . 
" . 
ensi s en vont parlant li dui compaignon ; 
si se merveille molt lancelos de ce que galehout li ot conté . 
" ha , diex , " fet il a soi meismes , " tant me devroit cist hom hair , que totes ces choses li ai je destornees a fere ! 
si ai fet del plus viguereus home del monde le plus perecos , et tot ce li est avenu par moi . 
" lors a lancelos trop grant duel ; 
si plore si durement que les lermes li chaient des iex sor l arcon devant de sa sele , mais bien se garde que galehout ne l apercoive . 
atant sont venu devant le chastel . 
et lors avint a galehout une trop grans merveille dont il fu plus esmaiés que de chose qu il onques eust veue : kar la tor del baille fendi par milieu tot a droiture et tuit li kernel d une partie verserent . 
lors s aresta galehout et fu tant esbahis qu il ne pot mot dire , si se saine maintenant de la merveille qu il ot veue et ne demora pas tantqu il fust alé le giet d une pierre que toute icelle partie dont li quernel estoient cheu versa a terre et del baile et de la tor ; 
et fist tel escrois al chaoir qu il sambla que tote la terre fust fondue . 
. 
quant galehout vit fondre son chastel , il ne fet pas a demander s il fu dolens , ains s en esbahi tant que par un poi qu il ne chai del cheval a terre . 
et quant il pot parler , si dist en sospirant : " ha , diex , tant felenessement me commence a meschaoir ! 
" lors retorne la resne de son frain et se met parmi les chams en travers , sor senestre . 
et lancelos le sieut apres a esperon , que tant est iriés qu il ne set que fere ; 
et neporquant il se paine molt de galehout conforter , si li dist : " sire , il n avient pas a si haut home com vos estes qu il se desconfort por mescheance qui li aviegne d avoir , tant com ses cors et si ami remaignent sain . 
mais li malvais doit plus doter la perte de son avoir que de son cors , kar il ne valt se par son avoir non , et malvais cuers ne puet empirier . 
et bien poés ore veoir que diex vos a mostré samblant d amor , quant vostre cors n estoit laiens . 
" . 
quant galehout entent la parole , si le regarde et commence a sosrire autresi com en despit ; 
si li respont : " comment , bials doz amis , cuidiés vos que je soie esbahis de mon chastel , s il est fondus ? 
certes se il valsist tant que je le poisse contrepeser a tos les chastials del monde , n en fuisse je ja plus corociés que j en sui ore . 
et si vos aprendrai itant de la conoissance de mon cuer que onques hom ne me vit esbahi ne trespensé por perte de terre ne d avoir que je feisse onques ; 
ne je ne fis onques ne joie ne feste de chose que je gainaisse ne mais d une sole : ce fu de vostre compaignie . 
mais mes cuers m esmaie trop qui me devine grant mal a avoir . 
- sire , " fet lancelos , " il avient maintes fois que cuers d ome est plus a malaise une hore que autre et de la mesaise del cuer vient la mesaise del cors , ne je ne pris pas a cuer de preudome deviner poor , mais hardement doit cuer deviner et bee a monter et aler outre . 
. 
bials doz compains , mes cuers ne devine de nule poor qui puist avenir que de deus : c est de vos et de moi , et autretant ameroie je la mescheance de l un com de l autre ; 
et g i ai mise m amor en tel maniere qu empres vostre mort ne me laist ja diex vivre jor . 
et criem molt que je vos perde par tens et que nos soions departi par mort ou par autre desevrement . 
et si sachiés bien que si ma dame la roine eust ausi debonaire cuer vers moi com j oi vers li , ele ne me tolsist pas vostre compaignie por autrui doner , se je ne euisse onques fet plus por li fors tant que je porchacai son grant desir et vostre grant joie . 
. 
mais neporquant je ne la doi pas blasmer , s ele velt que ses cuers soit plus a aise que li autrui : kar ele me dist ja que len ne pooit mie fere grant largesce de ce dont len ne se pooit consievrer . 
et je m en sui bien aparceus : si vueil bien que vos sachiés que la ou je perdrai vostre compaignie , et li siecles perdra la moie . 
- certes , sire , " fet lancelos , " se dieu plest , la compaignie de nos deus ne partira ja , que vos avés tant fet por moi que je n oseroie riens fere qui encontre vos alast ; 
ne de la maisnie le roi artu ne remes je se par vostre volente non et par la ma dame avant , que ja jor de ma vie par la volente de mon cuer n i remansisse je . 
" . 
ensi parolent ensamble molt longuement , et lancelos le conforte a son pooir tantqu il fet plus bele chiere qu il ne selt . 
et lors demande en quel lieu il voldra gesir . 
" nos irons , " fet galehout , " es pres qui sont desos tesseline . 
" c estoit un suen chastel qui ensint avoit non , si seoit sor une grant riviere et la praerie estoit tot entor molt grant et molt bele . 
lors commande galehout a ses escuiers qu il s en alaissent avant tuit quatre et qu il appareillaissent el chastel ce que mestiers lor sera de viandes et d autres choses . 
" mais gardés bien , " fet il , " que je truisse l ostel tot appareillié en la maison de religion en l oreille del bois , la ou je me fis antan sainier , et g irai apres tot belement entre moi et mon compaignon . 
or pensés del chevalchier isnelement et gardés que tot soit fet . 
" . 
atant s en partent li escuier ensi com lor sires lor commande et il dui chevalchent apres tot belement et parolent de lor afere et de lor prive conseil . 
et quant il vindrent a la maison de religion ou il devoient gesir , si est bien tens et ore de herbergier ; 
si truevent appareillé quanque mestiers lor est , mes estrangement se merveillent li rendu de lor seignor qui si vient seul : kar il ne l avoient mie apris a veoir chevalchier sans grant compaignie de chevaliers . 
cele nuit fist galehout un poi plus bele chiere qu il ne sout et menja plus qu i ne fist , puisqu il se parti de la cort . 
et neporquant il s esforce de plus bel samblant fere que li cuers ne li aporte por lancelot conforter . 
al matin envoia galehout un de ses escuiers a sorhan - c estoit la maistre cite del roialme de sorelois et manda a ses gens qui en la cite l atendoient que l endemain fuissent encontre lui a alantine qui estoit la premiere cite que len trovast en la voie . 
. 
quant galehout fu levés de haut jor , a soleil luisant , si oi messe del saint esperit et de la mere dieu . 
apres passa la riviere qui par le chief de la forest corroit au gue qui estoit desos la maison de religion , kar il ne voloit pas passer par chemin , por ce qu il estoit si sols . 
icelui jor furent sans mengier desi au vespre , et la nuit vint galehout chies un suen vavasor sor cele riviere meismes . 
a l endemain leva galehout de haute hore , kar il n avoit pas d iluec desi a alantine plus de yy lieues englesches . 
et quant il ot messe oi , si chevalche tant qu il vint a alentine entre none et vespres et encontra bien a yy lieues de la cite le mestre de sa terre et ses autres chevaliers avec lui . 
li maistres l avoit norri en s enfance , si estoit uns des plus vigueros homes del monde et uns des plus loials et parens galehout ; 
si commenca a plorer , quant il le vit , et le baisa a molt mate chiere . 
. 
et galehout s en merveille molt , si li demande qu il a et dist qu il ne li mente mie par la foi qu il li doit . 
" sire , " fet il , " j ai eu la greignor poor de vos que je onques euisse , et hui matin ne creisse je nul home que vos ne fuissiés mors ou mehengniés , kar il vos est ceste semaine meschaoit asses plus que vos ne cuidiés . 
" a cest mot fu galehout molt esbahis , si sache son frain arieres et a tel poor de malvaises noveles oir qu il en pert grant piece et la parole et la color . 
et quant il pot parler , si dist a son mestre : " bials mestre , quel perte puet ce estre ? 
dites le moi : ai je perdu nul de mes charnels amis ? 
par la foi que vos me devés , ne m en celés riens . 
- nenil , sire , " ce dist li mestres , " de vos charnels amis n avés vos nul perdu . 
" et galehout hurte le cheval des esperons et s encommence a aler ; 
et la ou il encontre ses chevaliers , si les salue et acole et mostre samblant d estre lies , kar il les velt tos decevoir de son pense . 
. 
et la ou il voit son mestre , si li en sovient et crosle la teste et dist : " bials mestre , jusques al jor d ui vos ai je tenu a vigueros , mais or ne vos tien ge pas . 
comment cuidiés vos que nule perte me grevast en mon cuer , s ele ne fust de chose qui au cuer me tochast ? 
itant puis je or bien savoir que ceste perte est de terre ou d avoir , et tant me devés vos bien conoistre c onques mes cuers n ot por perte de terre ne por gaaing haute joie ne grant dolor : si poés ore dire seurement quele est la perte , kar desormais ne m en est a gaires . 
- sire , " fet li mestres , " la perte n est pas si grans a vostre oes com ele est merveillose , kar ele est plaine de tel merveille c onques en ma vie n oi parler de si grant : kar de tot le roialme de sorelois n est remes chastel en estant dont la moitie ne soit fondu , et tot ce est ore avenu puis vint jors en ca . 
. 
c est ore une chose , " fet galehout , " que poi me grieve , kar je meismes vi fondre la forteresce que je plus amoie el monde n onques mes cuers a malaise n en fu . 
et si vos dirai ore le por quoi voiant mes gens qui si chevalchent . 
j ai esté li plus merveillos hom qui onques fust et si ai eu si merveillos cuer que , s il fust en un petit cors , je ne voi pas coment il peust durer , kar onques de nule grant emprise ne le trovai lache ne pereceus , mais tos jors enprenant et volenteis asses plus que mes consels ne li osast doner . 
et tels doit estre cuers qui bee a passer tos autres cuers de hautes oevres et doit savoir que autresi que tuit li autre cuer sont plus povres de lui , autresi sont il plus aver de conseil . 
et ne vos merveilliés pas se les greignors merveilles dont vos aiés oi parler avienent en mon pooir , kar autresi com j ai esté plus merveillos me doivent greignors merveilles avenir . 
" . 
ensi parole galehout a son mestre tant qu il vienent a alantine ; 
si acorent encontre lui la gent de la vile et molt sont lie de sa venue , kar par tote la terre avoit len grant poor de lui por les merveilles qui avenues estoient . 
cele nuit se pena molt galehout de bel samblant fere et al matin fet fere letres a ses clers et manda a tos les barons qui de lui tenoient terre que , si chier com il avoient s amor , qu il fuissent a lui devant noel a sa cite a sorham et amenast chascuns les meillors conseilliers qu il porroit avoir , ou de clers ou de chevaliers . 
apres envoia unes letres al roi artu , si li mande et prie com a son seignor et a son ami qu il li envoit les plus sages clers de sa terre et cels meismes qui son songe li avoient descovert , kar il en a en cest point greignor mestier qu il n avoit onques eu . 
si se taist ore li contes de galehout et de son compaignon et retorne al roi artu et a la roine genievre . 
. 
or dist li contes que li rois artus sejornoit en cel termine a kamaalot et cil descendi qui les letres galehout ot aportees , si les recut li rois a molt grant joie , et la roine et la dame de maloaut en furent liees sor tos les autres . 
mais ne demora pas longuement que lor joie fu a grant ire changiee , kar la ou li messages ot contees les noveles al roi , descendi une damoisele laiens et vint devant le roi molt fierement , la ou il seoit entre ses chevaliers . 
et cele ot grant rote de gent apres li et furent bien que chevaliers que serjans plus de trente , tos de sa compaignie . 
la damoisele fu de grant bialte ; 
si vint devant le roi molt acesmee et ot cote et mantel de molt riche drap de soie et fu trecie a une trece et la trece fu longue et grosse , luisant et clere . 
et quant li chevalier le voient venir , si li font voie , ne il n i a si haut baron qui en estant ne soit sailis , et cuide chascuns qui la voit que ce soit la plus haute dame del monde . 
. 
et quant ele vint devant le roi , si sache sa guinple hors de son chief dont ele estoit encore envolepee et la gete par desos li a la terre . 
et il fu asses qui la recueilli , kar ele avoit avec li grant sieute des suens et des autres . 
et quant ele fu desvolepee , si s esmerveillent tuit cil qui la virent de la grant bialte qui en li estoit et ele parla si haut qu ele fu de tos entendue et dist molt fierement : " diex saut le roi artu et sa compaignie , salve l onor et la droiture ma dame , come celui qui est li plus preudom del monde , se ne fust une sole chose . 
- damoisele , " fet li rois , " quels que je soie , boen aventure vos doinst diex ; 
et l onor et la droiture vostre dame vueil je bien qui soit salve par tot la ou ele sera . 
mais totes voies vos savroie je bon gre , se vos me disiés la malvaistie qui en moi est , por coi je per a estre li plus preudom del monde . 
et apres m aprenés de vostre dame qui ele est et que je li puis avoir meffet , que vers dame ne vers damoisele ne cuit je pas avoir mespris , ne mesprendre n i voldroie en nule guise . 
. 
- rois , " fet ele , " se je ne vos savoie mostrer et la droiture ma dame et la chose par coi vos perdés totes bontes , dont seroie je por noient venue en vostre cort . 
mais je n i sui pas venue noient querre , ancois i sui venue por la plus estrange aventure et por la plus merveillose qui onques avenist en vostre ostel et dont vos et li vostre seront plus esbahi , quant il en savront la verite , que de chose qu ils oisent onques . 
tot premierement vos di que ma dame qui a vos m envoie a non la roine genievre , la fille le roi leodagan . 
mais ancoisque je descuevre quel droiture ele doit avoir , vos baillerai unes letres que je vos aport qui sont scelees en son seel et covendra que devant tote vostre baronie soient leues . 
" . 
lors se regarde la damoisele et uns chevaliers chanus saut avant qui molt estoit de grant aage ; 
si li baille une boiste molt riche , enluminee d or a pierres precioses . 
la damoisele prent la boiste et la defferme , si en trait unes letres pendans en un seel d or et dist : " sire , fetes ces letres lire ensint com je vos ai devisé , mais ce sera par un covenant que saiens n avra dame ne damoisele qui n i soit por oir que les letres diront , kar je le vos requier ensi par droiture . 
et sachiés que letres de si haut afere com cestes sont ne doivent pas estre leues en repostaille : kar se tote la greignor cort que vos onques eustes estoit ci assamblee , si n i avroit si hardi qui tos ne fust esbahis de l escoter . 
molt covendroit donques grant plente de preudomes a conseillier la grant merveille . 
" li rois regarde la pucele qui si fierement parole , si en fu tos esbahis et tuit cil qui avecques lui sont . 
. 
maintenant envoie querre la roine et les dames et les damoiseles qui par les chambres sont et fet crier par les ostels qu il n i remaigne ne serjant ne chevalier qui orendroit ne viegne a cort por les estranges noveles ouir . 
quant il furent venu , si comence la damoisele sa raison et requiert le roi qu il face lire les letres qu ele a aportees ; 
et il les baille a celui de ses clers qu il set miels parlant et plain de greignor savoir . 
et li clers desplie le parchemin ; 
et quant il ot les letres leues de chief en chief , si a tel anguoisse que les lermes li cheent fors des iels tot contreval la face desi a la poitrine . 
et li rois qui l esgarde s en merveille trop plus qu il ne fist hui mes , et cil qui le voient en ont grant poor . 
" dites , " fet li rois , " kar il me tarde plus que j es oie que hui mes ne fist . 
" et li clers esgarde la roine qui estoit apoie sor l espaule mon seignor gauvain ; 
et quant il la vit , si li refroidist tos li cuers d anguoisse et li cuers li serre el ventre si durement qu il ne deist mot de la boche , qui li deust le chief couper ; 
si commence a chanceler . 
. 
et me sire yvain qui molt estoit gentilx et debonaire voit bien et pense que aucune mescheance a il veue es letres qui est tornee sor le roi : si saut por lui retenir et cil se pasme entre ses bras . 
et lors est li rois molt esbahis et molt se merveille quels noveles ce pueent estre , si envoie por un autre clerc isnelement et li baille les letres . 
et quant cil les ot leues , si comence a sospirer et a plorer molt durement , si gete les letres el giron le roi et s en torne trop grant duel menant . 
et quant il passe devant la roine , si dist : " ha , dame , dame , com doleroses noveles a ci ! 
" atant se fiert en une chambre et fet tel duel que plus ne puet : et lors est la roine trop esbahie . 
. 
mais li rois ne s en joe pas , si envoie querre son chapelain et quant il est devant lui , si li dist : " sire chapelains , lisés moi ces letres , et si vos requier par la foi que vos me devés et sor la messe que vos avés hui chantee que vos me dieis quanque vos i troverois sans rien celer . 
" li chapelains prent les letres ; 
et quant il ot tot regardé , si sospire molt durement et dist al roi : " sire , me covendra il dire ces letres en oiance ? 
- oil , " fet li rois , " ensi le covient a fere . 
- certes , " fet li chapelains , " ce poise moi quant il me covendra a dire la parole qui metra en duel et en ire tos cels de vostre cort . 
et s il pooit estre , je vos requerroie por dieu que vos les feissiés lire a un autre . 
mais vos m avés tant conjuré que je ne me doi escondire . 
- sires , " fet li rois , " a dire le vos estuet . 
" . 
et cil dist si haut que tote la cors l ot et commence en tel maniere : " sire , la roine genievre , la fille al roi leodagan , salue le roi artu , si com ele doit , et tote sa compaignie des barons et des chevaliers . 
rois artus , je me claim premierement de toi meesmes et apres de tote ta baronie , et si vueil qu il sachent tuit que tu t ies desloialment menés envers moi , et je loialment vers toi . 
et si es tels que tu ne deuissiés pas estre rois , kar il n apartient pas a roi que il tiengne feme en soingnantage , si com tu fes : kar il est verites provee que je sui jointe a toi et assamblee par leal mariage , enointe et sacreee come roine et compaigne del roialme de logres el moster saint estenne le martir en la cite de logres , qui est chies de ton roialme . 
. 
mais si grant hautece me dura trop cortement , kar je n en fui dame c un jor et une nuit , et lors fui tolue et fors traite ou par ton conseil ou par autrui . 
et cele fu mise em mon lieu qui estoit et ma chambriere et ma serve , c est icele genievre que tu tiens por espose et por roine ; 
et ele porchasa ma mort et mon deseritement : si deust ele son cors abandoner a mort por moi salver . 
mais diex qui nule fois n oblie cels qui s atendent a sa merci me gieta hors de ses mains par cels que je doi plus amer que riens el monde ; 
et combienque j aie esté essilie et deseritee , dieu merci or sui a m onor et a mon eritage revenue : si te requier par loialte et por droiture que al jugement et a l esgart de ta maison soit de ceste desloialte prise venjance , et cele qui en pechie mortel t a tenu si longuement soit livree a martire et a destruction , ansint com ele volt destruire le mien cors . 
. 
itant t en fas ore a savoir par mes letres . 
et por ce que a l escripture ne me pot pas menbrer de chascune chose qui mestier m eust , por ce t ai je ci envoié mon cuer et ma langue , c est clice , ma cosine germaine , qui ces letres te porte . 
si te mant que tu la croies de quanqu ele te dira de par moi , car c est cele qui set ausi grant partie de mes anuis come je fas , et si le set com ele doit . 
et si est en sa compaignie tels ki miels fet a croire qu entre moi et li ne faisons : c est bertolais li viels , li plus esprovés chevaliers de son aage qui soit en totes les isles de mer . 
" . 
atant se taist li chapelains , si baille au roi les letres et s en part iriés et pensis . 
et li rois est molt esbahis de ces noveles ; 
tuit li autre sont par laiens si amui qu il n i a celui qui ost mot dire . 
et lors esgarde li rois la damoisele qui devant lui estoit en estant , si li dist : " damoisele , j oi bien que vostre dame me mande , et se les letres n ont esté bien leues , or poés esclarier le remanant , kar il m est avis que vos estes cele qui le cuer et la langue vostre dame portés ; 
et le chevalier voldroie je bien conoistre qui est prisiés et esprovés plus que chevaliers del monde . 
" lors se traist la damoisele arieres et prent par le poing le chevalier qui les letres li ot baillies , si le maine devant le roi et li dist : " sire , vés ci le chevalier que ma dame vos envoie por tesmoignier et por deffendre sa besoingne . 
" . 
et li rois esgarde le chevalier , si li samble de molt grant aage , kar il avoit le poil chanu et blanc et le vis pale et froncié et plain de plaies , et li poil de la barbe li gisoient aval sor la poitrine , si a les bras lons et les espaules bien formees et est si bien fes de tos menbres que miels ne l puissiés deviser ; 
si estoit merveilles grans et corsus et drois et espers en son estant plus que len ne peust cuidier de si viel home . 
" certes , damoisele , " fet li rois , " a merveille me samble cist de si grant aage qu il ne devroit mais chose traire avant ou il eust desloialte ne felonie . 
. 
- sire , " fet la damoisele , " ce diriés vos , se vos le conissiés bien . 
mais ci ne li covient nul tesmoing de sa proesce , car diex set bien qui buens est ; 
si vos dirai ce dont les letres ne parolent pas , que ma dame vos mande par moi . 
je cuit que vos avés bien entendu que ma dame se plaint de vos com de celui qui deuissiés estre ses loials espous , et vos ne l estes pas : kar bien est chose seue que , quant vos fustes rois de bretaigne coronés , si vindrent a vos noveles del roi leodagan de tarmelide qui estoit a cel point li plus preudom del monde , qui vesquist en totes les isles d occident et qui plus maintenoit en grant pris et en grant honor chevaliers . 
. 
grans fu li los qui fu fais de mon seignor le roi , mais tot passa la grans bialtes et la grant proesce que vos oistes retraire de ma dame qui sa fille estoit , kar ce fu la damoisele plus prisiee a droit sor totes autres damoiseles et vos deistes que vos ne fineriés james jusqu a tant que vos veissiés por coi li rois et sa fille estoient si ramenteu en totes terres . 
vos guerpistes vostre terre et meistes en autrui main et venistes el roialme de tarmelide a guise d escuier et tuit vostre compaignon autresint ; 
et iluec servistes mon seignor le roi del noel jusqu a pentecoste et le jor trenchastes vos le poon a la table reonde au los des cent cinquante chevaliers qui i seoient . 
si en fu chascuns servis a son talent et par ce eustes vos la plus vaillant dame qui soit : ce fu ma dame la roine , et vos dona me sire li rois le plus haut don qui onques fust doné en mariage , ce fu la table reonde qui est honoree de tans preudomes . 
. 
apres ce vos l en menastes a logres , vostre cite , et la fu ele esposee , si com les letres le devisent , et la nuit geustes avec li . 
et quant vos relevastes por aler a chambre , si fu ma dame traie et deceue et getee hors par cels et par celes en cui ele se fioit plus . 
et lors fu acompaignie a vos cele dame que je voi la si malvaisement , come cele par cui sa dame fu traie et mise en prison , et cuide bien cele genievre que ma dame fust ocise . 
mais por ce que dieu ne plot pas que la traison fust celee , li est ceste traison venue devant , kar ma dame est eschapee de la prison par la volente de dampnedieu et par l aide de cest chevalier qui devint lerres por li et se mist en aventure de mort tant qu il la porta a ses espaules hors de la tor a grant peril . 
. 
ensint a ma dame esté longuement en chaitivoison et cil qui avec li estoient , tantque dieu merci or l ont recovree si baron et rendue li ont sa terre et son heritage . 
et se ma dame volsist , ele fust mariee bien richement kar sos ciel n a si haut home qui por honor et por hautece la deust refuser . 
mais a ce en est ses cuers atornés que s ele vos pert , qui ses loials espous devés estre , ele quite le mariage des autres tos , kar il li seroit avis qu ele ne seroit bien emploie en nului se en vos non , ne vos en nule fors en li ; 
et se vos estiés ensamble , vos seriés ambedui non per de totes gens , vos li plus vaillans rois et ele la plus vaillans roine . 
et por ce vos mande ma dame que vos retornés a la loialte que vos li creantastes , quant elle fu esposee et que vos droiture li teigniés de cele qui tel plet li porchaca , que vos avés tenue contre dieu . 
. 
et se ce ne volés fere , ma dame vos deffent de par dieu et de par li et de par ses amis que vos des ore en avant ne teigniés l onor que vos preistes en li en mariage , c est la table reonde , mais envoiés li ausi bien garnie de chevaliers com vos la preistes a li ; 
ne ja puis , ce gardés , ne soit la table reonde en vostre ostel , kar c est si haute chose qu il n en doit avoir c une sole en tot le monde . 
et vos , seignor chevalier qui estes apelé compaignon de la table reonde , je vos di que plus ne vos facois apeler par cel non desi la qu il sera devisé par droit jugement qui l onor en devra avoir , kar en tel lieu porriés venir que li plus fiers le comperoit molt chierement . 
et vos , sire , " fet ele al roi , " se vos ne autres de vostre maison volés dire que ma dame n ait ensint esté trahie com vos avés oi conter , je sui preste que je le face mostrer ou en vostre cort ou en autrui , orendroit ou a terme devisé ; 
ne la mostrance ne sera pas faite desloialment ne sans preudome , mais par chevalier sera prové qui tote ceste chose a oie et veue ; 
et cil qui contredire le voldra soit autretels que il sache bien vraiment ce dont il voldra fere deffense , kar issi doit len fere et mostrance et contredit de si haute chose come ceste . 
" . 
quant la damoisele ot ensi parlé , si sont si mui c onques n i ot un mot soné , et li rois fu molt esbahis ; 
si regarde en haut et se seigne menu et sovent et tient a grant merveille ce qu il a oi : si a tel duel et tel honte del blasme que la damoisele li met sus que par un poi qu il ne desve , et bien pert al samblant de son vis que li cuers n estoit mie a aise . 
" dame , " fet il a la roine , " venés avant que bien est drois que len l oie de vostre boche meismes ; 
si vos delivrés de ceste chose , si m ait diex , se vos estes tele com ceste pucele vos met sus , vos avés mort deservie sor totes les pecheresces qui onques fuissent , et apres ce avés le monde laidement deceu , kar len vos a tenue a la plus vaillant dame del monde et vos seriés la plus desloial et la plus fause , se c estoit voirs . 
" lors s est levee la roine et ne fet nul samblant de poor ; 
et encontre li saillent rois et contes et autres barons . 
si venoit me sire gauvain devant li , un bastonet en sa main , et est si chaus de la grant ire qu il a qu i samble que le sanc vermeil li doie sailir parmi le vis . 
. 
la roine fu devant le roi tot en estant , et me sire gauvain a prise la parole sor lui et dist a la damoisele qui ot contee ceste novele : " damoisele , nos volons savoir se vos avés mis cest blasme sor ma dame la roine qui ci est . 
" et cele dist : " sor la roine n est il pas , kar de la roine n i voi je point ; 
mais je le met sor cele dame la , car ele fist la traison de sa dame et de la moie . 
- yde traison , " fet me sire gauvain , " est ma dame tote sauve , si m ait diex , et bien en sera deffendue . 
et sachiés que par un poi que vos ne m avés mené la ou je ne poi onques estre menés par feme ; 
et se ne fust plus por la honte mon seignor que por la moie , , je vos feisse apercevoir que vos avés mené la greignor folie et comenciee c onques damoisele meust : kar se tuit cil de vostre pais l avoient juré , ne metroient il en voir ce que vos avés tesmoigné . 
" 
