" et me dist por moi ensaingnier 
que por aus se doit en saingnier 
mais cest ensaing desdaingnerai 
que ia uoir ne m an saingnerai 
einz ferrai si tot le plus fort 
d un des iaueloz que ie port 
que ia n aprocheront uers moi 
nus des autres si con ge croi " 
ensis a lui meimes dit 
li uallez einzqu il les ueist 
mais quant il les uit en apers 
que dou bois furent descouert 
si uit les hauberz fremianz 
e les roides lances tranchanz 
et les hiaumes et les escuz 
que onques mes n auoit ueuz 
et l or et l azur et l argent 
si li fu mont et bel et gent 
et uit le blanc et le uermoil 
reluire come le soloil 
et dist " ha sire dex merci 
sont ce enge que ie uoi ci 
et uoir or ai ge mont pechié 
q or ai ge mont mal esploitié 
qui dis que c estoient deable 
ne me dist pas ma mere fable 
qui me dist que li enge estoient 
les plus beles choses qui soient 
fors dieu qui est plus biauz que tuit 
ci uoi ge deu si com ie cuit 
car un si bel en i esgart 
que li autre se deu me gart 
n ont mie de biaute le dimme 
et si dist ma mere meime 
c on doit dieu croire et ahorer 
et souploiier et honorer 
et ge aorere cestui 
et toz ses enges auec lui " 
maintenant uers terre se lance 
et dist trestote sa creance 
et oroisons que il sauoit 
que sa mere apris li auoit 
et li mestres des cheualiers 
le uit et dit " estez arriers 
q a terre est de paor cheuz 
cil uallez qui nos a ueuz 
se nos allons tuit ensamble 
vers lui il auroit ce me samble 
si grant paor qu il em moroit 
ne respondre ne me sauroit 
a riens que ie li demandase " 
il s arestent et cil s am passe 
vers le uallet grant aleure 
si le salue et asseure 
et dit " uallez n aiés paor 
non ai ge par le sauueor " 
fait li uallez " en qui ie croi 
n estes uos diex nenil par foi 
qui estes uos cheualiers sui 
einz mes cheualier ne conui " 
fait li uallez " ne nul n en ui 
n onques mes paller n en oi 
mais uos hietes plus biauz que diex 
car fusse ge or autretex 
ausis uermauz et ausis faiz " 
a cest mot s est pres de lui traiz 
et li cheualiers li demande 
" veis tu hui en ceste lande 
yy cheualiers et yy puceles " 
li uallez a autres noueles 
enquerre et demander entant 
et sa main a sa lance tint 
si prant et dit " biauz sire chiers 
vos qui auez non cheualiers 
que est ice que uos tenez 
or sui ge mont bien asené " 
fait li cheualiers " ce m est uis 
je cuidoie biauz doz amis 
noueles apenre de toi 
et tu les uiauz oir de moi 
je te dirai ce est ma lance 
dites uos donc que en la lance 
si con ge fais mes iaueloz 
nenil uallez tu hies toz soz 
einz en fiert en tot demanois 
uaut miauz li uns de ces yy 
que uos ueez ci 
ie uuel g en osci 
et bestes a besoing 
et si les osci de si loing 
com em porroit zz bozon traire 
vallez de ce n ai ge que faire 
mais des cheualiers me respont 
di moi se tu sez ou il sont 
et les puceles ueis tu " 
li uallez au pan de l escu 
le prent et dit tot en apert 
" ce que est et de quoi uos sert 
vallet " fait il " ce est abez 
en autre parole me mez 
que ie ne requier ne demant 
je cuidoie se dex m ament 
que tu noueles me deisses 
einzque de moi les apreises 
et tu uiauz que ie les t apraingne 
je te dirai commantqu il praingne 
car a toi uolentiers m acort 
escuz a non ce que ie port 
escuz a non uoire " fait il 
" ne le doi mies tenir uil 
car il m et tant de bonne foi 
se nus lance ne trait a moi 
encontre toz les cox se trait 
c est li seruises qu il me fait " 
atant cil qui furent arriere 
s an uindrent tote la charriere 
vers lor saingnor trestot le pas 
si li distrent esniellepas 
" sire que uos dit cil galois 
ne set mies toutes les lois " 
dit li sires " se dex m amant 
que riens nule que li demant 
ne me respont de riens a droit 
einz demande de quanque il uoit 
commant a non et c on en fait 
saichiez de uoir tot entresait 
que galois sont tel par nature 
plus fol que bestes em pasture 
cist est ausis com une beste 
fox est de noiant s i areste 
s a la muse ne uiaut muser 
et le tans en folie user 
par foi " ce dit li cheualiers 
" ge li aprandre uolentiers " 
lors li demande derechief 
" vallez " fait il " ne te soit grief 
mais des yy cheualiers me di 
se il passerent par ici 
se les encontras ne ueis " 
et li uallez le tenoit pris 
au pan dou hauberc si le tire 
" que me dites " fait il " biax sire 
que est ice que auez uestu 
vallez " fait il " donc ne sez tu 
gie non uallez c est mes hauberz 
s est ausis pessanz comme ferz 
il est de fer ce uoiz tu bien 
de ce " fait il " ne sai ge rien 
mais mont est biauz se dex me saut 
q an faites uos et que uos uaut 
vallez c est a dire legier 
s or uoloies a moi lancier 
jauelot ou saiete traire 
ne me porroies nul mal faire 
danz cheualiers de tex hauberz 
gart diex les biches et les cers 
que nus oscirre n am porroie 
ne iames apres ne corroie " 
et li cheualiers li redist 
" vallez " fait il " se dex t aist 
sez me tu a dire noueles 
des cheualiers et des puceles " 
et cil qui petit fu senez 
li dist " fustes uos ensis nez 
nenil uallez ce ne puet estre 
que nule riens puise isi nestre 
qui uos atorna donc ensi 
vallez ie uos dirai bien qui 
dites le donc mont uolentiers 
n a pas enquor yy anz entiers 
que li rois artus me donna 
cest arnois com il m adoba 
mais or me dites que deuindrent 
li cheualier qui par ci uindrent 
qui les yy puceles conduient 
vont il le pas ou se s an fuient " 
et cil dist " sire or esgardez 
cel plus haut bois que uos ueez 
qui ceste montaingne auironne 
ce sont li destroit de uaugonne 
et qu et de ce " fait il " biauz frere 
la sont li herceor ma mere 
qui ses terres saimment et herent 
et se tex gens i trespasserent 
il les uirent s ou uos diront " 
et cil dient qu il hieront 
auec lui se il les i moine 
dusqu a ces qui hercent l auoine 
li uallez prant son chaceor 
et ua la ou li herceor 
hercoient les terres arees 
ou les auoines sont semees 
et quant il uirent lor saingnor 
si tramblerent tuit de paor 
et sauez por quoi il le firent 
por les cheualiers que il uirent 
qui auec lui armé uenoient 
que bien seuent si li auoient 
lor afaire dit et lor estre 
que il uodroit cheualiers estre 
et sa mere en istra do san 
que destorner l en cuidoit len 
que il cheualiers ne ueist 
ne lor afaires n apreist 
li uallez a dit as bouiers 
" veistes uos yy cheualiers 
et trois puceles ci passer 
il ne firent hui d errer 
par cest destroit " font li bouier 
et li uallez au cheualier 
qui tant auoit a lui pallé 
dist " sire par ci sont alé 
li cheualier et les puceles 
mais or me dites les noueles 
dou roi qui les cheualiers fait 
et le leu ou il plus se trait 
vallez " fait il " dire te uuel 
que li rois seiorne a carduel 
car ge i fui et si lou ui 
et se tu n ou trueues iqui 
bien iert qui le t ansaingnera 
ja si destornez ne sera " 
tantost les granz galoz s am part 
li cheualiers cui mont fu tart 
q il eust les autres atainz 
et li uallez ne s est pas fainz 
de retorner a som manoir 
ou sa mere dolant et noir 
auoit le cuer por sa demore 
grant ioie en ot en icele heure 
qu ele le uit c onques ne pot 
cele la ioie qu ele en ot 
com mere ere que fromant aimme 
cort contre lui et si le claimme 
" biauz fiz biauz fiz " plus de yy foiz 
" mes cuers a esté mont destroiz 
biauz fiz por uostre demoree 
de duel dui estre acoree 
si que por po morte ne fui 
ou auez uos tant esté hui 
ou damme et ie lo uos dirai 
que ia ne uos em mantirai 
que ie ai mout grant ioie ahue 
d une chose que i ai ueue 
dont ne me soloiiez uos dire 
que li enge deu nostre sire 
sont si tres bel c onques nature 
ne fist si bele creature 
n ou monde n a si bele rien 
biauz fiz encor le di ge bien 
je l dis por uor et di enquore 
taisiez mere que ie ui ore 
les plus beles choses dou mont 
qui par la gaste forest uont 
il sont plus bel si con ge cuit 
que diex ne que si enge tuit " 
la mere entre ses braz le prant 
et dit " biauz fiz a de te rant 
que i ai mont grant paor de toi 
tu as ueu si con ge croi 
les anges dont la gent se plaingnent 
qui decopent quanqu il ataingnent 
non ai uoir mere non ai non 
cheualiers dient qu il ont non " 
la mere se pasme a cel mot 
quant cheualiers nommer li ot 
et quant ele fu redreciee 
si a dit comme correciee 
" ha lasse con sui maubailie 
biauz doz fiz de cheualerie 
vos cuidoie ie si garder 
que ia n en oissiez paller 
ne ia nul n an coneusiez 
estre cheualiers deusiez 
biauz fiz se dammede plaust 
que uostre peres uos aust 
gardé et uos autres amis 
nul cheualier de si haut pris 
tant redoté ne tant cremu 
biauz fiz com uostre peres fu 
en totes les illes de mer 
de ce me puis ge bien uenter 
ne uos dechaez de rien 
de son linnage ne dou mien 
que ie sui de cheualiers nee 
des moillors de nostre contree 
es illes de mer n ot linnaige 
moillor dou mien en mon aage 
mais le moillor est dechau 
si est em plusors leus seu 
que les meschances auienent 
as preudegens qui se maintienent 
en grant honor et en richesce 
mauuoistie bonte ne perece 
ne dechiet pas qu ele ne puet 
mais les boens dechaoir estuet 
vostre peres si n ou sauez 
fu parmi les hanches naurez 
si que il maaingna dou cors 
sa grant terre et ses granz tresors 
que il auoit comme preudom 
ala tout a perdicion 
si chai en grant pourete 
empouri et desherité 
et essillié furent a tort 
li haut baron apres la mort 
uterpandragon qui rois fu 
qui peres fu le roi artu 
les terres furent essiliees 
et les bonnes gens auilliees 
si s an foi qui foir pot 
vostre peres cest menoir ot 
ici en ceste forest gaste 
ne pot foir mes en grant aste 
en litiere aporter se fist 
q aillors ne sot ou il foist 
et uos qui petiz estoiiez 
yy mont biauz freres auoiiez 
petiz estoiiez alaitanz 
poi auoiiez plus de yy anz 
qant furent grant uostre dui frere 
au los et au consoil lor pere 
alerent a deus cors roiauz 
por auoir armes et cheuauz 
au roi de caualon ala 
li ainnez et tant serui l a 
que cheualiers fu adoubez 
et li autres qui puis fu nez 
fu au roi ban de gommeret 
en un ior endui li uallet 
adoubé et cheualier furent 
en un ior emmedui s esmurent 
por uenir droit a lor repeirre 
que ioie me uoloient faire 
et au pere qui puis n es uit 
q aus armes furent desconfit 
de l ainne auindrent meruoiles 
que li corbel et les cornoilles 
emmedeus les iauz li creuerent 
ensis les gens morz le trouerent 
dou doel dou fill morut le pere 
et ie ai uie mont emmere 
souferte puisque il fu morz 
et vos estoiiez mes conforz 
que ie auoie et toz mes biens 
que il n i auoit plus des miens 
riens ne m auoit diex plus laisiee 
dont il me poist faire liee " 
li uallez entant mont petit 
a ce que sa mere li dit 
" a mangier " fait il " me donnez 
ne sai dont uos m araisonnez 
mais mont iroie uolentiers 
au roi qui fait les cheualiers 
et ge irai cuique il poist " 
la mere tant com il li loist 
le retient et si le 
si li aparoile et atorne 
de cheneuaz grosse chemise 
et braies faites a la guise 
de galois en fait ensamble 
braies et chauces ce me samble 
et si ot cote et chaperon 
de cur de cerf clos enuiron 
la mere tant le seiorna 
trois iors sam plus si l atorna 
que plus n i ot mestier losangie 
lors fait sa mere duel estrange 
s ou baise et acole em plorant 
et dist " or ai ge duel mont grant 
biauz fiz quant aler uos en uoi 
vos iroiz a la cort le roi 
si li diroiz qu armes uos doint 
de contredit n i aura point 
que les uos donra bien le sai 
mais quant uos uendroiz a l essai 
porter commant iert donques 
ce que uos ne feites onques 
n autrui ne le ueistes faire 
comment en sauroiz a chief traire 
mauuaisemant de ce me dout 
mau seroiz afaitiez dou tant 
n et pas meruoile ce m et uis 
s an ne set ce qu an a apris 
mais meruoille est se en n aprant 
ce que lan ot et uoit souuent 
biauz fiz un san uos uuel aprandre 
ou il fait mont bien a entandre 
se il uos plaist a detenir 
granz biens uos em porra uenir 
cheualiers seroiz dusqu a po 
fiz se deu plaist et ge le lo 
se uos trouez ne pres ne loing 
damme qui d aide ait besoing 
ne pucele desconsoilliee 
la uostre aide aparoilliee 
lor soit s eles uos en requierent 
car totes honors s i afierent 
qui as dammes honor ne porte 
la soe honor doit estre morte 
dammes et puceles seruez 
si seroiz par tout honorez 
et se uos aucune em preiez 
gardez que ne li ennuiiez 
de nule riens qui li desplaise 
de pucele a mont qui la baise 
se le baisier uos en consant 
le soreplus uos en desfant 
se laissier le uolez por moi 
mais s ele a ennel en son doi 
ou a sa ceinture aumoniere 
se par amor o par preiere 
la uos donne bon m iert et bel 
que uos emportez son ennel 
de l annel prandre uos doing gie 
et de l aumoniere congie 
biauz fiz enqour uos uuel dire el 
que an chemin ne an ostel 
n aiiez longemant compaingnon 
que uos ne demandez lou non 
et lor sornon a la personne 
c au sorenon conoist en l omme 
biauz fiz a mesure pallez 
et o les preudommes alez 
preudom ne forconsoile mie 
ces qui tienent lor compaingnie 
sor toute riens uos uuel preier 
q an eglise et em moustier 
aler proiier nostre saingnor 
q an cest siegles uos doint honor 
et si uos si doint contenir 
qu a bonne fin puisiez uenir 
mere " fait il " que est eglise 
fiz la ou en fait le seruise 
jhesus crist la profete sainte 
qui giif firent honte mainte 
celui qui ciel et terre fist 
et homes et bestes i mist 
et moutiers qu est fiz ce meime 
vne maison bele et saintime 
de cors saintes et de tresors 
s i sacrefie len le cors 
jhesu crist la profete sainte 
qui recut por nos honte mainte 
traiz fu et iugiez a tort 
et soufri engoise mort 
por les homes et por les fammes 
q an enfer aloient les ammes 
qant eles partoient des cors 
et il les en gita dehors 
si fu a l estaiche liiez 
batuz et puis crucefiez 
et porta coronne d espines 
por oir messes et matinnes 
et por cel saingnor honorer 
vos lo ge au mostier a aler 
dont irai ge mont uolentiers 
et aus eglises aus moutiers " 
fait li uallez " d or en auant 
ensis le uos met en couent " 
atant n i ot plus de demore 
congie prant et la mere plore 
car sa sele li fu ia mise 
a la maniere et a la guise 
de galois fu apareliez 
vns reuelins auoit chauciez 
et par tout la ou il aloit 
yy iaueloz porter soloit 
encor les en uoloit porter 
mais deus l en fist sa mere oster 
por ce que trop samblast galois 
si aust ele fait toz yy 
mont uolentiers s il poist estre 
vne escorgiee en sa main destre 
porta por son cheual ferir 
plorant le baise au departir 
la mere qui mont chier l auoit 
dammedeu prie qu i l auoit 
" biauz filz " fait ele " dex uos daint 
ioie plus que ne m an remaint 
vos doint il ou que uos ailliez " 
qant li uallez fu eslongniez 
le giet d une pierre menue 
se regarda et uit chaue 
sa mere au chief do pont arriere 
et fu pasmee en tel maniere 
con s ele fust pasmee morte 
et cil sangle de la reorte 
le chaceor parmi la croupe 
et cil s an uet qui pas n acoupe 
einz l emporte grant aleure 
parmi la grant forest obscure 
et cheuauche des lo matin 
tantque li jors uint a declin 
en la forest cele nuit iut 
tantque li clers iors aparut 
au main au chant des oiselez 
se lieue et monte li uallez 
s a au cheuauchier entandu 
tantque il uit un tref tandu 
en une praarie bele 
lez le sort d une fontenele 
li trez fu biauz a grant meruoille 
l une partie fu uermoille 
et l autre partie bandee 
desus ot une aigle doree 
en l aigle feri li solauz 
qui mont estoit clers et uermauz 
si en reluisoient li pre 
de l enluminemant dou tre 
entor le tret a la ronde 
qui estoit li plus biauz do monde 
auoit rammees et foillees 
et loges galesches dreciees 
li uallez uers le tret ala 
en dist encoisqu il uenist la 
" diex or uoi ge uostre maison 
or feroie ge mesprison 
se aorer ne uos aloie 
voir dist ma mere tote uoie 
qui me dist que moustiers estoit 
la plus bele chose qui soit 
et me dist que ia ne trouasse 
moistier ou aorer n alasse 
le criator en cui ge croi 
je l ierai proiier par foi 
que me doint encui a mangier 
que ge n auroie grant mestier " 
lors uint au tret se l trueue ouert 
emmi le tret zz lit couert 
vne coute de paile auoit 
el lit toute sole gisoit 
vne damme seule endormie 
mais loing estoit sa compaingnie 
alees furent ses puceles 
por coillir floretes noueles 
por le tret que ionchier uoloient 
si comme faire le soloient 
qant li uallez ou tret entra 
ses cheuaus si fort acoupa 
que la dammoisele l oi 
si s esuoilla et tressailli 
et li uallez qui nices fu 
dist " pucele ge uos salu 
si com ma mere le m aprist 
ma mere m ensaingna et dist 
que les puceles saluasse 
en quelque leu que les trouase " 
la pucele de paor tramble 
por le uallet qui fol li samble 
si se tint por fole prouee 
de ce qu i l ot seule trouee 
" vallez " fait ele " tien ta uoie 
fui que mes amis ne te uoie 
einz uos baiserai par mon chief " 
fait li uallez " cuique soit grief 
que ma mere le m ensaingna 
moi voir ne baiseras tu ia " 
fait la pucele " que ie puise 
fui que mes amis ne te truise 
car s il te trueue tu ies morz " 
li uallez auoit les braz forz 
si l embraca mont nicemant 
car ne le sot faire autremant 
et mist soz lui tote estandue 
cele qui mont s est desfandue 
et destornee quanque pot 
mais desfanse mestier n i ot 
et li uallez en un randon 
la baissa uosist ele ou non 
yy foiz si con li contes dit 
tantc un ennel en son doi uit 
a une esmeraude mont clere 
" encore " fait il " me dist ma mere 
en uostre doi l ennel preisse 
maisque riens ne uos forfeise 
or ca l annel ge l uuel auoir 
mon ennel n auras tu ia uoir " 
fait la pucele " que ie saiche 
s a force dou doi n o m araiches " 
li uallez par la main le prant 
a force le doi li estant 
si a l ennel a force pris 
et ou suen doi meimes mis 
et dit " pucele bien aiiez 
or m an irai ge bien paiiez 
moillor baisier asez uos fait 
que chamberiere que il ait 
en tote la maison ma mere 
n auez pas la boiche emmere " 
la damme plore et dit " ualles 
n amporter pas mon annelet 
que g en seroie maubailie 
et tu em perdroies la uie 
quequ il tardast ce te prommet " 
li uallez a son cuer ne met 
riens nule de quanque il ot 
mes de ce que geuné ot 
moroit de fain a male fin 
zz bociau trueue plain de uin 
et un ennap d argent selonc 
et uoit sor zz trousel de ionc 
vne toaille blanche et nueue 
il soulieue et desoz trueue 
trois pastez faiz de cheuruel fres 
ne li ennuia pas cil mes 
por la fain qui formant l engoisse 
zz des pastez deuant lui froisse 
et mania par mont grant talent 
et uersa en hannap d argent 
dou uin qui n estoit mie laiz 
et but souent et a granz traiz 
et dist " pucele cist paste 
ne seront hui par moi gasté 
venez mengier il sont mont boen 
chascuns aura asez dou suen 
et si remanra uns entiers " 
et celi plore endemantiers 
queque prie et semont 
et cele zz mot ne li respont 
et cil menia endemantiers 
et but dou uin mont uolentiers 
et prist congie tot maintenant 
ci recouri le remenant 
et comanda a deu celi 
cui ses saluz point n abeli 
" diex uos saut " fait il " bele emmie 
mais por deu ne uos poist il mie 
de uostre ennel que ie emport 
q ancoisque ie muire de mort 
le uos guerredonnerai gie 
gie m an uois a uostre congie " 
et cele pleure et dit que ia 
a dieu ne le commendera 
car il li couenra por lui 
tant endurer honte et ennui 
que tant n en ot nule chaitiue 
" ne ia par toi tant com ie uiue 
n en aurai secors ne haie 
donc sai ge bien qu il m a trahie " 
ensis remest cele plorant 
puis n ala gaires demorant 
que ses amis dou bois reuint 
dou uallet qui sa uoie tint 
vit les esclos mont l em pessa 
et s ammie plorant troua 
et dist " dammoisele ge croi 
as ensaingnes que ie ci uoi 
que cheualier a esté ci 
non a sire ge uos afi 
mais un uallet galois hi ot 
vilain et ennieus et sot 
qui a de uostre uin beu 
tant com lui plot et bon li fu 
et mangé de uoz yy pastez 
et por ce bele si plorez 
s il aust beu et mangié 
trestot si le uosise gie 
il i a plus sire " fait ele 
" mian ennel est en la querele 
i le m a tolu si l amporte 
je uosise miauz estre morte 
qu il en aust ensis porté " 
ez uos celui desconforté 
et ennieus en son coraige 
" par foi " fait il " ci ot oustraige 
et desqu il emporte si l ait 
mais ie cuit qu il i ot plus fait 
s il i ot plus n ou celez ia 
sire " fait ele " il me baisa 
baisa uoire ie le di bien 
mais ce fu maleoiz gre mien 
einz le uosis et si te plot 
que nul recontedit n i ot " 
fait cil cui ialosie engoisse 
" cuideiez uos ie ne uos conoise 
et uostre fausete ne uoie 
entré ietes em male uoie 
car certes mont bien uos conois 
ne sui si borgnes ne si lois 
que uostre barat bien ne uoie 
entree ietes em male uoie 
entree ietes em male paine 
james n i mangera d auoinne 
vostre cheuax ne n iert saingniez 
tantque ie m an sere uangiez 
et la ou il desferrera 
james referrez ne sera 
s il muert uos me siuroiz a pie 
ne iames ne seront changié 
li drap dont uos hietes uestue 
einz me siurroiz a pie et nue 
tantque la teste en aurai prise 
je n an ferai autre justise " 
atant s asist et si menia 
et li uallez tant cheuaucha 
qu il uit zz charbonnier uenant 
deuant lui zz ane menant 
" vilains " fait il " ensaingne moi 
qui l ane moines deuant toi 
la plus droite uoie a carduel 
li rois artus cui ueoir uuel 
il fait cheualiers ce dit len 
amis " fait il " en icel sen 
a sor mer zz chastel asis 
le roi artus biauz doz amis 
a cel chastel se tu i uas 
lie et dolent le troueras 
or me diras tu ia mon uuel 
de quoi li rois a ioie et duel 
je l te dirai " fait il " mont tost 
le roi artus o tot son ost 
s est au roi rion conbatuz 
li rois des iles fu uaincuz 
et de c est li rois artus liez 
et de ses compaingnons iriez 
qui au chastel se departirent 
la ou le moillor seior uirent 
n il ne set commant i lor ua 
de c est li diauz que li rois a " 
li uallez ne prise zz denier 
les noueles au charbonnier 
fors tantque en la uoie entra 
cele part ou il le troua 
tantque sor mer uit zz chastel 
mont bien seant et fort et bel 
et uit uenir parmi la porte 
zz cheualier armé qui porte 
vne cope d or en sa main 
et en l autre tenoit son frain 
et son escu a sa senestre 
et la cope d or en la destre 
et les armes bien li seoient 
qui totes uermoiles estoient 
li uallez uit les armes beles 
qui furent fresches et noueles 
si li plorent et dist " par foi 
ces demanderai ie le roi 
s i les me donne bel m an iert 
et dahaz ait qui autres quiert " 
atant uers le chastel s an cort 
que tart li est que uaingne a cort 
tantque pres du cheualier uint 
et li cheualiers le detint 
zz petit si li demanda 
" ou uas tu uallez diua 
je uuel " fait il " a cort aler 
au roi uoz armes demander 
vallez " fait il " tu feras bien 
or ua donc tost et tost reuien 
et tant diras au mauues roi 
que s il ne uiaut tenir de moi 
sa terre que il la me rande 
o il enuoit qui la desfande 
vers moi qui di que ele est moie 
et a ces ensaingnes t an croie 
que deuant lui pris orandroit 
a tot le uin que il beuoit 
ceste coupe que ge emport " 
or quiere autre qui li recort 
que cil n en a mot entandu 
dusqu a la cort n a atandu 
ou li rois et li cheualier 
furent tuit asis au mangier 
la sale fu a terre aual 
et li uallez tos a cheual 
en la sale qui mont iert lee 
et longue de maubre pauee 
et li rois artus fu asis 
au chief d une table pansis 
et tuit li cheualier palloient 
et uns et autres i manioient 
fors il qui fu pansis et muz 
li uallez est auant uenuz 
ne ne set le que il salut 
que le roi mie ne conut 
tantqu yonnez deuant lui uint 
qui en sa main zz coutel tint 
" vallez " fait il " tu qui ca uiens 
qui en ta main le coutiau tiens 
monstre moi li quex est li rois " 
yonnauz qui mont fu cortois 
li dist " amis ueez le la " 
et cil enuers lui s an ala 
si le salue si con sot 
et cil pensa si ne dist mot 
et cil autre foiz l araisonne 
li rois pensa mot ne li sonne 
" par foi " fait li uallez adonques 
" cist rois ne fist cheualiers onques 
commant porroit cheualiers faire 
que en n am puet parole traire " 
tantost de retorner s atorne 
le chief de son chaceor torne 
mais si pres dou roi l a mené 
a guise d omme mau sené 
que deuant le roi sor la table 
li abati sanz nule fable 
du chief zz chapel de bonnet 
li rois torne uers le uallet 
le chief que il tenoit baissié 
si a tot som panse laissié 
et dist " biauz sire bien ueingniez 
je uos proi qu am mal ne taingniez 
ce qu a uostre salu me toi 
d ire respondre ne uos poi 
que li pire ennemis que i aie 
qui plus me het et plus m esmaie 
m a si ma terre contredite 
et dit encor que tote quite 
dit qu il aura le uuelle ou non 
le uermoil cheualier a non 
de la forest de quinteroi 
et la reine deuant moi 
estoit uenue ci seoir 
por conforter et por veoir 
ces cheualiers qui sont blecié 
ne m aust gaires correcié 
li cheualiers de quanque il dist 
mais deuant moi ma cope prist 
et si folement l enleua 
que sor la reine uersa 
tot le uin dont ele estoit plainne 
ci ot oeure laide et uilainne 
que la reine en est iriee 
enflammee et correciee 
en sa chambre ou ele se gist 
ne ia ne cuit se dex m aist 
que ia em puisse eschaper uiue " 
li uallez ne prise zz ciue 
qanque li rois li dit et conte 
ne de son duel ne de sa honte 
la roine ne li chaut il 
" faites moi cheualiers " fait il 
" sire rois que aler m an uuel " 
cler et riant furent li huel 
en la teste au uallet sauuaige 
nus n ou uoit qui le taingne a saige 
mais tuit icil qui le uoient 
por bel et por gent le tenoient 
" amis " fait li rois " descendez 
et uostre chaceor randez 
a cest uallet s ou gardera 
a uostre uolente sera 
que fait en ai a deu le ueu 
a m onor et a uostre preu " 
et li uallez a respondu 
" ja n ierent pas cil descendu 
que g encontrai dedenz la lande 
et uos uolez que ge descende 
ja par mon chief ne descendrai 
mais faites tost si m en irai 
ha " fait li rois " biauz amis chiers 
je le ferai mont uolentiers 
a m onor et au uostre preu " 
fait li uallez " foi que doi deu 
entandez nos biauz sire rois 
ne serai cheualiers des mois 
se cheualiers uermauz ne sui 
donnez moi les armes celui 
que g encontrai dehors la porte 
qui uostre coupe d or emporte " 
li seneschauz qui fu bleciez 
de ce qu il ot c est correciez 
si dist " amis uos auez droit 
alez li tollir orandroit 
les armes car ele sont voz 
ne feites mies que soz 
qant uos por ce uenites ci 
keu " fait li rois " por de merci 
trop dites uolentiers ennui 
si ne uos chaut onques a cui 
a preudomme est ce trop granz uices 
por ce se li uallez est nices 
s est il espoir mont gentis hom 
et se ce li uient d aprison 
que il ait ahu uilain mestre 
encor porroit preuz et saige estre 
vilenie est d autrui gaber 
et de preudomme ramponer 
prodom ne se doit entremetre 
de mauues quas sor autrui metre 
que prouer ne le puisse et uille 
que le maugre selui n acuille 
qui sans mesdire est ses amis 
et desque il li a promis 
si bee a sa promesse auoir 
et par ce si poez sauoir 
qu assez uauroit il miauz donner 
a home que faire muser 
quar qui le uoir dire en uodroit 
li meismes gabe et deceoit 
qui fait promesse et ne la sout 
le cuer de son ami se tolt " 
ensis li rois a que palloit 
et li uallez qui s en aloit 
a une pucele ueue 
bele et gente si la salue 
et ele lui et si li rist 
et an riant itant li dist 
" vallez se tu uiz par aage 
je pans et croi em mon coraige 
et saiches qu il auerira 
que an tout le monde n aura 
nul moillor cheualier de toi 
ensis le pans ensis le croi " 
et la pucele n auoit ris 
anz auoit passez plus de yy 
et ci auoit dit si en haut 
que tuit l i oirent et quex saut 
cui la parole ennuia mout 
si li donna cop si estout 
de la paume en sa face tandre 
que il la fist a terre estandre 
qant la pucele ferue ot 
emmie sa uoie troua zz sot 
lez une cheminnee estant 
si le bouta ou feu ardant 
dou pie par corroz et par ire 
por ce que li fox soloit dire 
" ceste pucele ne rira 
deuant ce que ele uerra 
celui qui par cheualerie 
aura tote la saingnorie " 
li fox et la pucele plore 
et li uallez plus ne demore 
ainz s an retorne sanz consoil 
apres le cheualier uermoil 
qui les droiz santiers 
sauoit et tres uolentiers 
aportoit noueles a cort 
isnelemant apres lui cort 
par zz uergier delez la sale 
et par une posterne auale 
tantqu il uint au chemin tot droit 
ou li cheualiers atandoit 
cheualerie et auenture 
et li uallez grant aleure 
vint uers lui por les armes prandre 
et li cheualiers por atandre 
auoit la coupe d or ius mise 
sor zz perron de roiche bise 
qant li uallez aproichié l ot 
tantque li uns l autre oir pot 
si li cria " metez les ius 
mes armes ne les portez plus 
car li rois artus le commande " 
et li cheualiers li demande 
" vallez ose nus ca uenir 
por le droit le roi maintenir 
se nus i uient n ou celer pas 
commant deable est ce or gas 
dans cheualiers que uos me faites 
q ancor n auez mes armes traites 
ostez les tost ge l uos commant 
vallez " fait il " ie te demant 
se nus uient ca de par le roi 
qui combatre s osast a moi 
dans cheualiers car ostez tost 
ces armes que ie n es uos ost 
que plus ne le uos souferroie 
bien saichiez que ie uos ferroie 
se plus paller m an faisiez " 
lors fu li cheualiers iriez 
sa lance a a yy poinz leuee 
si l an a donné tel colee 
par les espaules en trauers 
de la ou n estoit pas li fers 
qu i le fist embrunchier aual 
dusque sor le col dou cheual 
et li uallez s est correciez 
qant il santi qu il fu bleciez 
de la colee qu il ot prise 
en l uel au miax qu il puet l auise 
et lait aler lou iauelot 
cil qui n antant ne riens ne ot 
si le fiert parmi lou ceruel 
que d autre part lou haterel 
le sanc et la ceruelle espant 
de la dolor li cuers li mant 
a terre chiet toz estanduz 
et li uallez est descenduz 
si met la lance d une part 
et l escu dou col li depart 
mais il ne puet uenir a chief 
dou hiaume qu il auoit ou chief 
car il ne set commant le praingne 
et s a talant qu i li desceingne 
l espee mais il n ou set faire 
ne dou fuerre ne la puet traire 
il prant le fuerre et saiche et tire 
yonnez commanca a rire 
qant le uallet uoit entrepris 
" ice que est " fait il " emmis 
que faites uos ie ne sai quoi 
je cuidoie de uostre roi 
qu il m aust ces armes donnees 
mais einz aurai par charbonnees 
trestot embraonné le mort 
que nule des armes emport 
qu eles se tienent si au cors 
que ce dedanz et ce dehors 
est trestot zz si com moi samble 
que eles se tienent emsamble 
or ne uos esmaiiez de rien 
que les departirai mont bien 
fai donques tost " dit li uallez 
" s es me donne sanz nul arest " 
tantost yonnez le deschauce 
ne li laise haubert ne chauce 
ne hiaume ou chief ne armeure 
mais li uallez sa uesteure 
ne uost laisier n autre ne prist 
por riens qui yonnez li deist 
vne cote mout aasiee 
de drap de soie gambesiee 
que desus son hauberc uestoit 
li cheualiers quant uis estoit 
n oster ne li pot de ses piez 
les reuelins qu il ot es peiz 
einz dist " deable est ce or gas 
que ie changeroie mes dras 
que ma mere me fist l autrier 
por les dras a cest cheualier 
ma grosse chemise de chanue 
por cele qui est mole et tanue 
voudroiiez uos que ie chaniase 
ma cote ou aigue pas ne pase 
por cele qui n en tanroit goute 
honie soit la gorge toute 
qui changera ne loing ne pres 
ses bons dras por autres mauues " 
mont est grief chose fol apanre 
riens fors les armes ne uost panre 
por proiere que en li face 
yonnez les chauces li lace 
et sus les reuelins li chauce 
les esperons desor la chauce 
puis li a le hauberc uestu 
tel que onques miedres ne fu 
et sor la toiste li assiet 
le hiaume qui mont bien li siet 
e de l espee li asaingne 
qu a son costre destre l asaingne 
puis li met le pie en l estrier 
s ou fait monter sor son destrier 
ainz mes estrier ueu n auoit 
ne d esperons rien ne sauoit 
fors de cillent ou de reorte 
yonnez l escu li aporte 
et la lance puis si li baille 
encoisque yonnez s an aille 
dist li uallez " amis prenez 
mon chaceor si l ammenez 
qu il est mout bons si le uos doing 
por ce que ie n en ai mes soing 
et portez la coupe le roi 
si le saluez de par moi 
et tant dites a la pucele 
que quex feri soz la maissele 
que se ie puis einzque ie muire 
li cuit ge metre en cuire 
que por uengiee s an tandra " 
et cil li dist que il randra 
au roi sa coupe et som mesage 
fera il bien a loi de saige 
atant departent si s an uont 
en la sale ou li baron sont 
entre yonnez parmi la porte 
qui au roi sa cope raporte 
et li dist " sire or faites ioie 
que uostre coupe uos ranuoie 
vostre cheualiers qui ci fu 
deu quel cheualier me diz tu " 
fait li rois qui en sa grant ire 
estoit encor " en non de sire " 
fait yonnez " dou uarlet di 
qui orandroit parti de ci 
diz me tu dou uallet galois 
qui me demanda " fait li rois 
" les armes de sinople taintes 
au cheualier qui hontes maintes 
m a faites selonc som pooir 
sire de lui di ge uoir 
et ma coupe commant ot il 
aimme le tant et prise cil 
qu i li a de son gre randue 
encois li a si chier uandue 
li uallez que il l a ocis 
et commant fu il biauz amis 
sire ne sai mesque ie ui 
que li cheualiers lou feri 
de sa lance et fist grant ennui 
et li uallez referi lui 
d un iauelot parmi l uiliere 
si qu il li fist parmi l uiliere 
le sanc et la ceruele espandre 
et lui par terre mort estandre " 
lors dist li rois au seneschal 
" ha queu mont m auez hui fait mal 
par uostre langue l ennieuse 
qui aura dite mainte oiseuse 
m auez le cheualier tolu 
qui mont m a hui cest ior ualu 
sire " dist yonnez au roi 
" il mande mont bien de par moi 
a la pucele la reine 
que kuex feri soz la poitrinne 
qu i la uangera sanz delai 
de ce ne soit ia en esmai 
se il am puet uenir en leu " 
li soz qui sist delez lou feu 
ot la parole et saut em piez 
et uint deuant le roi toz liez 
s a tel ioie qu il tripe et saut 
et dist au roi " se dex me saut 
or aproichent les auentures 
de felonnesses et de dures 
en uerrez auenir souuent 
et si uos met bien en couant 
que kex puet estre toz certains 
que mar uit ses piez ne ses mains 
et sa langue fole et uilainne 
eincoisque past une semaine 
aura li cheualiers uangié 
le cop qu il me donna dou pie 
et31 la cope mont chier uandue 
et comparee et randue 
que il donna a la pucele 
car entre le coude et l aisele 
le braz destre li brisera 
que demi an le portera 
au col pandu et bien l i port 
n i puet faillir ne qu a la mort " 
ceste parole tant greua 
keu par zz poi que ne creua 
de mautalent et de corrouz 
par poi que n ou ua uoiant touz 
tel conraer que mort l aust 
por ce que le roi desplaust 
laissa que il ne l anuai 
et li rois dist " ahi ahi 
quel com m auez hui correcié 
qui assené et adrecié 
le uallet as armes aust 
tantc um poi aidier se saust 
et de l escu et de la lance 
bons cheualiers fust sanz dotance 
car neis traire ne sauroit 
l espee se besoing auoit 
que il n en set nes une rien 
d armes ne de nule autre rien 
s or encontroit aucun uassal 
qui soit armez sor son cheual 
por le suen cheual gaangnier 
n ou doutera a maaingnier 
tost mort ou meaingnié l aura 
que desfandre ne se saura 
tant est nices et bestiauz 
tost aura faiz ses enuiauz " 
ensi li rois plaint et regrate 
le uallet et fait chiere mate 
mais il n i puet rien conquester 
si laise la parole ester 
et li uallez sanz nul arest 
s an uet fuiant par la forest 
tantque as terres plainnes uint 
sor une riuiere qui tint 
de le plus d une arbalestee 
si estoit l aigue enz entree 
et retraite en son conduit 
sor la grant riuiere qui bruit 
s an ua tote une praarie 
mais en l aigue n antra il mie 
que il la uit ydeuse et noire 
et asez plus corant que loire 
cheuauchant uet selonc la riue 
lez une grant roiche naiue 
sor cele roiche en zz pandant 
qui iluecques estoit seant 
ot asis zz chastel mont fort 
si com l aigue aloit a regort 
torna li uallez a senestre 
et uit les torz dou chastel nestre 
vis li fu qu ilueques naisoient 
et que fors do chastel issoient 
enmi le chastel en estant 
ot une tor et fort et grant 
zz barbaquane mont fort 
auoit torné uers le regort 
qui a la mer se combatoit 
que la mers au pie li batoit 
au yy parties dou mur 
dont li quarrel estoient dur 
auoit yy bases torneles 
qui mont estoient forz et beles 
" tantqu ancor la puisse ueoir 
car pasmee la ui chaoir 
au pie dou pont deuant sa porte 
ne sai se ele est uiue ou morte 
dou duel de moi con la laissai 
chai pasmee bien le sai 
et por ce ne porroit pas estre 
tantque ie sause son estre 
que ie feisse lonc seior 
einz m an irai demain au ior " 
li prodom uoit que riens n i uaut 
proiiere et la parole faut 
si uont couchier sam plus de plait 
que li lit estoient ia fait 
li prodom par matin leua 
au lit au uallet en ala 
la ou il le troua gissant 
si li a porté em presant 
braies chemise de chainsil 
et chauces taintes em bresil 
et cote de drap de soie inde 
qui fu consuz et faiz en inde 
et li uallez li dist " biauz sire 
se il uos plaist ne quier eslire 
les dras que ma mere me fist 
dont ne uallent il miauz que cist 
et uos uolez que ie les ueste 
valles foi que ge doi ma teste " 
fait li prodom " ainz ualent pis 
vos me deites biax amis 
qant ie uos amene caianz 
que uos toz mes commandemanz 
feroiiez et ge si ferai " 
fait li uallez " sanz nul delai 
ja n en laissere nule chose " 
a son uestir plus ne repose 
s a les dras sa mere laisiez 
et li preudome s est abaisiez 
si li chauce l esperon destre 
la costume soloit tex estre 
que cil qui faisoit cheualier 
li deuoit l esperon chaucier 
d autres ualles asez hi ot 
chascuns qui auenir i pot 
a lui armer a la main mise 
li preudom a l espee prise 
si la ceint et si le baisa 
et dit que donnee li a 
la plus haute ordre auec l espee 
que dex ait faite et commandee 
c est l ordre de cheualerie 
que doit estre sanz uilenie 
et dit " biauz frere or te souaingne 
s il auient que il te coueingne 
combatre a autre cheualier 
de ce te uuel ge mout preier 
se uos en uenez au desus 
que uers uos ne se puisse plus 
desfandre ne contretenir 
qu a merci l estuisse uenir 
gardez que uos ne l ostiiez 
et gardez que uos ne soiiez 
trop pallanz ne trop nouelers 
nus ne puet estre trop palliers 
que souens tel chose ne die 
que lan li torne a uilenie 
et li saiges dit et retrait 
qui trop parole pechie fait 
por ce biauz freres uos chasti 
de trop paller et si uos di 
se uos trouez home ne famme 
ou soit dammoisele ou soit damme 
desconsoiliee soit de rien 
consoiliez la si feroiz bien 
se uos le pooir en auez 
ne se consoillier la sauez 
zz autre chose uos apraing 
si n ou metez mie en desdaing 
que ne fait pas a desdaingnier 
volentiers alez au mostier 
proiier celui qui tot a fait 
que de uostre amme merci ait 
et qu an cest siegle terrien 
vos gart comme son crestien " 
et li uallez dist au preudomme 
" de toz les apostres de romme 
soiiez uos beneoiz biax sire 
q autel oi ma mere dire 
or ne dites iames biauz frere 
que ce uos ait diz uostre mere 
ne apris ne si ensaingnié 
de ce mie ne uos blas gie 
se uos l auez dit dusque ci 
mais desormes uostre merci 
vos pri que uos en chastiiez 
car se uos plus le diseiez 
a folie le trandroit lan 
por ce uos proi gardez uos an 
et que dirai ge donc biau sire 
li uauasors ce poez dire 
qui uostre esperon uos chauca 
le uos aprist et ensaingna " 
et cil li a le don donné 
que iames n i aura sonné 
zz mot tant com il sera uis 
ce de li non qu i li est uis 
que por loiaute li ensaingne 
li prodom maintenant le saingne 
si a la main leuee en haut 
et dit " biax frere dex uos saut 
alez a dieu qui uos conduie 
la demoree uos ennuie " 
li nouiauz cheualiers se part 
de son oste mont li est tart 
que sa mere reueoir puisse 
et que sainne et sauue la truisse 
si se met es forez soutainnes 
que asez miauz qu es terres plainnes 
es forez se reconoissoit 
et cheuaucha tantque il uoit 
zz chastiau fort et bien seant 
sor une riuiere seant 
mais fors des murs noiant n auoit 
cil cheuaucha tantque il uoit 
hiaue de mer et terre gaste 
d aler uers lou chastel se aste 
tantque deuant la porte uint 
mais zz pont passer li couint 
si foible qu ainzqu a porte uaingne 
a poinnes cuit que le soutaingne 
li cheualiers sor le pont monte 
si le passe que max ne honte 
ne amconbriers ne li uint 
tresque deuant la porte uint 
si la trueue fermé a la clef 
mais n i hurta mies souef 
ne n i apele mie em bas 
tant i hurta qu annellepas 
vint as fenestres de la sale 
vne pucele maigre et pale 
et dit " qui est qui la apele " 
cil a resgardé la pucele 
si la uoit et dist " bele emmie 
zz cheualiers sui qui uos prie 
que laianz me laisiez entrer 
et l ostel ennuit mes prester 
sire " dist ele " uos l aurez 
mais ia nul gre ne m an saurez 
et nequedant nos uos ferons 
tant de bien comme nos porrons " 
maintenant yy sergens uindrent 
qui granz haiches en lor mains tindrent 
et chascuns ot ceinte une espee 
si ont la porte refermee 
se bien esteut as sergens 
mont par fussent et bel et gens 
mais mont ont soufert de martire 
tantqu an n ou uos porroit pas dire 
de ieuner et de uoillier 
tantqu an s am poist meruoillier 
s il ot bien par defors trouee 
la terre gaste et escouuee 
dedanz riens ne li amanda 
que par tout la ou il ala 
troua enherbues les rues 
et les maisons totes chaues 
c omme ne fame n i auoit 
yy mostiers en la uile auoit 
qui estoit yy abaies 
l une de nonnains esbaies 
l autre de moinnes esgarez 
ne troua mies bien parez 
les autex ne bien portanduz 
encois uit creuez et fanduz 
les murs et les tors descouertes 
et les portes furent ouertes 
ausis de nuiz comme de iors 
molins n i mout ne n i cuit fors 
en nul leu en tot le chastel 
n i auoit ne pain ne gastel 
ne riens nule que fust a uandre 
dont lam poist zz denier prandre 
ensis trueue le chastel gaste 
que n i auoit ne pain ne paste 
ne uin ne cidre ne ceruoise 
vers lou chastel couert de toise 
l ont li yy sergent mené 
et descendu et desarmé 
et tantost uns uarlez auale 
parmi les desgrez de la sale 
qui aporta zz mantel gris 
au col au cheualier l a mis 
et li autres a establé 
son cheual la ou n auoit ble 
ne fainc ne fuerre se po non 
car il n estoit en la maison 
l autre deuant aus le font 
parmi les huis monter amont 
en la sale qui mont fu bele 
dui preudomme et une pucele 
li preudomme estoient chanu 
si sont a l ancontre uenu 
non pas si que tuit fusent blanc 
de bel aage a tot le sanc 
et a tote lor force fussent 
s annui et pessance n ausent 
et la pucele uint plus cointe 
plus acesmee et plus iointe 
que espreuiers ne papegaus 
ses mantiax fu et ses bliauz 
d une noire porpre estelee 
d or et n estoit mie pelee 
la panne dont l ermine fu 
d un sebelin noir et chanu 
qui n estoit trop lons ne trop lez 
fu li mantiauz au col orlez 
et se ie onques fis deuise 
em biaute que dex aust mise 
en uis de famme ne an face 
or me couient que une en face 
ou ge ne mantirai de mot 
desfublee fu et si ot 
les cheuos tex s estre peust 
que bien cuidast ueu l eust 
or trestuit fusent de fin or 
tant estoient luisant et sor 
le uis ot haut et cler et plain 
con se il fust ourez fust 
ne cuit qu an tot le monde aust 
de la moitie une si bele 
com estoit icele pucele 
sorcils ot bruns et large entruel 
en la teste furent si oil 
riant et uair cler et fandu 
ne furent mies trop tandu 
et miax auenoit en son uis 
li uermax sor le blanc asis 
que li sinoples sor l argent 
por ambler sanz de gent 
fist diex de li par sa meruoille 
n onques puis ne fist sa paroille 
ne deuant faite ne l auoit 
et quant li cheualiers la uoit 
si la salue et ele lui 
et li cheualier ammedui 
et la damoisele le prant 
par la main debonnairemant 
et dist " biauz sire nostre ostex 
certes n iert pas enquenuit tex 
comme a preudome couendroit 
se uos disoie orandroit 
tot nostre couine et nostre estre 
vos cuideroiez tot puet estre 
que de mauueistie le deisse 
por ce qu aler uos en feisse 
mais moillor uos doint dex demain " 
ensis l ammeine par la main 
dusqu an une chambre celee 
qui mont estoit et bele et lee 
sor une coute de samiz 
qui estoit par desor deus liz 
ce sont laianz endui asis 
cheualier yy yy et yy 
vindrent laianz et si s asistrent 
par tropeax et mot ne distrent 
et uit qui se sist 
lez le saingnor et mot ne dist 
por ce de paller se tenoit 
que dou chasti li souenoit 
que li preudom li auoit fait 
s an tenoient entr ax grant plait 
tuit li cheualier a consoil 
" diex " dit li uns " mont me meruoil 
se cist cheualiers est muiiauz 
granz diauz seroit c onques si biauz 
cheualiers ne fu nez de famme 
mont par auient bien lez ma damme 
et ma damme bien delez lui 
s il ne fusent muel andui 
tant est cil biauz et cele bele 
c onques cheualiers ne pucele 
si bien n auindrent mes ensamble 
et de l un et de l autre samble 
que dex l un por l autre feist 
por ce qu ansamble les meist " 
ensi des yy qui se taisoient 
trestuit grant parole faisoient 
et la damoisele atandoit 
qu i l arainast de queque soit 
tantqu ele uit tres bien et sot 
que il ne li diroit nul mot 
s ele ne l arainoit auant 
si dist mont debonnairement 
" sire dont uenistes uos hui 
damoisele " fait il " ie iui 
chies zz preudomme en zz chastel 
ou i oi ostel et bon et bel 
s i a yy tors granz et eslites 
vne grant et yy petites 
et si sai bien que li preudom 
gornemant de greot a non 
ha biauz amis " fait la pucele 
" mont est uostre parole bele 
et mont auez dit que cortois 
gre uos en saiche diex li rois 
qant uos prodomme l apelates 
car onques plus uoir ne palates 
qu il est preudom par saint richier 
ice uos os bien afichier 
et saichiez bien ie sui sa niece 
mais ie ne l ui mont a grant piece 
et saichiez puisque uos meutes 
de uostre ostel ne coneutes 
plus preudomme mon escient 
mont bel ostel et biau samblant 
vos fist car il le set bien faire 
comme preudom et debonnaire 
que mont est aaisiez et riches 
mais il n a caianz que yy miches 
que uns prodom uns prieus 
mont sains et mont relegieus 
m anuoia por souper ennuit 
et zz bocel plain de uin cuit 
de uitaille n a plus caianz 
forsc un cheuruel c uns miens sergens 
oscit hui main d une saiete " 
atant commande c on lor mete 
les tables et eles sont mises 
et les gens au soper asis 
au mangier ont mont petit sis 
par mont grant talant l ont il pris 
apres mangie se departirent 
cil remestrent qui s andormirent 
qui l autre nuit uoillié auoient 
cil s an issirent qui deuoient 
par le chastel la nuit gaitier 
sergent furent et escuiier 
yy qui la nuit uoilerent 
et li autre s aparoilerent 
de lor hoste mont aaisier 
blans dras et couertor mont chier 
et oroilier au chief li metent 
cil qui dou couchier s antremete 
tote l aise et tot le delit 
q an saiche deuiser en lit 
ot li cheualiers cele nuit 
forsque solemant le deduit 
de pucele se li 
ou de damme se lui plaust 
mais il n an sauoit ancor rien 
ne de damme ne d autre rien 
si s andormi auques par tans 
que de riens n estoit en espans 
mais s ostesse pas ne repose 
qui en la chambre estoit enclose 
cil dort a aise et cele panse 
que n a en li nule desfanse 
d une bataille qui l asaut 
souant se trestorne et tressaut 
mont se degiete et se demoine 
zz mantel cort de soie en grainne 
a afublé sor sa chemise 
si s est en auenture mise 
comme hardie et comme saige 
mais cest n estoit mie par raige 
encois se panse qu ele ira 
a son oste et si li dira 
de son afaire une partie 
lors s est de son lit departie 
et issue fors de sa chambre 
en tel aur que tuit li mambre 
li tramblent et li cors li sue 
plorant est de la chambre isue 
et uient au lit ou cil se dort 
qui endormiz est bien et fort 
si s anclinne et agenoille 
et plore si qu ele li moille 
de ses lermes tote la face 
n a hardemant que plus en face 
tant a ploré que cil s esuoile 
si s esbaist mont et meruoille 
de quoi sa face estoit moilliee 
et uoit celi aparoiliee 
deuant son lit qui le tenoit 
par le col ambracié estroit 
et de ce que cortois en fist 
que entre ses braz la reprist 
et maintenant uers li la trait 
et li a dit si il li plait 
li die por qu est uenue ici 
" ha gentis cheualiers merci 
por iesu crist et por son fill 
ne maintenez mies por uill 
car onques n i pansai folie 
ne mauueistie ne uilenie 
que n a ou monde riens qui uiue 
tant soit dolente ne chaitiue 
que ie ne soie plus dolante 
riens que i aie ne m atalante 
c onques zz ior sanz mal ne fui 
ensis malaurose sui 
que ie ne uerrai iames nuit 
fors selemant celi d annuit 
ne ior que celui de demain 
encois m oscirrai de ma main 
de yy cheualiers et diz 
dont cist chastiauz estoit garniz 
ne m et caianz remes yy 
que yy mains de yy 
