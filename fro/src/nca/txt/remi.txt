la clartes qui france enlumine 
ensement comme soz la mine 
est la chandoile ardans couverte 
estoit reposte or est ouverte 
la voie par qu ele iert veue 
longuement l ont enclose eue 
a saint remi en leur aumaire 
cil qui or wellent qu ele apaire 
si comme citez sor montaingne 
qu en normendie et en bretaingne 
et en france soit conneue 
et par crestiente seue 
et richiers qui soloit semer 
sor greve en rivage de mer 
en terre qui fruit ne puet rendre 
ne welt mais a oiseuse entendre 
car mauvais fruit li a rendu 
tant com il i a entendu 
et a sa perte i a pené 
mais or l ont preudomme assené 
qui li ont enseigniét une wevre 
dont grant matere li auuevre 
et dieus l en doint si esploitier 
que valoir puist et porfitier 
lui et ceus qui l ont a ce mis 
qu il dira conment sains remis 
a l enour de france essaucie 
il est li pons et la chaucie 
par cui france est a dieu venue 
tuit li rois qui france ont tenue 
et creant en dieu ont esté 
sont a dieu par lui aquesté 
molt doit quanque a lui apartient 
amer li rois qui france tient 
et vers tous hommes garantir 
ne doit a nul fuer consentir 
que nus hom tant l aint li mefface 
car sor le chief et en la face 
li fiert qui saint remi meffait 
si com entendre le me fait 
la sainteez de l oncion 
qui vint par sainte anoncion 
a reins a aa pierre le vies 
quant clodovex fu baptisiés 
li premiers creans rois de france 
et ce doit donner remenbrance 
as francois d anmer la coronne 
dont sor teil oncion coronne 
sains remis son fil et son roi 
et dieus em preigne teil conroi 
qu ele soit sauve et honouree 
autresi doit estre aouree 
con nus haus sains par raison 
et qui por si juste occoison 
morroit comme por li garder 
au droit dieu dire et esgarder 
croi je qu il devroit estre saus 
s il n estoit en creance faus 
ou de teil pechie entechiés 
qu il fust ja a danner jugiés 
molt fait dieus aperte monstrance 
d especial amour a france 
car sa grace tant i abonde 
qu en roiaume qui soit en monde 
n est il si tenrement amez 
ne si feeument reclamez 
si bien servis ne si creus 
ne en teil reverence eus 
ne sa lois si bien maintenue 
toute est en france retenue 
la hautesce la seignerie 
et l ounour de chevalerie 
c est por la corone deffendre 
dont dieus fist l oncion descendre 
dou ciel quant li bers aa remis 
ce fu au roy baptisier mis 
si comme ci apres porront 
savoir cil qui sa vie orront 
d autre part i a teil plante 
des biens dieu qu en crestiente 
n a une toute seule terre 
dont on ne veingne en france querre 
l enseingnement de la fontainne 
d escripture est la clef certaine 
de toutes terres vient on boire 
en france la doussour d un toivre 
qui plus est dous que cil de ronme 
ou toute sieut estre la sonme 
de chevalerie et li pris 
or a a ronme congie pris 
et dou tout s en est deslogie 
toute l a france herbergie 
et clergie s en rest venue 
toute l a france retenue 
s en doit a dieu bon gre savoir 
qu estranges hom n en puet avoir 
guaires s an france n en mendie 
d engleterre de normendie 
d escoce de gales et d xf 
et de flandres et de houlande 
de lohereingne et d alemaingne 
et de saissoigne et de behaigne 
de lombardie et de borgoigne 
et de provence et de gascoigne 
et por moi briement descombrer 
de toutes pars sens plus nombrer 
i vient on coustumierement 
querre fourme d enseignement 
de dieu servir et honourer 
et devotement aourer 
de bons chevaliers por conbatre 
contre ceus qui welent abatre 
baptesme et de bonne clergie 
a bien dieus france eslargie 
la grace dou saint esperite 
cil don vient a la merite 
saint remi cui dieus envoia 
l oile dont il saintefia 
le roi la corone le regne 
ou si grans bonneurtez regne 
longuement mist dieus en souffrance 
la fierteit des tirans de france 
tantque li jors vint et li termes 
qu il recust les plors et les larmes 
de sainte eglise et de ses fius 
si vost faire que lor essius 
fausist et lor chaitivisons 
oies ost lor oroisons 
s es mist en teil maniere a oevre 
conme li escris nous descuevre 
de la naissance et de la vie 
saint remi qui tous nos envie 
et nos amoneste et semont 
a celui qui sauva le mont 
par son sanc amer et chierir 
car molt richement seit merir 
et ses biens largement despendre 
a ceux qu i voit a lui entendre 
es escris que tient nostre fois 
trovons que dieus jadis yy fois 
par angle fist anuncion 
d omme et de sa conceucion 
premierement a abrahan 
d ysaac et de saint jehan 
baptiste apres a zacharie 
nostre dame sainte marie 
recust le tiers anoncement 
en fin et en commencement 
enfin de circoncision 
en conmencement d oncion 
que nous recevons en baptesme 
d oile beneoit et de cresme 
molt doit dieu amer tenrement 
france et croire en lui fermement 
car molt i fist belle aparance 
et de grant amour honorance 
en ce que par angle i manda 
quant lui pleust et il conmanda 
que ses nons i fust conneus 
que cil i seroit conceus 
de cui il feroit bauptiste 
apostre et euvangeliste 
or me face deus sovenir 
de quanque il seit couvenir 
a moi aidier raisnablement 
que je puisse si sainnement 
le cors de ceste wevre mener 
ou j ai commenciét a pener 
que dou tot soit a son plaisir 
ne trop parler ne trop taisir 
que forvoie ne face pas 
ne chose ne lais ne trespais 
a conter n a ramentevoir 
dont je doie reproche avoir 
que par non savoir l aie fait 
une chose qui ja me fait 
grant aide a moi escuser 
s aucuns m en voloit acuser 
que chose j eusse laissie 
de quoi m uevre fust abaissie 
ne la matere descreue 
provee chose est et seue 
s en monsterrai plusors raisons 
et si souffisans achaisons 
que n en devrai estre blasmez 
par droit ne non sachans clamez 
et bon tesmoignage en avrai 
que je ne sai ne ne savrai 
conter tot ne sai se demi 
ce que dieus fist por saint remi 
li hom qui aramist garant 
se doit tenir au plus parant 
qu il puet raisnablement nommer 
j arramis l arcevesque imer 
qui dist qu a l ancien termine 
apres le fil sainte celine 
qu engenra li bons dus ammiles 
fu quars li arcevesques giles 
qui vit periceus le clergie 
se li sambla et si chergié 
d un grant escrit que fait avoient 
cil qui la verite savoient 
de aa remi et des biensfais 
que dieus avoit por s ammor fais 
qui resoigniés estoit a lire 
s en fist sostraire et fors eslire 
le mieus giles et abregier 
le livre por ceus alegier 
qui tant a lire resoingnoient 
et par anui s en eslonjoient 
uns clers ne sai dont il fu nez 
preudom qui ost non fortunez 
mais en france en lohereingne 
qui adont faisoient un regne 
estoit de grant auctorite 
et de si grant soutilite 
a dire quanque lui plaisoit 
qu a ce tempoire ne faisoit 
en la terre que j ai nommee 
wevre d escrit qui renommee 
deust avoir nus haus hom faire 
s il le pooit a lui atraire 
qu il ne l en feist entremettre 
fust par donner fust par proumettre 
fust par ammor fust par proiere 
cils giles par quelque maniere 
fist tant vers lui qu il s entremist 
dou livre abregier et qu il mist 
le grant livre en menor volume 
lors conmensa on par coustume 
le menor livre mettre en us 
s en avint que poi ou que nus 
ne vout le premier recorder 
or se puet ce bien acorder 
a la premerainne achaison 
dont je m escusai par raison 
que je n en devrai blasme avoir 
se tout ne puis ramentevoir 
auques m ajue a rehaitier 
s aucuns m en voloit agaitier 
que bien n eusse ramenbree 
ou comment que soit desmenbree 
la matere de si haut wevre 
ce que par escrit me descuevre 
cil himers cui j ai arrammi 
qui de la vie saint remi 
rajoinst ce qu il en post avoir 
par la ou point en post savoir 
n en est fors ce qu il recouvra 
cil dist quant dieus en lui ouvra 
li haus peres tant li souvrains 
qu arcevesque le fist de rains 
clers i trouva molt enciens 
chenoinnes et bons crestiens 
hommes de molt grant honeste 
qui en l eglise orent esté 
dou temps l arcevesque turpin 
et des le temps le roi pepin 
qui li dirent que il savoient 
par ceus qui conteit lor avoient 
ainnez ne d eus anciennement 
cui on pooit certainnement 
croire qu il avoient veu 
un grant livre et de voir seu 
que tout i ert enclos et mis 
quanqu on savoit que aa remis 
et dieus avoit ouvré por lui 
mais or ne trueve on celui 
qui de molt puist tout ramenbrer 
car giles le fist desmenbrer 
si comme j ai dit ci devant 
or me covient conter avant 
et monstrer regnable occoison 
que je n en devrai par raison 
estre blasmez de trespasser 
ce que nus ne puet ramasser 
fors dieu qui tous les secrez voit 
qui encor seit quanqu il savoit 
quant ce fu et tous jors savra 
ja plus ne mains de sen n avra 
tous jors est une sa science 
de chascun voit la conscience 
tout li apert wevre et pensee 
ansoisque li cuers l ait pensee 
encor me puis essonniier 
s en ce me weil estudier 
qu au temps charlon martel avint 
quant entre lui et rainfroi vint 
la grant guerre qui conmenca 
quant li uns a l autre tensa 
por la saisine de la terre 
si grans maus vint de cele guerre 
que li fils ocioit son pere 
li freres n espargnoit son frere 
li uns cousins l autre cousin 
li voisins son prochain voisin 
les citeis furent degastees 
les abeyes desertees 
et crestienteis si grevee 
qu a bien pres fu toute eslavee 
d alemaigne et de loheregne 
et de france et par tout le regne 
arcevesque evesque et chanoinne 
furent deseritez et moinne 
petit i ot de remenant 
de lor rentes furent tenant 
li chevalier et li lay homme 
ne remest por apel de romme 
vestus estoit comme lais hom 
uns vassaus qui miles ot nom 
et comme clers iert rooingniés 
cil tint yy ans empoingniés 
ceus de reins et les treveciens 
desloiaument et comme chiens 
toutes mist a destruction 
les maisons de religion 
tout prist et donna a sa gent 
des eglises l or et l argent 
tant de clers com il i avoit 
remes par disete estovoit 
d acheter et de vendre vivre 
si lioient en fieus de livre 
l aquest de lor marcheandise 
n estoit qui recovrist eglise 
ne qui les refesist entieres 
par tout cheoient les goutieres 
ens eglises quant il pluvoit 
si bon armaire n i avoit 
ou livres fust saus ne garis 
des goutieres ne des soris 
si faitement fu piece a piece 
perdus cis livres et grant piece 
fu ansois dou temps trespassee 
que rajointe ne ramassee 
par honme en fust piece a sa per 
ce me rajue a eschaper 
de ceus cui blasme g en cremoie 
qu or n en iert pas la honte moie 
car tous li livres fu peris 
que par rungement de soris 
que par ce qu i fu detranchiés 
fueil a fueil et par les marchies 
a loier les deniers portez 
ou li clergies desconfortez 
les portoit qui por sa pouture 
estoit en grant male aventure 
que par le cors de degotailles 
ne puet estre sans entrefailles 
ne entierement ramenbreis 
livres qui si est desmenbreis 
et en tantes pars departis 
ne porroit estre resartis 
cist tempez longement corut 
einsi tantque dieus secorut 
sainte eglise et la delivra 
quant charles martiaus se livra 
a paier la commune dette 
dont chascuns quant il nait s endette 
chascun qui naist covient morir 
li uns n en puet l autre garir 
ceste deste est si commandee 
a tous qu a tous est demandee 
et la siute en est si commune 
que chascuns la siust et chascune 
apres fu au regne assenez 
pepins ses fils est si menez 
par ce que dieus li fist savoir 
la painne que devoit avoir 
ses peres pardurablement 
sans merci d assouagement 
qu a l eglise de reins rendi 
auques de ce qu elle perdi 
que par rainfroi que par son pere 
a l evesque d orliens euchere 
le monstra dieus en vision 
ce mist en teil devotion 
le seignor de france pepin 
qu il laissa ordener turpin 
a estre de reins arcevesque 
par le conseil dou bon evesque 
ne fu mie si faintement 
perdus li livres seulement 
des fais nostre bon ancessor 
saint remi mais autre plusor 
furent perdu en teil maniere 
aussi ravint sa en arriere 
des escriz dou viez testament 
par ce que periceusement 
et envis li juis les userent 
les despistrent et refuserent 
cil apres et en obliance 
chairent par lor delaiance 
einsis eschapa de memoire 
xm l estoire 
sains jehans crisostomus conte 
sor une evangile dou conte 
saint matheu en une omelie 
que mainte chose fu perie 
des escriptures anciennes 
ausi conme des crestiennes 
quant li felon juiu lisoient 
les bons escris qu i desprisoient 
l une partie estoit esparse 
sa et la et l autre en fu arse 
quant il l avoient detranchié 
de ceus qui furent entechié 
de teil pechie ne se taist mie 
la menace saint jheremie 
et de ceus qui sont desprisant 
trovons nos ensement lisant 
en quart livre des rois qu a painne 
post on ravoir forme certainne 
de deuteronome le livre 
par recorder ne par transcrire 
qu en terre ot tant esté muciés 
qu il fu presque tous effaciés 
en livre des rois retrovons 
d un livre zz non que pas n avons 
li livres des rois en sa summe 
le livre des justes le nomme 
en livre qui des numbres traite 
trovons que mencions est faite 
d un livre qui fu des batailles 
nostre seignor et autres failles 
avons de plusors escriptures 
salemons traita des natures 
des herbes des fus des poissons 
et fist sages desputisons 
de la vertu et des natures 
de toutes vivans creatures 
paroles de jors fu nommez 
uns autre livres pou ammez 
les autres wevres premerainnes 
salemons et les derrainnes 
ont en lor paroles escrites 
nathan ayas sylonites 
le livre qui fist mencion 
daddo et de la vision 
qu il vist contre jheroboam 
le fils nabat qui roboam 
vost aidier a deseriter 
toli perece a reciter 
et plusor autre bon volume 
sont issu d us et de coustume 
qui furent et or ne sont pas 
n est pas mestiers que je trespas 
comment li babelonien 
entrerent au temps ancien 
en judee et la deserterent 
conment les tresors emporterent 
conment li feus fu par tout mis 
conment dou feu des ennemis 
fu la bible arse et mise en cendre 
dont a plus ne nous poons prandre 
qu a ce qu esdras en recovra 
dieus qui avec lui en ouvra 
tant con il voust l en fist ravoir 
n en devons autrui gre savoir 
por cest conte atant consummer 
plusors que je ne sai nommer 
des noviaus et des anciens 
des juis et des crestiens 
ont esté mis en oubliance 
par parece ou par mescheance 
qui jamais ne seront reu 
li nom en sont ramenteu 
mais plus n en puet estre trovez 
ne me doit estre reprovez 
ne m ovraingne n en doit mains plaire 
se ce dont je n ai essamplaire 
ne weil entasser en mon livre 
ce que l escripture m en livre 
i metrai et tenrai si l ordre 
que n i trovera que remordre 
envieus qui grever m en weille 
maisque mensonge n i acueille 
sains climens qui fu chies et pere 
de sainte eglise apres saint pere 
envoia saint denise en france 
preeschier la sainte creance 
de jhesu crist et proveingnier 
ne se laissierent enseingnier 
fransois voie de garison 
lui tiers le mirent en prison 
lui tiers le mirent fors de chartre 
lui tiers fu menez en montmartre 
lui tiers par grant devocion 
fut a dieu teil oblacion 
qui son cors mist a sacrefice 
por servir d autreteil office 
vint a biauvais aa luciens 
et ses compains aa maxiens 
sains fusciens en aminois 
et sains crespins en soissonnois 
sains quentins as vermendoisiens 
et sains pias as tornoisiens 
tuit cis alerent par martyre 
a dieu et plusor autre a tire 
qui de lor compaingnie furent 
en autres terres s arresturent 
sains sixtes cil qui primerains 
converti la cite de rains 
et sains manges a chaalons 
sains maternes fu estalons 
de foi entre les treveceins 
sains climens conquit les meceins 
cist climens fu oncles celui 
que sains peres mist apres lui 
a estre apostoile de romme 
cil qui tuit cist a une somme 
orent conquis e gaaingnié 
et doutrineit et enseignié 
se contindrent si en emblant 
qu il n oserent faire samblant 
de lor foi ne de lor creance 
ne dieu apeler en oiance 
einsi furent molt longuement 
crestiens et celeement 
maintinrent la religion 
de la sainte incarnacion 
et de quanqu il covient savoir 
a foi de crestien avoir 
tantque dieus les mouteplia 
et de ses biens lor envoia 
si largement qu il s orguillirent 
en l orgueil la verge queillirent 
dont il furent apres batu 
de lor tor furent abatu 
quant par orgueil a dieu luitierent 
en pechie tant s ademutierent 
que jors et clartez lor failli 
par pechie furent si bailli 
que de tous les biens qu il avoient 
gre ne grace a dieu ne savoient 
li fol li chaitif orguilleus 
li endormis li soumilleus 
qui ne cuidoient qu il deussent 
de bien ne d onor qu il eussent 
dieu gracier ne mercier 
druesce lor fist oublier 
l anguisse ou il orent esté 
li biens que dieus lor ost presté 
que lonc temps ancois desirrerent 
les andrui s eschaucirrerent 
contre aguillon et forsvoierent 
et dieu meisme guerroierent 
de ses biens et de s armeure 
feus est qui einsi s aseure 
car en repos et en langoisse 
besoingne chascun qu il connoisse 
qu il ait de par dieu ce qu il a 
ne si connurent desi la 
que dieus les bati asprement 
et soffri que communement 
ost si grant persecucion 
en france qu en subjection 
de paiens chai sainte eglise 
einsi fu la vengence prise 
car damedieus n oublia mie 
la coustume dou sage mie 
que quant il a plaie veue 
ou il a morte char creue 
qui la plaie garir ne laisse 
son rasoir en sa main s eslaisse 
si tranche tant fors de la vive 
qu en celle tranche se ravive 
la plaie et se nestie et cure 
autresi fist dieus qui n ost cure 
de lor mauvestie consentir 
les bons et les maus fit sentir 
la bateure dou meffait 
que li desloial orent fait 
si morurent conmunement 
mais partis fu desigaument 
li louiers a la departie 
car dieus corona la partie 
des bons en joie pardurable 
en la saisine dou deable 
furent li mauvais trebuchié 
teux est li louiers de pechie 
quant dieus vost vengier cest esclande 
en france vinrent hongre et wandle 
qui se furent acompaingnié 
de guerre apris et enseignié 
sans loy et sans enseignement 
de foi et de commandement 
de dieu et de crestiente 
toute firent lor volonte 
par france sans contrestement 
n i troverent arrestement 
tout mirent a destruction 
et firent teil occision 
des crestiens qu il ataingnoient 
que noient plus ne s en saingnoient 
que s il fussent chien plain de rage 
molt cuidoi bon pelerinage 
faire qui un en ocioit 
de ceste occision rioit 
deables li fels ennemis 
qui molt s est tous jors entremis 
de tous biens faire a mal torner 
cil qui se porent destorner 
et garir de l occision 
remerent en subjection 
si fu sainte eglise sougite 
a la mescreant gent maudite 
et souffri mainte affliction 
en celle persecucion 
langui et ploura longuement 
tantque dieus volt un oingnement 
mettre a celle plaie sener 
effacier voloit et planer 
la dolour de crestiente 
et relever de l orfente 
ou elle ost longuement geu 
et maint mal soffert et eu 
en ardenne avoit aa montans 
esteit hermites molt lonc temps 
uns moines qui ne veoit goute 
qui metoit s entencion toute 
en dieu proier et aorer 
en travillier et en plorer 
en soupirer devotement 
que dieus par son commandement 
sa crestiente visitast 
et de servage la getast 
tant ot ploré tant ot veillié 
tant ot oré et traveillié 
tant soupiré et tant gemi 
en sa proiere s endormi 
et fu mis par translacion 
en ciel et vit en vision 
le secors et la delivrance 
de la crestiente de france 
qui en chetivison gisoit 
une vois oi qui disoit 
de tous sains qu il vit amassez 
' biaus sire dieus or a assez 
ta banniere esteit abatue 
et ta crestientez batue 
trop est tes pueples lesdengiés 
asseis de toi plaist est vengiés 
lor orgueus par gens mescreans 
biaus sire dieus soit tes creans 
et tes plaisirs que plus ne gise 
en ceste angouisse sainte eglise 
delivre d essil ta mainie 
et fai qu a toi soit derrainie 
celle mescreans gens paienne 
qui ne croit ta loi crestienne 
ce seroit grans biens et grans joies 
nous te proions que tu nos oies " 
apres ceste proiere oi 
une vois dont molt s esjoi 
sains montain et reconforta 
car celle vois li aporta 
uns respons et une novelle 
de joie et de clarte novelle 
qui devoit en france aparir 
por medeciner et garir 
la plaie et la sorsaneure 
de l angouisseuse bateure 
que sainte eglise avoit soufferte 
lor li fu monstree et ouverte 
la volente dieu en oiance 
car a ses sains dist dieus qu en france 
seroit uns enfes conceus 
procheinnement qui porveus 
estoit par son conmandement 
a faire cest delivrement 
de la sainte crestiente 
tant li avoient presenté 
crestiens de gemissemens 
qu or venra lor delivremens 
' li dus emmiles sera pere 
et celine sa femme mere 
d un enfant qui d eus deus istra 
par cui en france aparistra 
li secors que g i ai promis 
cil enfes avra nom remis 
et iert arceveques de reins 
c iert li arbres qui de ses rains 
portendra si crestiente 
qu ele istra de la dolente 
ou elle a longuement ieu 
a ce faire l ai porveu " 
sains montans atant s esveilla 
molt durement se merveilla 
de ce que il avoit veu 
tout ost son pense esmeu 
de ce qu en ciel avoit esté 
et de la haute majeste 
dont il avoit la vois oie 
dont si li estoit resjoie 
sa pensee et il confortez 
' dieus " fist il ' j ai esté portez 
en ciel par vostre volente 
si oi qu a crestiente 
avez essaucement promis 
et que cil avra nom remis 
par cui vous la deliverrez 
et que par celui conquerrez 
a vostre loi ceus qui n i croient 
qui ne se saingnent ne recroient 
de vos crestiens tormenter 
c est cil qui se doit presenter 
a faire de nos ennemis 
vos acointes et vos amis 
et par lui ravra sa franchise 
que perdue avoit sainte eglise " 
tant demora en cest pense 
li sains moinnes que rassensé 
l ot dieus de l esbahissement 
qu il ost a son esveillement 
molt fu lies de sa vision 
de faire ceste anuntion 
ost molt hative volente 
si l en ot joie entalenté 
le saint moinne le bon reclus 
qui se parti de son reclus 
et issi fors de l ermitage 
ver cerni se mist en voiage 
ou li dus emmiles manoit 
a cui li grans joie venoit 
comme de teil promission 
qu il avoit en religion 
de chastee molt lonc termine 
vescu avec sainte celine 
sa femme la duchoise sainte 
en cui viellece avoit estainte 
matere d enfant concevoir 
n avoit mais nul pense d avoir 
enfant au temps de son ae 
tenue avoient chastee 
elle et ses maris longuement 
qui por charneil atouchement 
ne s estoient entraprochié 
ne li uns d eus l autre touchié 
ne jeu ensemble en un lit 
por amor de charneil delit 
en lor jonesce orent eu 
deus fils dont dieus ot porveu 
l un evesque en soissonnois 
saint prince et l autre en loenois 
a maintenir la duchee 
quant saint prince ot dieus soudeé 
son oncle et son pere 
sains leus li fils le duc son frere 
si fu vesques de la cite 
dont ses oncles l avoit xxx 
li bons reclus s achemina 
la joie qui l enlumina 
et dieus li enseigna la voie 
nus ne mesva ne ne forsvoie 
por que dieus l ait pris en conduit 
bien va cui il mainne et conduit 
bien ala sans criemme et sans doute 
sains montans qui ne veoit goute 
porter le glorieus message 
a la franche duchoise sage 
droit a cerni en loennois 
li sains hermites ardenois 
la salua et elle lui 
' dame " dist il ' messagiers sui 
de grant joie que dieus vous mande 
soies liee car il vous mande 
que vous creez ce que j aport 
france venra par vous a port 
de salu car vous concevrez 
un fil qui sera enbevrez 
de l amor dou saint esperite 
et sera de si grant merite 
que dieus fera la gent paienne 
de france par lui crestienne 
sainte eglise relevera 
en franchise et baptisera 
le roi qui gouvernera france 
au temps que ceste delivrance 
sera par lui apareilliee 
et sainte eglise conseilliee 
dame et si avra nom remis 
desi atantqu il m avra mis 
ens ieus dou lait de vos mammeles 
ne m esclarciront les pruneles 
de mes ieus ne ne verrai goute 
et bien sachiés sans nule doute 
c arcevesques de reins sera 
et que dieus miracles fera 
por lui en terre apertement 
si vous proi merciablement 
que quant li sires sera nez 
par cui je doi estre sanez 
et clere veue ravoir 
que vous le me faciés savoir " 
la duchoise molt se merveille 
et dist ' sire si grant merveille 
comment porroit mais avenir 
n i a que dis ans a venir 
trop qu atantque cent en avrai 
si dites que je concevrai 
un enfant et serai enceinte 
nature est si en moy esteinte 
de porter et de concevoir 
que je ne puis creance avoir 
fors por ce que dieus le me mande 
fait soit de moi ce qu il commande " 
atant li hermites s en part 
si s en retorne celle part 
la ou il avoit habité 
tout ost son cuer resuscité 
des dolors qu il soloit avoir 
ce que dieus li ost fait savoir 
si s en rala molt liement 
la duchoise molt simplement 
dist au duc ceste anuntion 
que il par bonne entencion 
et molt doucement respondi 
' dame de riens ne m escondi 
que dieus vueille ne qu il commant 
dou tout m otroi a son commant 
et molt devons grant joie avoir 
se il welt en gre recevoir 
servise que nos puissons faire 
meesmement de teil affaire 
dont si grant joie doit venir 
ne nos devons nos pas tenir 
dou tout soit a sa volente 
quanque dieus a entalenté 
de nos affaires nos aveingne 
lui seus sans autrui encoveingne 
car n est pas drois que nos anuit " 
einsis assemblerent la nuit 
sans pensee de vanite 
sans delit de charnalite 
firent un dous aprochement 
et dieus en lor atouchement 
fist la duchoise concevoir 
et fruit dedens li recevoir 
quant elle se senti enceinte 
la bonne duchoise la sainte 
molt durement se merveilla 
quanqu ele pot et sot veilla 
en loer dieu et sa puissance 
quant vint au temps de sa naissance 
que tant ost esté en son germe 
li fruis qui fu venus a terme 
dieus qui au concevoir ouvra 
a sauvete la delivra 
d une si belle creature 
com onques i sot nature 
par le plaisir dieu cure mettre 
car il qui le deigna promettre 
en ciel le fist en terre naistre 
teil que bien parut que bon maistre 
i ost a quanque lui couvint 
de sa proumesse li sovint 
au baptisier et au nommer 
si com il ot fait au former 
remis fu par nom apelez 
c est li nons qui fu reveleiz 
au reclus qui fist le message 
la cortoise duchoise sage 
ne vost pas mettre en obliance 
qu isnelement sans delaiance 
ne li mandast que nez estoit 
cil par cui il se prometoit 
que dieus devoit en lui ouvrer 
et la veue recouvrer 
molt fu plaisans ceste novele 
au reclus qui sot que novele 
veue li seroit rendue 
sans delait et sans atendue 
o toute sa potence issi 
de son reclus et tout einsi 
s en vint par la voie apuiant 
a sa grant joie deduiant 
car or savoit sans doutance 
que fin avroit la mesestance 
que sainte eglise avoit eue 
et il meismes la veue 
qu il n avoit eue en lonc temps 
a ce se deduit sains montans 
tant demoura en cest deduit 
que damedieu l ost aconduit 
la ou li cuers plus li tendoit 
ou la duchoise l atendoit 
qui a lui avoit envoié 
si com il li avoit proié 
a cerni vint si la trova 
maintenant par fait esprova 
ce que dieus l en avoit promis 
maintenant qu es ieus li ost mis 
dou lait que sa mere li mist 
en la destre main li tramist 
damedieus confort de veue 
tost fu la provance veue 
que dieus qui le renlumina 
par celui cui il destina 
a toute france enluminer 
ne voloit pas atant finer 
por l enfant miracles a faire 
bien esploitié a son affaire 
li hermites si s en rala 
au congie de la dame la 
ou il avoit esté maint jor 
en servise dieu a sejor 
sainte celine est demoree 
la bonne duchoise honoree 
qui de joie refaisoit 
de ce que miracles faisoit 
dieus por son fil apertement 
en son cuer crei fermement 
qu il estoit a ce porveus 
que grans biens fust par lui eus 
bien sot dieus a parfaisement 
mener le bon commencement 
dou bien qu il voloit par lui faire 
si bien acheva son affaire 
qu il i fist bonne norriture 
acorder a gentil nature 
que tous bons enseignemens seut 
et toutes bonnes taches eut 
li bons damoisiaus sains remis 
juenes fu a escole mis 
mais il n aprist pas juenement 
ains ost si bon entendement 
qu il aprist si comme a sohait 
molt li tornast a grant dehait 
s il fust d apenre oiseus un jor 
n avoit cure d estre a sejor 
en science fu tant montez 
qu il ost ses maistres sormontez 
et qu il sot plus que ne savoient 
li sage qui apris l avoient 
mais teile estoit sa conscience 
qu a son domage a la science 
qui en bien ne la welt despendre 
li fils ne doit son pere atendre 
a bien faire tant com il puet 
chascun weille ou ne weille estuet 
issir dou mont parmi la porte 
de la mort car einsi l aporte 
la corrucions de nature 
qui dechai de la droiture 
quant adans manja la goulee 
qui nous rent si pesant colee 
cis pensez l avoit si espris 
qu il metoit a noient de pris 
quanque li siecles puet avoir 
d onor terrienne et d avoir 
toute avoit sans mains et sans plus 
sa pensee a vivre en reclus 
a l essamplaire de celui 
qui fu anoncierres de lui 
de ce n ou peust nus brisier 
ne se pas fors paisier 
mais la dont il estoit nais 
en loenois en son pais 
ne vost pas celer son afaire 
a loon fust son reclus faire 
une pouvre abitacion 
si se mist en religion 
de reclus par grant saintee 
avoir peust la duchee 
son pere se tant la prisast 
mais nule riens qui l atisast 
au siecle amer ne li plaisoit 
sans ypocrisie faisoit 
ses wevres en dieu purement 
conseil querre et enseignement 
de toutes pars a lui venoient 
car a merveille le tenoient 
a bon conseillier et a sage 
li lontains et cil du vinage 
molt estoit sa bontez nomee 
par tout aloit la renommee 
de lui et de sa grant bonte 
tout avoit le mont sormonté 
et autresi comme chandoile 
ardans ou lampe plainne d oile 
alumee resplendisoit 
li renons qui de lui issoit 
par toute la terre environ 
de si glorieus aviron 
devoit estre reins governee 
et la malice refrenee 
qui france avoit acuvertie 
et puis fu par lui convertie 
einsi le covint avenir 
quant covenant li vost tenir 
dieus qui tous est en verite 
tost l ot ses pooirs aquité 
car li arcevesques bennades 
devint deshaitiés et malades 
d un mal dont ses jors deerreins 
le toli la croce de reins 
quant bennades fu trespassez 
en l eglise fu amassez 
li clergies par devotion 
por faire lor eslution 
sans contredit et sans descort 
se tinrent tuit a un acort 
au bon reclus de loenois 
remi sique tout demanois 
chanterent 
aprestez furent si monterent 
por aler querre lor eslit 
a grant joie et a grant delit 
et clerc et lay communement 
onques n i ost arrestement 
tantqu au reclus furent venu 
lors n i ot parlement tenu 
sans son congie li abatirent 
son reclus et ens s enbatirent 
de toutes pars l alerent prendre 
qu il n ot loisir de soy deffendre 
ne d escuser ne d escondire 
ne de raison monstrer ne dire 
par quoi il deust remanoir 
fors le trairent de son manoir 
tous esbahis les esgardoit 
comme cil qui ne se gardoit 
que ce li deust avenir 
que por lui prendre ne tenir 
se deust nus sor lui enbatre 
ne s abitacion abatre 
assez fu qui li dist ' venez 
a reins et l enor retenez 
de nostre eglise et la hautece 
molt devez avoir grant leece 
quant dieus le vous a porveu 
et nos vous avons esleu " 
menez en fu quequ il desist 
n ost loisir qu il escondesist 
a grant honor fu receus 
a reins et volentiers veus 
car grant joie de lui avoient 
cil de reins qui pas ne savoient 
quel joie il devoient avoir 
mais apres lor fist dieus savoir 
qu i lor avoit apareillie 
quant preste fu et conseillie 
l eglise et tuit communement 
et clerc et lai tout ensement 
de lui porter en la chaiere 
il s escondist et trait arriere 
et dist que pas n estoit raison 
' seignor " dist il ' une achaison 
molt soufisans me contredit 
car un decreit i a qui dit 
que hom qui n a yy ans passez 
n est mie soufisans assez 
a si haut ordre recevoir 
vous savez bien que je di voir 
et je n ai que yy ans 
ceste oquoisons est soufisans 
que je ne m en doi entremettre 
autre vous i consiel a mettre " 
quant si l oirent escuser 
et l arceveschie refuser 
et par si reinnable ocoison 
qu il n avoient nule raison 
a ce qu il disoit desprover 
n entr eus ne pooient trover 
conseil que quites fust clammez 
car tant estoit de tous ammez 
que clerc et lai tuit le voloient 
et que li lai as clers toloient 
lui de respondre et de parler 
s il s en peust par fuie aler 
volontiers s en fust eschapez 
mais il estoit si entrapez 
entr eus que voie li faloit 
et la gens laie avant saloit 
et s escrioient ' prenons prenons 
en la chaiere le menons 
jamais tant comme il vivra 
autre arcevesque n i avra 
ne autre ne volons avoir " 
dont fist dieus lui et eus savoir 
et demonstra qu il le voloit 
car par la ou pas ne soloit 
li rais dou soleil trespasser 
sans riens empirier ne quasser 
parmi l eglise descendi 
sor saint remi et resplendi 
et demoura molt longuement 
voiant tous ceus apertement 
qui la estoient auné 
et tuit furent desjeuné 
d un mes dont nus d eus ne savoit 
com douce savor il avoit 
cele douce odor lor rendi 
l oncions que dieus espandi 
sor lui par grant dileution 
a confermer l esleution 
si qu a tous vint a grant merveille 
on dit ' ammis por autre veille " 
la veilla dieus por son ammi 
le bon damoisel saint remi 
qui si avoit empris l afaire 
qu arcevesque le voloit faire 
eu rai li fist dieus demontrance 
qu il devoit enluminer france 
et que li rois prendroit bautesme 
fu senefiié par le cresme 
qui sor le chief li descendi 
par saint esperite entendi 
sains remis qu i raisons estoit 
puisque dieus s en entremetoit 
qu il n en devoit pas escondire 
ne le plaisir dieu contredire 
car nus talens ne li toloit 
a voloir ce que dieus voloit 
et ce li faisoit grant aie 
que li tesmoins saint ysaie 
le prophete l ensien disoit 
qui conseille que tous dis soit 
li hom pres et apareilliés 
et porveus et conseilliés 
et entrer sans escusement 
eu servise dieu plainnement 
por jonesce ne por enfance 
quant veue ot ceste provance 
ne se vost oster ne sostrance 
ne ne se vost mettre en contrance 
a chose si manifestee 
que sor lui s estoit arrestee 
en la resplendor l oncion 
bien vit que ceste esleucion 
estoit a damedieu seans 
et lui devoit estre creans 
puisqu a nostre seignor seoit 
et d autre part les gens veoit 
qui ne voloient consentir 
qu en l en soufrist a repentir 
mais riens ne l avoit esmeu 
fors le rai qu il avoit veu 
et le cresme par ces yy signes 
disoient tuit qu il estoit dignes 
et il meismes le crei 
de cuer et de bouche obei 
a ce que dieus primerement 
voloit et il tuit ensement 
li evesque qui apendoient 
a l arceveschie atendoient 
le sacre si s en entremistrent 
et quanque faire en durent firent 
or fu sacrez mais por jounece 
ne por pooir ne por hautece 
qu il eust ses mers ne chanja 
toute vaine gloire en tranja 
de lui et de sa conscience 
humilite et pacience 
et misericorde et droiture 
verite et pais et mesure 
amma et de toutes vertus 
fu ses cuers garnis et vestus 
quanqu a son office estouvoit 
si porveuement savoit 
com se tous jors l eust usé 
de son feu l avoit enbrasé 
la grace dou saint esperite 
li bons renons de sa merite 
et li tesmoins de ses ovraingnes 
i faisoit des terres estraingnes 
venir les gens por conseillier 
car au plus sage conseillier 
qui lors peust estre trouvez 
fu en toutes choses provez 
a tous estoit apareilliés 
ne preeceus ne traveilliés 
a conseillier tous besoingneus 
au povre n estoit desdeingneus 
ne qu au riche mais si entiers 
et si dous et si esclartiers 
entiers a tenir verite 
dous estoit par humilitee 
esclartiers estoit en largece 
et joieus en simple leece 
molt sot enseignier saintement 
as pecheors leur sauvement 
molt sot bien justice tenir 
bien sot faire a merci venir 
les outrageus por amander 
bien sot enjondre et commander 
a chascun ce qu il devoit faire 
en droit tant com a son afaire 
et a lui en apartenoit 
en tout sot qu a tout covenoit 
en jeuner et en veillier 
en son cors por dieu traveillier 
en souffrir grans afflictions 
estoit toute s entencions 
sains remis saintement vivoit 
une sainte coustume avoit 
de ses paroches visiter 
ne mie por faire aquiter 
son despens ceus qui les tenoient 
mais savoir s il se contenoient 
selonc lor ordre honestement 
queux touailles quel vestement 
chascuns avoit a son office 
et queus livres et quel calice 
por enjondre et por conmender 
ce qui faisoit a amander 
qu il fust amandez sans delai 
molt l amoient et clerc et lai 
nule chose as clers ne toloit 
ne d eus riens avoir ne voloit 
s il n i trovoit teile ocoison 
par qu il les peust par raison 
agrever droiturierement 
par painne de soupendement 
de celui voloit il avoir 
l amende mais non pas d avoir 
ains menoit la suspension 
a digne satisfaction 
le pecheour qui se voloit 
de maus repentir absolvoit 
et li donnoit enseignement 
de salu molt joieusement 
por teil afaire li avint 
que de reins aler le covint 
et passer outre la montaingne 
qui n est mie de reins lontaigne 
a chaumisi prist son osteil 
ou de nostre ennemi morteil 
avoit un avule soupris 
en lui avoit deables pris 
osteil passé avoit maint jor 
manoir i voloit a sejor 
mais dieus ne li consenti pas 
lez la voie pres dou trespas 
mon seignor aa remi gisoit 
a la gent trespassent disoit 
' por amor dieu faites moi bien " 
lors ne s i gaita mie bien 
cil qui tant mal li avoit fait 
quant il demanda le bienfait 
saint remi qui la trespassa 
car sains remis le repassa 
d un fier deable deputaire 
que d un enfant ne porent traire 
li apostre ne fors geter 
s il alerent einsi conter 
a jhesu crist et demanderent 
pour quoi tresqu il le commanderent 
cil deables dou cors n issi 
et dieus lor dist ' n est pas einsi " 
cis deables a geter fors 
quant il s est mis en aucun cors 
en jeune et en oroison 
covient atemprer la poison 
qui celui espurge et delivre 
cui si maus beuvrages enyvre " 
jhesu cris l enfant delivra 
cil qui a saint remi livra 
pooir de l avule munder 
et fist tant sa grace abunder 
que treblement fu visitez 
en trois dons i fu trinitez 
dou pere li pains abonda 
la vertus dou fil le monda 
dou deable qui l avoit pris 
de clarte ost les ieus espris 
par la glorieuse mecine 
sains espris qui enlumine 
tous biens et sans cui n es oie 
proiere ne trosqu a l oie 
nostre seignor ne puet tochier 
se il ne li fait aprochier 
la sains remis i aprocha 
par saint esperit et toucha 
car ades voloit laborer 
en jeunes et en orer 
en charite et en veillier 
molt li plaisoit a traveillier 
por la joie dou ciel avoir 
devant li avoit fait savoir 
sains esperis ceste aventure 
de celle povre creature 
que ce deable en geteroit 
par lui et l enlumineroit 
encor ore presentement 
ausi comme anciennement 
visita damedieus par lui 
et par sa proiere celui 
qui li donna pain et sante 
et li rendi as ieus clarte 
ne nos fauroit pain et vitaille 
et si vaincrions la bataille 
contre nostre ennemi mortel 
qu il ne prandroit en nos ostel 
et si cler enluminement 
averiens pardurablement 
que ja n i avroit obscurte 
ces trois dons de bonneurte 
perdent plusor par mescreance 
cil sire en cui j ai ma fiance 
sains remis nos en soit garans 
et soit devant dieu aparans 
a proier por nos justement 
car je croi bien veraiement 
et di en ma confession 
s il fait nostre peticion 
que dieus tout nos otroiera 
quanque sains remis proiera 
cest avocat nos face avoir 
a sa cort dieus qui fist savoir 
ainsqu il l eust fait qu il naistroit 
et dou pain de vie paistroit 
france qui trop estoit ieune 
qu en oroison et en jeune 
aions le pain et la viande 
com li besoins dou cors demande 
et celui qui l ame delivre 
et fait pardurablement vivre 
la ou clartez est si fine 
qu ele n oscurcit ne ne fine 
tant faisoit sa vie a proisier 
que dieus faisoit aprivoisier 
a lui et venir a sa main 
les passerlos prendre le pain 
et les mieetes de sa table 
molt li ert douce et delitable 
ceste forme d esbatement 
quant il estoit priveement 
a sa maisnie le faisoit 
ne cis geus pas ne li plaisoit 
por entente de vainne gloire 
mais por faire avoir en memoire 
ses compaingnons qui ce veoient 
que li oiseillon s asseoient 
et manjoient tout lor saoul 
et quant il estoient saoul 
a la volee se prenoient 
et autre apres ceus revenoient 
tantqu assez avoient mangié 
adonques ravoient congie 
si s en raloient quitement 
dire pooit certainnement 
qui ce veoit que teus monstrance 
estoit a confermer creance 
ne nus ne l en devoient blasmer 
ne mains religieus clammer 
si comme a saint jehan avint 
l apostre c uns hom a lui vint 
qui li donna une pertris 
vive ce conte li escris 
mes sires sains jehans la prist 
si l aprevisa et aprist 
a venir coustumierement 
mangier a sa main le froument 
cis deduis plaisans li estoit 
un jor com il s i esbatoit 
en oi gaber un garson 
tenant en sa main un arson 
' voiés " dist li garsons ' quel honte 
de ce viellart a lui que monte 
d avoir teil esbanoiement 
il dist en son preeschement 
que nus n entende a vanite 
et je l en voi tout assoté " 
sains jehans molt bien l entendi 
et li dist ' ammis or me di 
qu es ce en ta main sire uns arsons 
ce li respondi li garsons 
' dont je trai beusons et piles 
as bestes et as oiseles 
frere or ne te soit a contraire 
comment fais tu quant wels traire " 
li garsons son arson tendi 
et au destendre n atendi 
gaires apres qu il ot tendu 
or ot sains jehans atendu 
a droit point dou garson reprandre 
li sage ateingnent par atendre 
sains jehans dit ' quant tu tendis 
ton arson pour quoi n atendis 
tantque tu trovasse ou traire 
tant vueil savoir de ton afaire 
sire " dist cil ' se je laissasse 
mon arc tendu je l empirasse 
car mains roidement jeteroit 
qui destendu n ou laisseroit " 
et sains jehans li respondi 
' ammis tout ensement te di 
se l omme qui est travilliés 
de folie t iez mervilliés 
quant li hom se traveille et painne 
s il vist aucune fois de painne 
ne puet pas longuement durer 
chascun couvient a mesurer 
et son cors a repos offrir 
por la painne apres mieus soffrir 
quant li hom s est esbaniez 
et de sa painne recriez 
mieus puet et par greignor air 
aler la painne renvair 
et mains l en grieve li ahans 
einsi s ecusa sains jehans 
li apostres vers li garson 
par la prouvance de l arson 
si peust faire sains remis 
s il en fust a parole mis 
a la loi dou sainé bergier 
aloit porveoir et cerchier 
li bers sains remis li bons paistre 
qu entre le foc qu i devoit paistre 
n enstre aucun dechaement 
par defaute d enseingnement 
en la saison c om cuet les blez 
trouva en un champ assamblez 
moissonneor si moissonna 
avuec eus car il lor donna 
a mangier molt joieusement 
et ne mie tant seulement 
le pain qui chiet en sac dou ventre 
mais celui pain par cui l ame entre 
en joie pardurablement 
qui lor preescha saintement 
fourme et voie de garison 
par aumosne et par oroison 
et essample lor en donna 
en la moisson qu il moissonna 
car li esplois de moissonner 
est tous en largement donner 
sans entente d ipocrisie 
qui est espece d erisie 
bonne est la moissons qui commence 
a l espartir de la semence 
tout ensemble semme et moissonne 
qui en ceste esperance donne 
et cil ont lor louier eu 
qui por ce qu il soient veu 
et loé dou siecle i entendent 
autre guerredon n en atendent 
ce ne faisoit pas sains remis 
tous s estoit en larjece mis 
sans entente de vanite 
tous abondoit en charite 
pres de tuigni jouste berme 
estoit sains remis a ce terme 
qu il trouva les moissonneors 
asseis i ost anunceors 
de la nouvelle qui venoit 
a une dame qui manoit 
asseis pres d enqui sa parente 
qui tout avoit mise s entente 
en onesteit et en prouece 
molt ost grant joie et grant leece 
quant elle sot que sains remis 
ses bons oncles ses bons amis 
devoit si pres de sa maison 
trespasser por nule ocoison 
ne vost la dame delaier 
que saint remi n alast proier 
qu il venist sa maison veoir 
et soi reposer et seoir 
a lui vint et molt doucement 
l em pria et il ensement 
molt doucement li otroia 
a faire ce qu elle proia 
quant a osteil furent venu 
entr eus deus n ost conte tenu 
ne fait d insense parlement 
fors de bien et d enseignement 
et de dieu et de saintee 
ainsque cil eust conreé 
le mangier qui ce devoit faire 
se donna garde de l affaire 
uns des sergens de la maison 
qui la dame en mist a raison 
de son vin qui estoit faillis 
einsi dist il ' nos a baillis 
li prevos qui tout l a vendu 
et a loué et despendu 
fors un pou que por sauvement 
dou vaisel pourpenseement 
eu fons de la tonne laissa " 
la dame sa chiere abaissa 
la novele qu ele ot oie 
ne li fu belle ne joie 
la muance de la color 
monstra saint remi la dolor 
et l anuit qu ele avoit au cuer 
' dites moi " dist il ' douce suer 
par la foi que vous moi devez 
dont est vostre cuers agrevez 
douce cousine douce amie 
gardez que n ou me celez mie 
sire " dist elle ' sans doutance 
vous conterai la mesestance 
por quoi je sui si anuieuse 
molt me fist dieus liee et joieuse 
quant je vous pos saiens atraire 
or m est convertie en contraire 
la joie de vostre venue 
une chose m est avenue 
qui or me fist muer la face 
je n ai vin qui a conter face 
a ce que moi en covenist 
ne nul liu dont on revenist 
a tans a pie ne a cheval 
ne ci amont ne ci aval 
ne sai ou on en vende point 
c est encor ce qui plus me point 
et plus me destraint et angouisse 
por ces gens ai je plus d angouisse 
qui por vous sont venues ci 
que por vous si vous cri merci 
que vous ne cuidiez que faintise 
ne angouisse de covoitise 
me face chose retenir 
que je puisse faire venir 
que tout ne soit a bandon mis " 
lors li respondi sains remis 
' ma douce suer ma chiere amie 
dieus ne vous oubliera mie 
onques ne vos en esmaions 
s il nos qu assez n aions 
se dieu plaist nos avrons assez 
uns mangiers est tost trespassez " 
einsi la dame rehaita 
et par paroles la traita 
tantque dou pense fu issue 
puis se fist enseignier l issue 
de l osteil devers le vergier 
puis commensa a encerchier 
soutilment de quanqu il veoit 
buirons ne bordes ne seoit 
en la cort dont il n enquesist 
tout voloit que cil li desist 
qui par le jardin le menoit 
tantqu il vit qu en la maison oit 
un huis qui en jardin ovroit 
a celui qui li descovroit 
ses demandes dist ' qu est ce la " 
li sergens pas ne li cela 
ains dist que li celiers estoit 
ou la damme ses vins metoit 
' ouvrez le moi biaus dous amis " 
ce dist mes sires sains remis 
cil ovri l uis il i entra 
et li sergens tost li monstra 
quanqu il vost ou celier veoir 
une grant tonne vit seoir 
toute wide sor le chantier 
fors pou plus ou mains d un setier 
de vin que pas n ost despendu 
li prevos qui l autre ot vendu 
sains remis la tonne esgarda 
a son meneor demanda 
s en celle tonne rien avoit 
cil li dist qui bien le savoit 
' sire un petit de vin i a " 
et sains remis pas n oublia 
ce que veue ost sa parente 
la bonne dame si dolente 
' ammis " dist il ' estez arriere 
g irai devers celle maisiere 
tantque je vous apelerai 
gaires ne vous atarderai " 
atant cil s esloigna de lui 
quant il fu seurs de celui 
il se mist en prostration 
dou signe de la passion 
jhesu christ qui en crois deigna 
mort souffrir la tonne seigna 
et proia dieu molt saintement 
qu il feist teil demonstrement 
dont creance fust confermee 
et sainte eglise mieus ammee 
nostre sire dieus entendi 
s oroison et si estendi 
sa grace si plenierement 
que li vins sorst si largement 
de la tonne par s oroison 
qu il s espendi a teil foison 
par le bondon eu pavement 
et sorunda si faitement 
que tous li celiers fu mouilliés 
encor estoit agenouilliés 
sains remis quant cil s escria 
' dieus com grant merveille ci a 
pot ce onques mais avenir 
c uns hon peust faire venir 
de si pau de vin teil plante 
ausis mais en crestiente 
si faite merveille n avint " 
atant se leva sus et vint 
sains remis en celier ester 
et commensa amonester 
le sergent que bien se teust 
ainsi com se rien n en seust 
en celier plus ne sejorna 
a sa niece s en retourna 
et dist ' penseis de joie faire 
dieus a penseit de nostre affaire 
et vous a vin donneit assez 
de teil dont nus ne fu lassez 
a vendengier n a entonner 
largement em poez donner 
de par dieu qui le nos donna 
et par sa grace l entonna 
en la tonne ou pou en avoit " 
et li sergens qui ce savoit 
d autre part ne s en taisoit pas 
parcourre laisoient le pas 
cil qui en ooient parler 
chascuns penoit a tost aler 
tart estoit chascun qui peust 
faire tantque dou vin beust 
que dieus lor avoit envoié 
et de si pou mouteplié 
tel joie avoit 
que conseillier ne se savoit 
nequedent bien se conseilla 
qu outreement se despouilla 
de sa terre s en revesti 
sains remis puis n i reverti 
teil oste fait bon herbergier 
teil senelchal fait bon chargier 
l a baillie de sa despense 
qui de chaumisi se porpense 
de l avule qu il i munda 
qui trois besoins demanda 
ce dont mains estoit besoingneus 
comment sains remis fu soingneus 
de ces trois meschies amander 
volontiers se doit commander 
a sa garde et a sa baillie 
qu encor ne li est pas faillie 
la grace qui il soloit avoir 
si vueil faire a chascun savoir 
qui a lui se welt commander 
qu il soit hardis de demander 
mais que juste soit la requeste 
n i faurra qu il ne la truist preste 
puisque j ai emprise ceste wevre 
de saint remi por cui dieus wevre 
en ceus qui le servent et aimment 
et par bonne foi le reclaimment 
et aoure et aourra 
tant com cist siecle duerra 
ne me weil atant alentir 
ne retraire ne repentir 
que je ne recort de la vie 
ce que j en saurai se ravie 
ne m est la moie vie ansois 
que rimee l aie en fransois 
sains remis coustumierement 
se tenoit solitairement 
por ce que legierement vole 
cuers d omme en pense qui l afole 
quant il ot trop sovent parler 
ce li faisoit sovent aler 
a la chapele saint nichaise 
car il li estoit plus a aise 
et molt plus ententivement 
prioit et plus priveement 
damedieu por ce le faisoit 
autre entente ne li plaisoit 
tous temps sostolt de vanite 
un jor avint qu en la cite 
de reins se fu deables mis 
qui a tous biens est ennemis 
et a son pooir les desgraise 
sains remis iert a saint nichaise 
et prioit si com il soloit 
qui autre solas ne voloit 
tant com il l i pooit entendre 
deables ne vost plus atendre 
a demonstrer sa cruaute 
d un feu enbrasa la cite 
qui tant estoit espoantables 
que bien i paroit que deables 
s estoit de l esprandre entremis 
trop dust demorer sains remis 
a sa gens aidier et secorre 
et la cite dou feu rescorre 
bien cuidoit a cele envaye 
la gent de reins estre traye 
por ce qu a eus ne s assamblast 
gens forainne qui lor emblast 
ce qu il aloient destornant 
ou aucun eust sejornant 
entr eus qui vousist meserrer 
coururent les portes serrer 
molt estoient desconforté 
tout fu a saint remi porté 
que la cite estoit esprise 
quant ceste novelle ost aprise 
li bons arcevesques remis 
derechief est a terre mis 
a proier dieu qu il eust soing 
de lui aidier a cest besoing 
qu or l en veoit mestier avoir 
sains esperis li fist savoir 
que cil ost ce feu alumé 
qui tous dis a acoustumé 
a mettre soi en nuisement 
de ceus qui vivent justement 
sains remis s oroison fina 
et leva sus si enclina 
a l auteil et prist l armeure 
dont crestientez s asseure 
de la chapelle issi en haste 
autresi com en mole paste 
parurent empressez li pas 
es dures pierres au trespas 
saint remi contreval la voie 
encor ne va la qui ne voie 
tesmoingnage de verite 
ce dient cil de la cite 
qu encor i aperent li pas 
sains remis ne s endormi pas 
ains s en vint molt isnelement 
la ou il vit plus aigrement 
le feu alumé et espris 
en dieu avoit hardement pris 
si se metoit parmi la presse 
la ou la flamme iert plus engresse 
le signe de la crois faisant 
et celle tempeste apesant 
qui par louissiaus s amonceloit 
voiant qui veoir le voloit 
et voloit par l air sa et la 
mais onques celle part n ala 
maintenant qu elle s asseoit 
si que toute reins le veoit 
estoit sains remis au devant 
aussis les aloit ellevant 
comme cil qui les pertris chace 
ce jor sot il assez de chace 
tant chassa deable et destraint 
que le feu et la flamme estaint 
et que fors de reins le chassa 
par force tant le menassa 
par une porte s en alerent 
que trosqu a ce jor appelerent 
porte ouverte la gens de reins 
cil jors li fu li deerreins 
car sains remis la fist murer 
ne la vost plus laissier durer 
et dist que grans maus em porroit 
avenir qui ne la clorroit 
por ce vost qu elle fust muree 
que reins en fust asseuree 
et dist qui la destouperoit 
que damedieus l en vengeroit 
car n estoit raisons ne droiture 
que nule bonne creature 
eust mais voie ne trespas 
par la trace ne par les pas 
ou deables avoient passé 
qui orent esté amassé 
por reins mettre a destruiement 
ne tint pas cest commendement 
fercins uns hom qui la manoit 
qu au mur de la porte tenoit 
la closure de sa maison 
sor defois et contre raison 
fist un partruis en la muraille 
por le fiens et por la curaille 
de sa cort par la fors geter 
car s il le fesist charreter 
ne par autre leu l en ostast 
vis li fu que trop li coutast 
dou mur qui si fu estroez 
comme ramentevoir m oez 
prist dieus si apert vengement 
que cil et sa femme ensement 
et tuit si enfant furent mort 
sans languir d une isnele mort 
n en la maison ne remest beste 
tout esleva une tempeste 
et la maisons gaste remest 
que hom ne femme puis n i mest 
ceste vengence nos enseingne 
que molt fait que feus qui desdaingne 
ce que ses prelas li commande 
des ames s aucuns m en demande 
ne sai je comment il avint 
mais nostre seignor en covint 
qui lor consciences savoit 
et bien sot qu a faire en avoit 
si les juja a son plaisir 
mais ce ne vueil je pas taisir 
que j ai en cest miracle apris 
s aucuns est de luxure espris 
ne il a pense de veulie 
qu il ne puist laissier sa folie 
se a saint remi se commande 
et par foi conseil li demande 
bien sera par lui conseilliés 
ne ja ne sera traveilliés 
de feu d enfer en son vivant 
ne apres la mort ne devant 
por teil seurte deservir 
le fait bon amer et servir 
et seignorir et enorer 
et par bonne foi aorer 
et dieus nos doint en mont si vivre 
que de soions delivre 
et que sains remis por nos proit 
que dieus sa grace nos ostroit 
or m ajust deus et sains remis 
por cui je me sui entremis 
de ceste wevre et entremetrai 
se dieu plait tantqu a fin metrai 
ceste peinne que j ai emprise 
toute la terre avoit esprise 
sains remis au temps qu il vivoit 
dou bon renon que il avoit 
au temps dont je paros avint 
c uns riches hom au terme vint 
que dou siecle l estut partir 
n oublia pas a departir 
sa terre ne son tenement 
bien devisa son testament 
une fille avoit mariee 
cui il n avoit pas oubliee 
desque ses maris l espousa 
de sa terre li devisa 
et donna toute la moitie 
bien cuida avoir esploitié 
si eust il se lui leust 
car par ce qu a tous jours eust 
en l eglise de la cite 
de hydrissem la charite 
des oroisons de l esveschie 
por laver ce qu il ot pechié 
et por avoir part ou servise 
donna sans nule autre devise 
as chenoines tout quitement 
l autre moitie dou tenement 
qu a son oes avoit retenue 
la fille qui la fu venue 
et ses maris sans contredit 
fist creanter ce qu il ot dit 
et a tous jors quite clammer 
et por s aumosne confermer 
en donna ses lettres pendens 
si comme cil qui atendens 
i estoit de son sauvement 
il fist par bon entendement 
ce qu il fist et molt li valut 
mais ses genres cui ne chalut 
ne de son mal ne de son bien 
ne se contint pas vers lui bien 
por otroit ne por sairement 
ne vost laissier qu en tenement 
ne mesist main par covoitise 
contre dieu et contre justise 
por la felonnie achever 
et por l eglise plus grever 
les seignors en araisonna 
et dist qu en gage lor donna 
ses sires li pere sa femme 
qui l or avoit donné por s ame 
quant encor iert sains et delivres 
et qui n avoit sus que cent livres 
or les avoit appareilliés 
sor ce dist il ' vous conseilliés 
biau seignor si ferez molt bien 
aiez le vostre et je le mien 
si comme chascuns doit avoir 
puisque je weil rendre l avoir 
bien doi ravoir mon heritage 
que vous avez tenu en gage " 
li seignor molt se mervillerent 
nequedant bien si conseillerent 
si comme cil qui droit avoient 
et selonc ce que il savoient 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
xxx 
' j esgarderai que vous ferez 
et tantque vous me proierez 
ferai por voir le vous afi 
desorenavant vous deffi " 
li chevaliers molt s aati 
de mau faire et s i enbati 
au plus tost qu il s i post enbatre 
ne passerent trois mois ne quatre 
que tantost sor l eglise pris 
que cent mars en valut li pris 
ou plus quant il fu mis en summe 
un evesque avoit molt saint homme 
a hidrissem quant ce avint 
l eglise a lui plaindre se vint 
dou chevalier et dou meffait 
qu il avoit au leur prandre fait 
il lor em promist a tenir 
droit et le fist a cort venir 
quant venus fu si amenda 
apres se plaint et demanda 
sique bien cuidast qu il eust 
grant droit qui ne le conneust 
et arramist par tesmoingnage 
a prover que cel heritage 
avoit l eglise en gage eu 
et plus en avoit receu 
qu ele n ost sus presteit d avoir 
si le voloit quite ravoir 
contre ce se fu conseilliee 
de respondre et apparilliee 
l eglise de son droit tenir 
et dist qu ele feroit venir 
tesmoins vis et parlans qui furent 
la ou en aumosne recurent 
la terre dou pere sa femme 
que por le sauvement de s ame 
lor donna a son testament 
et a sa femme ensement 
voiant plusors gens le jurerent 
a tenir et aseurerent 
' or fait mal qui nous les en traveillent 
seignor cui valoir puet si vaillent " 
dist li vesques ' je vous en doing 
jor que pres soient li tesmoign 
des deus pars si com il devront " 
li clerc distrent qu il en avront 
quanque mestiers lor en sera 
et cil aussis qui provera 
sa querele raisnablement 
d amedeus pars communement 
fu li jors nommez receus 
este les vous de cort meus 
tous les maus esmuet et atise 
avuleez en de covoitise 
avuleez ce sans doute 
car en loiaute ne voit goute 
et de legier chiet et asoupe 
en tous maus cuisans elle estoupe 
et si puet avoir nom par droit 
feus ardans car nus feus n ardroit 
si ardamment com elle esprent 
par tout la ou elle se prent 
li chevaliers tant s entremist 
et tant donna et tant promist 
que dou feu dont il estoit pris 
en ost trois avuec lui espris 
a la mensonge tesmoinnier 
et le voir faire mensongier 
et lor ost par cuer fermee 
sa tricherie et enfourmee 
et tantes fois fait recorder 
qu il n en peussent descorder 
de lor partie se penerent 
li seignor tantqu il amenerent 
teux tesmoins au jor qu il savoient 
le voir et qui esté avoient 
au don otroier et donner 
dont a tort les voloit pener 
li chevaliers qui plainnement 
avoit faussé son sairement 
li vesques fu au plait tenir 
' seignor " dist il ' faites venir 
vos tesmoingnages s es orrai 
et au plus droit que je porroi 
en ferai dire jugement " 
li chevaliers premierement 
ses trois faus tesmoins presenta 
' sire " dist il ' ci present a 
trois hommes que j ai fait venir 
por ma droiture retenir 
qu furent a prester l avoir 
et l aidierent a recevoir 
si lor en doit bien sovenir 
loiaute les i fait venir 
por tesmoingnier la verite 
il n ont a moi affinite 
ne de parent ne de neveu 
sor ce qu il en diront m aveu " 
li sains furent aparilliés 
et li tesmoing agenouilliés 
qui firent le faus sairement 
li chenoinne orent ensement 
tous pres lor tesmoins clers et lais 
qui furent a faire le lais 
et qui la verite savoient 
et la chartre qu il en avoient 
ou li seaus celui pendoit 
qui a nul mal n i entendoit 
quant il fist l aumosne et le don 
dont dieus le rende guerredon 
cil se porent seurement 
agenoillier au sairement 
quant faite orent la seurte 
de dire voir por la purte 
de chascun par soi recevoir 
et por mieus enquerre le voir 
les fist chascun par soi venir 
et l un loins de l autre tenir 
cil qui escoutoit le recort 
si furent mieus a un acort 
li parjuré li menteor 
li desloial li tricheor 
que cil qui le voir recorderent 
nequedent auques s acorderent 
mais ne se furent apensé 
li seignor qui nul mau pense 
de tricherie n i avoient 
por ce que lor droit y savoient 
s en estoient asseuré 
siqu ainsqu il eussent juré 
ne s orent fait parler ensamble 
' sire evesques que vous en samble " 
dist li chevaliers maintenant 
' cist seignor ont esté tenant 
longuement de ma teneure 
or m en metez en vesteure " 
li vesques qui molt bien savoit 
que li chevaliers tort avoit 
et li autre qui le savoient 
mervilleus anui en avoient 
fors le chevalier seulement 
et ceus qui le faus sairement 
avoient fait por lui aidier 
n i eust mais de quoi plaidier 
a la coustume et as usaiges 
des cors mais li vesques fu sages 
qui vit la grant desloiaute 
de celui qui la feaute 
qu il avoit a l eglise faite 
avoit rapelee et retraite 
si vint l evesque a grant despit 
un jor demanda de respit 
si comme dieus li conseilla 
qui por l eglise alors veilla 
' seignor " dist il ' oi avons 
les tesmoins parler et savons 
comment il est de cest afaire 
et moi le covenroit si faire 
que vers nului ne mespreisse 
mestiers m estoit que je feisse 
droit a chascun plenierement 
je n en os faire jugement 
par moi se plus n ai de conseil 
d une part et d autre conseil 
que nos preingnons jor avenant 
et je vous mes en covenant 
que plus de respit n i avra 
que chascun n ait qu avoir devra 
je manderai mon bon ami 
l arcevesque de reins remi 
si los que sor lui nos metons 
dou tout et de plait nos getons 
car il savra si terminer 
cest afaire et a fin mener 
que nos ne nos en devrons plaindre 
por pais faire et por noise estaindre 
los qu einsis soit acreanté 
biaus sire a vostre volente " 
dirent li chenoinnes ' en serons 
et bien nos en acorderons 
a lui et a son jugement " 
et li chevaliers ensement 
dist que bien s i assenteroit 
car ja por lui n en mentiroit 
li bon arcevesques vaillans 
en cui nus biens n estoit faillans 
li jors fu nommez et cueillis 
des deus pars et li plais faillis 
atant est la cort departie 
et li vesques por la partie 
de l eglise fu curieus 
molt avoit esté anvieus 
que si la veoit chanceler 
or li a dieus fait appeler 
teil conseil qui bons li sera 
et toute la relevera 
seur cui de deus pars s est remis 
il et mes sires sains remis 
estoient ammi et acointe 
et lor amors estoit si jointe 
que riens que li uns d eus seust 
dont li autres besoing eust 
ne fust mise en delaiement 
neporquant coustumierement 
estoient il appareillié 
a tous aidier et conseillié 
maiement plus clarte veraie 
au soleil quant il plus cler raie 
puet avoir la lune foison 
ne puet estre en comparoison 
de saintee a saint remi 
mis li evesques qui s arrami 
a oir par lui jugement 
et par cui amonestement 
s estoient d amedous pars mis 
sor ce que en diroit sains remis 
li vesques fu en porveance 
ne vost pas mettre en delaiance 
qu il n en voiast saint remi querre 
hydrissem en tieche terre 
est une citeis en saissoigne 
deus jornees delez coloigne 
de la fist li vesques movoir 
un sergent et par estovoir 
li enjoint qu il ne resteust 
troqu atantque trové eust 
l arcevesque dont il avoit 
teil besoing com il bien savoit 
qu i devoit aler en besoing 
et cil sans criemme et sans resoing 
cui li vesques le commanda 
tant enquist et tant demanda 
qui li fu a reins enseingniés 
tous fu en joie proveingniés 
ses penses de ceste novelle 
et molt li fu plaisans et belle 
que troqu a reins ne s arestut 
bien sot si comme lui estut 
et ses sires li ost rouvé 
quant ost saint remi trové 
conter et dire son message 
a la manniere d omme sage 
de dieu le salua ansois 
apres li conta en fransois 
queus besoings l avoit mis en voie 
' sire " dist il ' a vous m envoie 
de hidrissem dela coloingne 
mes sires par molt grant besoingne 
li vesques vostre bons ammis 
ne sui pas de si loins tramis 
sans grant besoing molt aparant 
veez ce les lettres aparant " 
sains remis le seel brisa 
l escriture li devisa 
quez li besoins l evesque estoit 
et comment sor lui se metoit 
l eglise de faire l esgart 
comment il covient qu il esgart 
selonc ce qui est avenu 
de ce que l eglise a tenu 
qu ele ne perde sa droiture 
tout li devisa l escriture 
des lettres ou tout iert compris 
comment d ambedeus pars l ont pris 
a tenir ce qu il en diroit 
sains remis dist que il iroit 
et que bien i seroit a heure 
s essoinnes ne li coroit seure 
teus qu il ne peust refuser 
et qu il s en peust escuser 
par droit se lui mesavenist 
tantqu au jor nommé ne venist 
sains remis sans essoinne querre 
por aler en tieche terre 
commanda son oirre aprester 
qu il n avoit cure d arester 
ne de faire delaiement 
pres fu par son commandement 
quanqu en la voie li covint 
tant erra qu a hidrissem vint 
ou par molt grant devotion 
le recut a procession 
li vesques et tous li clergies 
a grant honor fu herbergiés 
tant atendi et sejorna 
que li jors nommez ajorna 
por quoi li vesques mandé l ot 
li chevaliers qui apelot 
l eglise vint au jor nommé 
tout cuidoit avoir assommé 
qu il n eust mais que plaidier 
et que ce li deust aidier 
que la cort avoit receus 
les faus tesmoins qu il ot eus 
et quant chascuns ost recordé 
par soi qu il n orent descordé 
si vost estre en saisine mis 
la fu mes sires sains remis 
por justice et por droit tenir 
a s audience estut venir 
toutes les propositions 
et puis les allegations 
et la forme des provemens 
et quez fu li descordemens 
devers l eglise au recorder 
d autre part oi descorder 
le chevalier qui comme gage 
voloit rapeler l eritage 
dont l eglise avoit bons garans 
clers et lais encor aparans 
a prover qu a droit le tenoit 
et que d aumosne li venoit 
et qu il avoient la esté 
ou cil qui par teil engreste 
s estoit contre l eglise mis 
avoit creanté et promis 
que jamais n i reclameroit 
et que par tort le requerroit 
ne droit n avoit en la clammor 
por haine ne por ammor 
par proiere ne por louier 
ne peust nus a ce ploier 
sains remis que contre droiture 
se vosist mettre en coverture 
molt durement se mervilloit 
dou chevalier qui travilloit 
l eglise si desloiaument 
et trespassoit son sairement 
et encor ades se plainnoit 
que la cors ver lui se fainnoit 
ne pas n i avoit foi trovee 
quant sa querelle avoit provee 
qu ele ne li estoit rendue 
or ravoit fait une atendue 
ou il cuidoit que terminee 
deust sa cause estre et finee 
la gent qui savoit la venue 
saint remi estoit la venue 
por escouter quel jugement 
il feroit de ce tenement 
' sire chevaliers biaus ammis ' 
ce dist mes sires sains remis 
' prenez bon conseil si laissiés 
le tenement qui fu laissiés 
a l eglise absoluement 
et gardez vostre sairement 
faites samblant que vous creez 
en dieu et si vous recreez 
de cest clain que vous avez fait 
car trop i a vilain meffait 
et trop laidement se destroie 
hom qui sainte eglise gerroie 
et au deable s acompaingne 
vostre femme vostre compaingne 
vous deust bien a ce mener 
que ja n i deussiés pener 
por ammor son seignor son pere 
qui vous amma or le compere 
et bien pert qu onques ne l amastes 
quant en s aumosne reclamastes 
quez tesmoins que vous eussiés 
je ne voi que vous peussiés 
souffire a tantes gens desdire 
conme j oi tesmoinier et dire 
qu il donna a son testament 
a l eglise cest tenement 
et toute la gent vous em blame 
ostés vous de cri et de blasme 
si laissiés avoir quitement 
ceste eglise son tenement 
si ferez que preus et que sages 
sire " dist il ' c est li usages 
dou clergie qu i se tient ensamble 
or me dites se drois vous samble 
puisque j ai mes tesmoins eus 
a jor que cors a receus 
ne de jor n i ai defailli 
encor m aiés vous assailli 
de parole que je ne l aie 
la cort fait mal qui me delaie 
et traveille quenqu ele puet 
et puisque dire le m estuet 
je ferai tant que je ravrai 
le mien si que gre n en savrai 
ceus qui m en sont nuisement 
je resai pladier autrement 
que par cort de crestiente 
ammis vous n avez volente " 
dist sains remis ' de raison faire 
qui voulez a force retraire 
a vous l aumosne que por s ame 
donna li peres vostre femme 
quant il estoit encore vis 
vous dites que vous est avis 
que la cort vous defaut de droit 
mais il vous iert fais orendroit 
s a droit vous en volez tenir 
et s il em puet mais sovenir 
celui qui cest don atira 
tenrez vous ce qu il en dira 
je croi qu il n en mentira pas " 
li chevaliers eneslepas 
respondi ' o je volentiers 
se cil qui en fu iretiers 
m en puet jeter par son recort 
a clammer tout quite m acort 
cest parole li fist dire 
ce qu il ost honte d escondire 
si merveilleuse parteure 
comment que de la teneure 
qu il clammoit deust avenir 
n osa laissier a retenir 
de par saint remi l arammie 
d autre part il ne cuida mie 
que si grant merveille avenist 
que por nul homme revenist 
de la dont nus hom ne revient 
et ou tous aler nos covient 
por voir dire ne por mentir 
ce li fist auques assentir 
molt avoit grant gent la venue 
por la joie de la venue 
le bon arcevesque remi 
qui oirent qu il arrammi 
le chevalier si faitement 
de tenir soi au jugement 
plainnement sans plus et sans mains 
dou plait qui estoit entre mains 
teil comme li mors l en feroit 
que des deus pars tenus seroit 
sains remis les gens apela 
' bonnes gens " dist il ' venez la 
ou le cors gist si m i menez 
et vous por ce tuit i venez 
que vous m i aidiés a proier 
nostre seignor que d avoier 
ceste querelle s entremette 
et conseil a s onor i mette " 
sains remis et cil qui la furent 
vers la cimentiere s esmurent 
droit a la tombe ou cil gisoit 
que l eglise a juge eslisoit 
sor cui mes sires sains remis 
et li chevaliers s estoit mis 
por la querelle terminer 
et a raisnable fin mener 
lors fist sains remis s oroison 
que dieus feist demonstroison 
par que cil pueples mieus creist 
et de son tort se recreist 
li chevaliers que il faisoit 
a l eglise se lui plaisoit 
qu en cors qui gisoit sous la lamme 
de la tumbe renvoiast l ame 
a tesmoingnier et dire voir 
qui devoit celle terre avoir 
sains remis atant se leva 
la terre fendi et creva 
et la tumbe se descovri 
de la lamme et arriere ovri 
la char dedens la sepouture 
estoit fondue en porriture 
et li os tuit nus singlement 
gisoient atireement 
de chief en chief la sepouture 
sans liens et sans coverture 
si comme li cors ost esté 
la monstra dieus de sa poeste 
non pas toute mais en partie 
car si comme se resartie 
fust la copleure rajointe 
qu il n i fausist ne ners ne jointe 
fist veant qui le vost veoir 
le cors en la tumbe asseoir 
sans la cople desatirier 
ne tresposer ne empirier 
que forme sans char aporta 
et sains remis li enorta 
et en nom sainte trinite 
li enjoint que la verite 
dou tenement feist savoir 
qui par droit le devoit avoir 
' sire " dist il ' grant mal me fait 
mes genres cui j ai grant bien fait 
je li fis bien il m a trai 
si l ammai et il m a hai 
qui ce me taut dont me venoit 
li secors qui me soustenoit 
et deffait le don que je fis 
dont j estoie seurs et fis 
que mes sauvemens i gisoit 
par les oroisons qu en disoit 
por moi l eglise et devoit faire 
cil qui cest bien me welt deffaire 
est vers moi traites provez 
ou sera bons ammis trovez 
quant cil ma garison deffait 
que j avoie de noient fait 
feus est qui a autrui s atent 
et qui a bien faire n entent 
tant com il en a le pooir 
bien le poez a moi veoir " 
li mors atant se restandi 
et sor la tumbe s estandi 
la lamme qui s estoit levee 
et la terre qui fu crevee 
se rejoint si entierement 
qu il n i aparut autrement 
qu ainsoisque ce fust avenu 
a grant merveille fu tenu 
et tant i ot dont merveillier 
comme de mort homme esveillier 
sor tous fu esbahis et pris 
cil cui li mors avoit repris 
et apprové de tricherie 
bien vit que s outrecuiderie 
estoit atainte et il atains 
mournes et mas pales et tains 
molt dolans et molt repentans 
de ce qu atains estoit mentans 
voians tous si proveement 
quite clamma le tenement 
comme cis qui droit n i avoit 
et gehi que de voir savoit 
que trop en avoit entrepris 
si l avoit covoitise espris 
que droiture i avoit estainte 
' or est ma tricherie atainte 
dist il a saint remi ' biaus sire 
proiés dieu qu il me pardoint s ire 
car malement ai esploitié 
et je donrai l autre moitie 
a vostre eglise quitement 
et quanque j ai outreement 
si m assolez de mes pechies 
dont trop vilment sui entechiés 
si ai grant mestier de bon mire " 
sains remis dist ' dieus le vous mire 
li sires qui fist tout le monde 
et de tous maus vous face monde " 
por loer ce don a tenir 
fist avant sa femme venir 
si qu il et elle s en demirent 
et es mains saint remi se mirent 
et se firent confes a lui 
por la partie de celui 
que il donna a saint remi 
sont li chenoine si ami 
et si d une communite 
en l une et en l autre cite 
des deus eglises li chenoinne 
sans contredit et sans essoinne 
quant por aucun affaire avient 
que de hidressem a reins vient 
chenoinnes ou de reins va la 
autretant et autreteil a 
com uns de ceus sor cui i vient 
et par droit tenir le cowient 
que nus d eus contre ce n ira 
que sains remis en atira 
et ainsis a esteit tenus 
tantqu au jor d ui sommes venus 
merci dieu qu m a porveu 
ne me truis de riens descreu 
n em loquence amenuisiee 
preste est ma langue et aguisiee 
a reconter con faitement 
dieus ouvra a l essaucement 
de son nom et de saint remi 
de nostre morteil ennemi 
deable qui ades goulouse 
nostre mal avoit a toulouse 
la fille d un haut homme plainne 
qui soufferte en avoit la painne 
sans alegement des s enfance 
n avoir n em pooit delivrance 
si l avoit menee ses pere 
a romme a la tumbe saint pere 
et quant garir ne post a romme 
mener la fist a un saint homme 
qui beneois estoit nommez 
de grant saintee renommez 
beneois en nom et en fais 
cil par cui establis et fais 
fu li sains ordres moiniaus 
deus lumieres especiaus 
avoit a ce terme li mons 
saint benoit dela les mons 
et saint remi desa en france 
la pucelle por delivrance 
qui tant avoit esté penee 
fu a saint beneoit menee 
mais ne plost dieu que garison 
i recovrast par oroison 
que sains beneois peust faire 
nostre sire dieus cest affaire 
voloit achever autrement 
par un molt fort conjurement 
esploita tant sains beneois 
que li esperis maleois 
qui dedens la pucelle estoit 
li dist qu en vain s entremetoit 
de lui tolir cel abitacle 
' ja dieus ne fera teil miracle 
qu il me gest de ceste chaitive 
par saintee d omme qui vive 
se remis de reins ne m en gette 
n est nus fors lui qui fors m en mette " 
sains beneois molt s esjoi 
quant il ost cest respons oi 
que maugre sien le gehissoit 
cil qui si envis s en issoit 
comment il en seroit fors mis 
as compaingnons et as ammis 
la damoiselle forsenee 
qui a lui l avoient menee 
por secors et por delivrance 
dist qu il s en venissent en france 
au bon arcevesque remi 
qui en geteroit l annemi 
dou cors et garie et sanee 
la renvoieroit et senee 
' et je di je vous baillerai 
mes lettres et li manderai 
par mon message qui ira 
la et de par moi li dira 
que je vous i ai envoiés 
or gardez que creans soiés 
ou fil de la virge marie 
car toute revenra garie " 
lors fist unes lettres escrire 
dont je vueil la fasson descrire 
si dieu plait si espressement 
que les paroles proprement 
i retenrai ou la vaillance 
qu eu sens au mains n i ait faillance 
a remi son pere en dieu mande 
le salu qu a son oes demande 
beneois par cui est donnee 
moiniaus regle et ordenee 
' molt m a raempli de leece 
la grant joie de ta proece 
et ce que tant te sai vaillant 
que ce qu en moi est defaillant 
de bien est en toi recovré 
dieus qui si a en toi ovré 
que toutes vertus i abonde 
welt que ta sainteez responde 
a faire ce que li pechies 
me tout dont je sui entechiés 
et desormais soient taisant 
cil qui de moi vont los faisant 
ne me teingnent mais por saint homme 
car en toi est toute la somme 
de vertus et de saintee 
uns dons que dieus a deveé 
a tous est a toi otroiés 
loés soit dieus et graciés 
qui welt que sa grace en toi vive 
en son nom ceste chetive 
cui deable a assegiee 
te proi qu ele soit alegiee 
par t oroison dou felon oste 
por ce seignor l en gette et oste 
qui chies est et nos sommes membre 
et en teil menniere t en membre 
que tu en faces sacrefice 
dou fil au pere en ton office 
que la valors de ta hautece 
en esleest ma petitece " 
en joie de sa delivrance 
atant s en tornerent vers france 
cil qui avoient la menee 
la damoiselle forsenee 
et son message i fist venir 
sains beneois por eus tenir 
compaignie et por solas faire 
et por aidier de lor affaire 
et por ces lettres presenter 
tuit ensamble sans arrester 
a toulouse s en repairierent 
au roi alari desclairierent 
comment lor estoit avenu 
cil alaris avoit tenu 
grant ost et grant chevalerie 
en france et a sa seignerie 
en avoit fait grant par torner 
or estoit alez sejorner 
a toulouse lui et sa gent 
et despendre l or et l argent 
qu il avoit en france aquesté 
ou il avoit a ost esté 
d un parage et d une acointence 
estoit alaris sans doutence 
et li peres a la pucelle 
cui de si cuisant estancelle 
avoit li venins dou maufe 
le cors et le cuer eschaufé 
ne secors n en pooit avoir 
le roi alari fist savoir 
li haus hom cui fille elle estoit 
que garison li prometoit 
sains beneois par saint remi 
s en proia comme son ammi 
que ses lettres i envoiast 
et qu en teil forme l en proiast 
que sa proiere fust oie 
li rois ne fist pas sorde oie 
ains lor bailla molt volentiers 
tant tinrent voies et sentiers 
qu il vinrent a reins la cite 
les deus salus d umilite 
saint beneoit li presenta 
cil qui les lettres aporta 
sains remis de joie plora 
et nostre seignor aora 
des salus et dou mandement 
saint beneoit molt doucement 
et dist ' sire dieus graciez 
soiés vous qui saintefiez 
nostre temps de vostre saint homme 
par cui li mondes vous renomme 
et plus en estes aorez 
n est pas li mons si efflorez 
de bien qu encor n i ait lumiere 
n a pas tout estaint la fumiere 
de l oscurte qui endurcist 
les mavais cuers et obscurcist " 
toute fu a ceste requeste 
la volentez saint remi preste 
nequedent molt le refusa 
et par simplete s escusa 
qu a ce n estoit pas souffisans 
non pas por ce que despisans 
fust d aidier a cui qu il pooit 
et ce que ceus plorer veoit 
qui amenee l i avoient 
et par le traitor savoient 
qui la tenoit en sa prison 
que par lui avroit garison 
pitiez l esmust a otroier 
des gens qu il veoit souploier 
que volentiers em proieroit 
et ce que si l en requeroit 
sains beneois li raploia 
a faire ce qu il li proia 
por plus dignement presenter 
s oroison a dieu por chanter 
la sainte messe s atorna 
apres la messe se torna 
vers la gent et vers la desvee 
et cil qui tant l avoit grevee 
quant saint remi senti venir 
sot bien qu il ne porroit tenir 
plus l abitacle qu il tenoit 
et que guerpir li covenoit 
molt fu dolans et anuieus 
si s escria comme envieus 
et plains de mautalant et d ire 
et maugre sien li covint dire 
car dieus li fist dire par force 
' remi remi pas ne m efforce 
ta vertus ne ta charitez 
ains m en geste humilitez 
beneoit qui n a la victoire 
onques sor lui n en aies gloire " 
tuit cil qui ceste vois oirent 
en loer dieu s en esjoirent 
sains remis avoit des merites 
de saintee sains esperites 
armé si ne s ayra pas 
ains li enjoint eneslepas 
qu il issist fors de la pucele 
en nom ihesu crist cui ancele 
elle estoit et par cele entree 
par ou si mavaise ventree 
li estoit ou cors embatue 
li fel qui tant l avoit batue 
qui vit qu il pardroit son manoir 
ne plus n i pooit remanoir 
par la saintee saint remi 
la destraint tantqu ele vomi 
et jeta si grant pullentie 
qu a grant painne fu consentie 
tant estoit de mavais covine 
la pucelle chai souvine 
toute la gent et sains remis 
sorent bien que li ennemis 
j ost pris molt felenessement 
congie a cest deslogement 
mais de tant les ost escharnis 
que sains remis ne fu garnis 
de sa guile au donner congie 
qu il n ost le vaissel chalengié 
qu il s en alast si sainnement 
qu il n i eust empirement 
sains remis atant se parti 
de la gent si se desvesti 
et a l eglise s en rala 
a painnes fu il venus la 
quant cil furent aperceu 
qui remerent que deceu 
avoit li baras l ennemi 
eus et mon seignor saint remi 
par traison et par envie 
car le cors troverent sans vie 
or fu tout a recommencier 
assez fu qui ala nuncier 
a saint remi ceste aventure 
comment la male creature 
estoit de la pucele issue 
qu ocise l avoit a l issue 
sains remis s en torna corant 
de duel et de pitie plorant 
de duel car molt estoit dolens 
que li traitres li pullens 
avoit l ame dou cors partie 
et retenue a sa partie 
et pities molt le destraingnoit 
de deus dammages qu il plaingnoit 
l un dou cors et l autre de l ame 
qui descendue estoit en flame 
de feu d enfer et en ardure 
en pullentine et en ordure 
dou mal que li fel avoit fait 
se rendoit coupable et meffait 
et homecide de la vie 
qui a celie estoit ravie 
qui venue estoit d autre terre 
secors et delivrance querre 
de si vilainne enfermete 
comme a issir de poeste 
au deable et de sa proison 
or avoit fait teil mesprison 
qu avoir l en deust deffendue 
si li avoit toute rendue 
si s en acusoit em plorant 
einsis vint celle part corant 
ou li cors sans ame gisoit 
et sa gent grant duel en faisoit 
qui l i avoient amenee 
en esperance que sanee 
la deussent ravoir et sage 
et descombree de l ostage 
dont tant avoit esté penee 
or estoit sa vie finee 
si en estoit sa gent molt triste 
en monstier saint jehan bautiste 
ou li cors estoit demorez 
vint sains remis tous esplorez 
les gens proia molt doucement 
qu il proiassent communement 
nostre seignor que lui pleust 
que celle ame congie eust 
de repairier a la maison 
dont li fel par sa traison 
l avoit partie et dessemblee 
en larrecin et en emblee 
a faire teil peticion 
se jeta en prostracion 
voiant tous sor le pavement 
et proia dieu si faitement 
mostre seignor qu il l entendi 
et que l ame a son cors rendi 
et fust vive sainne et senee 
et jehi puisque ramenee 
l avoit dieus par ceste oroison 
de la tenebreuse proison 
d enfer dont dieus tous nos deffende 
et nos doint que por nos entende 
sains remis a dieu apeler 
qu il ne nos i last avaler 
por entechement de pechie 
dont nos soiommes entechié 
car sa puissance est encor teus 
de par dieu que nus hom morteus 
qui l apiaut par devotion 
ne faut a sa peticion 
por que dieus se doive entremettre 
de teil requeste a oevre mettre 
soit de peril soit de pechie 
dont aucuns se sache entechié 
soit de quelque mesaventure 
a cui requeste la closture 
d enfer n ost pooir de tenir 
qu il ne covenist revenir 
l ame ou cors de la provencele 
einsis s en rala la pucele 
en son pais molt liement 
au los et a l essaucement 
dou nom dieu et de saint remi 
son arcevesque et son ami 
aoreis soit dieus et loez 
qui fist si comme vous oez 
por saint remi tante bele oevre 
dont li escris ci nos descuevre 
qu il ost un voisin gentil homme 
mais liu ne dont il fu ne nomme 
cui grans enfermetez ot pris 
lors connut que trop ot mespris 
quant bautisiés n avoit esté 
quant il senti l enfermete 
de la mort de l ame cremi 
s envoia querre saint remi 
que nus essoingnes n ou tenist 
s i pooit qu a lui ne venist 
car molt avoit grant volente 
de recevoir crestiente 
sains remis molt joieusement 
sans jor de contremendement 
sans delaiance et sans respit 
sans desdaingnier et sans despit 
le malade ala visiter 
et soi de la dette aquiter 
qui de par dieu li fu enjointe 
la ou il ot la teste enointe 
quant il fu prestres ordenez 
et li pooirs li fu donnez 
d assourre et d escumenier 
et dou cors dieu sacrefier 
d esvesque et de provoire enoindre 
d uevre de penitence enjoindre 
a ceus qui par contricion 
li feroient confession 
sains remis au malade vint 
de la besoingne li sovint 
por cui il i estoit venus 
li premiers conseus fu tenus 
d anuncier la sainte creance 
ne vost pas mestre en delaiance 
que toute ne li enseignast 
cil proia qu il le prinseignast 
et baptisast isnelement 
et il si fist molt liement 
le cresme et l oile demanda 
a aporter le commanda 
un prouvaire qui la manoit 
et qui la parroche tenoit 
' sire " dist il ' mau sui baillis 
oiles et cresmes m est faillis 
tout l ai oan en oevre mis 
frere " respondi sains remis 
' or ne vous en desconfortez 
mais les ampoules m aportez 
ou cresmes et oiles sieut estre " 
endeus les aporta li prestre 
et li dist la quele servoit 
au cresme quant il en avoit 
par celi connut sains remis 
en la quele il ost oile mis 
sains remis molt hardiement 
comme cil qui certeinnement 
savoit que dieus conseil metroit 
en ce dont il s entremetroit 
et maintes fois l avoit prové 
qu a tous besoins l avoit trové 
de lui aidier appareillié 
ot tost parlé et conseillié 
a cui a dieu de cest affaire 
bien sost qu il en covenoit faire 
et selonc ce s en entremist 
sor l auteil les ampoules mist 
puis mist les deus genous a terre 
por demander dieu et requerre 
qu en celle wevre conseil meist 
teil que cil pueples mieus creist 
dieus recut en gre s oroison 
si tramist a grant foison 
oile et cresme et ot ce sachiés 
as deus ampoules atachiés 
deus brieves a enseignement 
qu il n eust entrechangement 
a prandre l oile por le cresme 
bien moustra dieus que cest bautesme 
voloit avoir outreement 
et mener ordeneement 
bien sot mes sires sains remis 
que dieus ost oile et cresme mis 
es ampoules et fait descendre 
si se leva s es ala prandre 
puis vint a celui si l enoinst 
et sa creance li enjoinst 
qu il li ost trois fois demandee 
quant sa foi li ost commandee 
doublement fu medecinez 
car ses maus fu aterminez 
et s ame sauvee et garie 
qui sans bautesme fust perie 
quant troye fu destruite et arse 
en plusors terres fu esparse 
la gent qui fuiant s en parti 
en lombardie s en flati 
awec enee une partie 
de l ost qui la fu partie 
a troie ot mes francus aincois 
por cui furent nommez francois 
apres lui cil de son lignage 
en une terre molt sauvage 
qui jadis ost nom illirie 
or est nommee honguerie 
s en alerent et si me samble 
qui furent douze mile ensamble 
en honguerie demorerent 
une cite et estorerent 
en une terre mareschiene 
francois celle gens troiene 
lor cite sicambre nommerent 
et tant en la terre abiterent 
que molt furent mouteplié 
merveilles furent amplié 
au temps que valentiniens 
regna uns orguillous paiens 
a cui il tuit obeissoient 
et lor cheveus croistre laisoient 
cils francois dont molt i avoit 
nus d eus l usage ne savoit 
de rere ne de roaingnier 
por eus acroistre et proveignier 
a ost en alemaigne entrerent 
trop qu a tornai ne s aresterent 
a cambrai et desiqu a somme 
ne laissierent en pooir homme 
ne en grant partie de france 
ne pot france avoir delivrance 
de ceste tribulacion 
tantque vint au temps claudion 
et moroveu qui molt eust 
esteit preus se dieu conneust 
cil les retint et les garda 
et li communs d eus esgarda 
qu il voloient estre nommé 
dou nom le fort roi renommé 
moroveu morovien 
aussis por valentinien 
qui fors et fiers avoit esté 
et qui molt avoit conquesté 
et lor sire ost esté ainsois 
furent apelé fier francois 
dont englois encor les tesmoignent 
a fiers por ce qu il les resoingnent 
quant moroveus fu trespassez 
si refu li sornom qu assez 
ne furent plus morovien 
ains reurent lor nom ancien 
appelez refurent francois 
si com il estoient ainsois 
et tinrent des lors en avant 
le nom que il orent devant 
toringe tint en sa saisine 
de par la royne blasine 
heudrez li peres clodoveu 
et regna apres moroveu 
toringe estoit adont nommee 
la terre qui or est clamee 
tiesche terre par le conte 
de l estoire qui apres conte 
que francois a ce temps alerent 
a trieves et tant avalerent 
que il vinrent en la marine 
a couloingne qui agripine 
fut nommee anciennement 
firent molt grant conquerement 
et a trieves molt gaaignierent 
molt occirent et mehaingnierent 
de ceus qui adont i estoient 
environ le rin abitoient 
gens qui la estoient de romme 
venu et d un romain haut homme 
