ki petit semme petit quelt 
et qui auques requeillir velt 
en tel liu sa semence espande 
que diex a cent doubles li rande 
car en terre qui riens ne valt 
bone semence seche i faut 
crestiens semme et fait semence 
d un romans que il encomence 
et si le seme en si bon leu 
qu il ne puet sanz grant preu 
qu il le fait por le plus preudome 
qui soit en l empire de rome 
c est li quens phelipes de flandres 
qui valt mix ne fist alixandres 
cil que len dist qui fu si buens 
mais je proverai que li quens 
valt mix que il ne fist assez 
car cil ot en lui amassez 
toz les visces et toz les maus 
dont li quens est mondes et saus 
li quens est teus que il n escoute 
vilain ne parole estoute 
et s il ot mesdire d autrui 
quels que il soit ce poise lui 
li quens aime droite justise 
et loiaute et sainte eglise 
et toute vilonnie het 
s est larges que len si ne set 
qu il done selonc l evangille 
sanz ypocrisie et sanz gille 
qu el dist ne sache ta senestre 
les biens quant les ta destre 
cil le sache qui les recoit 
et diex qui toz les secrez voit 
et set totes les repostailles 
qui sont es cuers et es entrailles 
l evangille por che dist ele 
les biens a ta senestre cele 
le senestre selonc l estoire 
senefie la vaine gloire 
qui vient de vaine ypocrisie 
et la destre que senefie 
carite qui vient de bone oevre 
pas ne se vante ancois se coevre 
si que ne le set se cil non 
qui diex et caritez a non 
diex est caritez et qui vit 
ce tesmoigne selonc l escrit 
sainz pols et dist si com je di 
il maint en dieu et diex en li 
dont sachiez bien de verite 
que li don sont de carite 
que plus a li bons cuers plus done 
onques nului n i araisonne 
fors son bon cuer le debonaire 
qui li loe le bien a faire 
ne valt cil mix que ne valut 
alixandres cui ne chalut 
de carite ne de nul bien 
oil n en doutez ja de rien 
dont avra bien salve sa paine 
crestiens qui a tant de paine 
par le comandement le conte 
a rimoier le meillor conte 
qui soit contez a cort roial 
ce est li contes del graal 
dont li quens li bailla le livre 
oez coment il s en delivre 
ce fu au tans qu arbre foillissent 
que glai et bois et pre verdissent 
et cil oisel en lor latin 
cantent doucement au matin 
et tote riens de joie aflamme 
que li fix a la veve fame 
de la gaste forest soutaine 
se leva et ne li fu paine 
que il sa sele ne meist 
sor son chacheor et preist 
trois gavelos et tout issi 
fors del manoir sa mere issi 
il pensa que veoir iroit 
herceors que sa mere avoit 
qui ses avaines li semoient 
bues doze et sis herces avoient 
ensi en la forest s en entre 
et maintenant li cuers del ventre 
por le dolc tans li resjoi 
et por le chant que il oi 
des oisiax qui joie faisoient 
toutes ces choses li plaisoient 
por la doucor del tans serain 
osta au chaceor le frain 
si le laissa aler paissant 
par l erbe fresche verdoiant 
et cil qui bien lancier savoit 
des gavelos que il avoit 
aloit environ lui lanchant 
une eure l autre avant 
une eure bas et autre haut 
tantqu il oi parmi le gaut 
venir cinc chevaliers armez 
de totes armes adoubez 
et molt grant noise demenoient 
les armes de ciax qui venoient 
qui sovent hurtelent as arbres 
li rain des chaines et des carnes 
et tout li arbre fresteloient 
les lances as escus hurtoient 
sonent li fust sone li fers 
et des escus et des haubers 
li valles oit et ne voit pas 
ciax qui vers lui vienent le pas 
molt se merveille et dist ' par m ame 
voir se dist ma mere ma dame 
qui me dist que deable sont 
les plus laides choses del mont 
et si dist por moi enseingnier 
que por aus se doit on seingnier 
mais cest ensaing desdaignerai 
que ja voir ne m en seignerai 
ains ferrai si tot le plus fort 
d un des gavelos que je port 
que ja n aprochera vers moi 
nus des autres si com je croi " 
einsi a soi meisme dist 
li valles ainsqu il les veist 
et quant il les vit en apert 
que du bois furent descovert 
et vit les haubers fremians 
et les elmes clers et luisans 
et vit le blanc et le vermeil 
reluire contre le soleil 
et l or et l azur et l argent 
si li fu molt bel et molt gent 
et dist ' ha sire diex merchi 
ce sont angle que je voi chi 
et voir or ai je molt pechié 
ore ai je molt mal esploitié 
qui dis que c estoient deable 
ne me dist pas ma mere fable 
qui me dist que li angle estoient 
les plus beles choses qui soient 
fors diex qui est plus biax que tuit 
chi voi je damedieu ce quit 
car un si bel en i esgart 
que li autre se diex me gart 
n ont mie de biaute la disme 
ce me dist ma mere meisme 
qu en doit dieu sor toz aorer 
et suppliier et honorer 
et je cestui 
et toz les angles apres lui " 
maintenant vers terre se lance 
et dist trestoute sa creance 
et oroisons que il savoit 
que sa mere apris li avoit 
et li maistres des chevaliers 
le voit et dist ' estez arriers 
a terre est de paor cheus 
uns valles qui nos a veus 
se nos alions tuit ensamble 
vers lui il aroit ce me samble 
si grant paor que il morroit 
ne respondre ne me porroit 
a rien que je li demandaisse " 
cil s arestent et il s en passe 
vers le vallet grant aleure 
si le salue et asseure 
et dist ' vallet n aiez paor 
non ai je par le salveor " 
fait li valles ' en cui je croi 
n iestes vos diex naie par foi 
qui estes dont chevaliers sui 
ainc mais chevalier ne conui " 
fait li valles ' ne nul n en vi 
n onques mais parler n en oi 
mais vos estes plus biax que diex 
cor fuisse je ore autretiex 
ausi luisanz et ausi fais " 
maintenant pres de lui s est trais 
et li chevaliers li demande 
' veis tu hui par ceste lande 
cinc chevaliers et trois puceles " 
li valles a autres noveles 
enquerre et demander entent 
a sa lance sa main li tent 
se l prent et dist ' biax sire chiers 
vos qui avez non chevaliers 
que est or che que vos tenez 
or sui je molt bien assenez " 
fait li chevaliers ' ce m est vis 
je quidoie biax dols amis 
noveles aprendre de toi 
et tu les vels oir de moi 
se l te dirai ce est ma lance 
dites vos " fait il ' c on la lance 
si com je faz mes gavelos 
naie vallet tu iez toz sos 
ains en fiert on tot demanois 
dont valt miex li uns de ces trois 
gavelos que vos veez chi 
que quanques je weil en ochi 
oisiax et bestes au besoig 
et si les ochi de si loing 
come on porroit d un bojon traire 
vallet de che n ai je que faire 
mais des chevaliers me respont 
di moi se tu sez ou il sont 
et les puceles veis tu " 
li valles al pie de l escu 
le prent et dist tot en apert 
' ce que est et de coi vos sert 
vallet " fait il ' ce est abes 
en autre novele me mes 
que je ne quier ne demant 
je quidoie se diex m avant 
que tu noveles me deisses 
ainzque de moi les apreisses 
et tu vels que je t es apraigne 
je te dirai comentqu il praigne 
car a toi volentiers m acort 
escu a non ce que je port 
escu a non voire " fait cil 
' ne le doi mie tenir vil 
car il m est tant de bone foi 
que se nus lance ou trait a moi 
encontre toz les cops se met 
c est li services qu il me fet " 
atant cil qui furent arriere 
s en vindrent tote la charriere 
vers lor seignor plus que le pas 
si li dient isnellepas 
' sire que vos dist cist galois 
il ne set pas totes les lois " 
fait li sire ' se diex m amant 
c a rien nule que li demant 
ne me respont il ainc a droit 
ains demande de quanqu il voit 
coment a non et c on en fait 
sire sachiez tot entresait 
que galois sont tot par nature 
plus fol que bestes en pasture 
cist est ausi come une beste 
fols est qui dalez lui s areste 
se la muse ne velt muser 
et le tans en folie user 
ne sai " fait il ' mais se dieu voie 
ainsque soie mis a la voie 
quanqu il voldra tot li dirai 
ja autrement n en partirai " 
lors li demande derechief 
' vallet " fait il ' ne te soit grief 
mais des cinc chevaliers me di 
et des puceles autresi 
s ui les encontras ne veis " 
et li valles le tenoit pris 
par le hauberc et si le tyre 
' or me dites " fait il ' biax sire 
que c est que vos avez vestu 
vallet " fait il ' dont ne l ses tu 
je non vallet c est mes haubers 
s est ausi pesans come fers 
qu il est de fer ce vois tu bien 
de ce " fait il ' ne sai je rien 
mais molt est biax se diex me saut 
qu en faites vos et que vos vaut 
vallet c est a dire legier 
se voloies a moi lancier 
gavelot ou saiete traire 
ne me porroies nul mal faire 
dans chevaliers de tels haubers 
gart diex les bisses et les cers 
que nule ocirre n en porroie 
ne jamais apres ne corroie " 
et li chevaliers li redit 
' vallet se damediex t ait 
se tu me ses dire noveles 
des chevaliers et des puceles " 
et cil qui petit fu senez 
li dist ' fustes vos ensi nez 
naie vallet ce ne puet estre 
qu ensi peust ja nus hom nestre 
qui vos atorna dont ensi 
vallet je te dirai bien qui 
dites le dont molt volentiers 
n a pas encor cinc ans entiers 
que tot cest harnois me dona 
li rois artus qui m adouba 
mais or me redi que devindrent 
li chevalier qui par chi vindrent 
qui les trois puceles conduient 
vont il le pas ou il s en fuient " 
et cil dist ' sire or esgardez 
le plus haut mont que vos veez 
qui cele montaigne avironne 
la sont li destroit de valbone 
et que de che " fait il ' biax frere 
la sont li herceor ma mere 
qui ses terres sement et erent 
et se ces gens i trespasserent 
s il les virent se l vos diront " 
et cil dient qu il i iront 
avec lui se il les i maine 
dusqu a ceus qui hercent l avaine 
li valles prent son chaceor 
et va la ou li herceor 
hercoient les terres arees 
ou les avaines sont semees 
et quant il virent lor seignor 
si tramblerent tot de paor 
et savez por coi il le firent 
por les chevaliers que il virent 
qui avec lui armé venoient 
que bien sevent s il li avoient 
lor afaire dit et lor estre 
que il volroit chevaliers estre 
et sa mere en istroit del sen 
car destorner l en quidoit len 
que ja chevalier ne veist 
ne lor afaire n apreist 
et li valles dist as boviers 
' veistes vos cinc chevaliers 
et trois puceles chi passer 
il ne finerent hui d aler 
par ces destrois " font li bovier 
et li valles au chevalier 
qui tant avoit a lui parlé 
dist ' sire par chi sont alé 
li chevalier et les puceles 
mais or me redites noveles 
del roi qui les chevaliers fait 
et le liu ou il plus estait 
vallet " fait il ' dire te weil 
que li rois sejorne a cardoeil 
n a mie encor passé quint jor 
que il i estoit a sejor 
que je i fui et si le vi 
et se tu ne l troves enqui 
bien ert qui le t ensaignera 
ja si destornez ne sera " 
tantost li chevaliers s en part 
les grans galos cui molt fu tart 
qu il eust les autres atains 
et li valles ne s est pas fains 
de retorner a son manoir 
ou sa mere dolant et noir 
avoit le cuer por sa demore 
grant joie a en meisme l ore 
qu ele le voit ne pas ne puet 
celer la joie que ele eut 
car come mere qui molt l aime 
cort contre lui et si le claime 
' biax fix biax fix " plus de cent fois 
' biax fix molt a esté destrois 
mes cuers por vostre demoree 
de doel ai esté acoree 
si que par poi morte ne sui 
ou avez vos tant esté hui 
ou dame je le vos dirai 
ja de rien ne vos mentirai 
car je ai molt grant joie eue 
d une chose que j ai veue 
mere dont ne soliez vos dire 
que li angle et diex nostre sire 
sont si tres bel c onques nature 
ne fist si bele creature 
n el monde n a si bele rien 
biax fix encor le di je bien 
je l di por voir et di encor 
taisiez mere ne vi je or 
les plus beles choses qui sont 
qui par le gaste forest vont 
il sont plus bel si com je quit 
que diex ne que si angle tuit " 
la mere entre ses bras le prent 
et dist ' biax fix a dieu te rent 
que molt ai grant paor de toi 
tu as veu si com je croi 
les angles dont la gent se plaignent 
qui ocient quanqu il ataignent 
non ai voir mere non ai non 
chevalier dient qu il ont non " 
la mere se pasme a cest mot 
que chevalier nomer li ot 
et quant ele fu redrechiee 
dist come feme correchiee 
' ha lasse com sui malbaillie 
biax dols fix de chevalerie 
vos quidoie si bien garder 
que ja n en oissiez parler 
ne que ja nul n en veissiez 
chevaliers estre deussiez 
biax fix se damedieu pleust 
qui vostre pere vos eust 
gardé et vos autres amis 
n ot chevalier de si haut pris 
tant redouté ne tant cremu 
biax fix com vostre peres fu 
en toutes les illes de mer 
biax fix bien vos poez vanter 
que vos ne dechaez de rien 
de son lignage ne del mien 
que je sui de chevaliers nee 
des meillors de ceste contree 
es illes de mer n ot lignage 
meillor del mien en mon eage 
mais li meillor sont decheu 
s est bien en pluisors lius veu 
que les mescheances avienent 
as preudomes qui se 
en grant honor et en proece 
malvestiez honte ne pereche 
ne dechiet pas qu ele ne puet 
mais les buens dechaoir estuet 
vostre peres si ne l savez 
fu parmi la jambe navrez 
si que il mehaaigna del cors 
sa grant terre ses grans tresors 
que il avoit come preudom 
ala tot a perdition 
si chai en grant povrete 
apovri et deshireté 
et escillié furent a tort 
li gentil home apres sa mort 
le roi pandragon qui mors fu 
et peres le bon roi artu 
les terres furent escillies 
et les povres gens avillies 
si s en fui qui fuir pot 
vostre pere cest manoir ot 
ichi en ceste forest gaste 
ne pot fuir mais en grant haste 
en litiere aporter s i fist 
qu aillors ne sot ou il fuist 
et vos qui petis estiiez 
deus molt biax freres aviiez 
petis estiez et alaitans 
peu aviiez plus de deus ans 
quant grant furent vostre dui frere 
au los et au conseil lor pere 
alerent a deus cors roiaus 
por avoir armes et chevax 
au roi d eschavalon ala 
li aisnez et tant servi l a 
que chevaliers fu adoubez 
et li autres qui puis fu nez 
fu au roi ban de gomorret 
en un jor andui li vallet 
adoubé et chevalier furent 
et en un jor meisme murent 
por revenir a lor repaire 
que joie me voloient faire 
et lor pere qui puis n es vit 
qu a armes furent desconfit 
a armes furent mort andui 
dont j ai grant doel et grant anui 
de l ainsne avinrent merveilles 
que li corbel et les corneilles 
ambesdeus les oex li creverent 
einsi les gens mort le troverent 
del doel del fil morut li pere 
et je ai vie molt amere 
sofferte puisque il fu mors 
vos estiez toz li confors 
que jou avoie et toz li biens 
car il n i avoit plus des miens 
rien plus ne m avoit diex laissiee 
dont je fuisse joians ne liee " 
li valles entent molt petit 
a che que sa mere li dist 
' a mengier " fait il ' me donez 
ne sai de coi m araisonnez 
molt m en iroie volentiers 
au roi qui fait les chevaliers 
et je irai cuiqu il em poist " 
la mere tant come il li loist 
le retient et si le sejorne 
se li apareille et atorne 
de canevas grosse chemise 
et braies faites a la guise 
de gales ou on fait ensamble 
braies et cauces ce me samble 
et si ot cote a caperon 
de cuir de cerf close environ 
einsi la mere l atorna 
trois jors sanz plus le demora 
que plus n i ot mestier losenge 
lors ot la mere doel estrange 
se l baise et acole en plorant 
et dist ' ore ai je doel molt grant 
biax fix quant aler vos en voi 
vos irez a la cort le roi 
si li dirés qu armes vos doinst 
de contredit n i ara point 
qu il les vos donra bien le sai 
mais quant ce vennra a l essai 
d armes porter coment ert donques 
ce que vos ne feistes onques 
ne autrui ne l veistes faire 
coment en sarez a chief traire 
malvaisement voire ce dout 
mal serez afaitiez de tout 
qu il n est merveille ce m est vis 
s en ne set che c on a apris 
mais merveille est quant on n aprent 
ce que on ot et voit sovent 
biax fix un sens vos weil aprendre 
ou il vos fait molt bon entendre 
et s il vos plaist a retenir 
grans biens vos en porra venir 
chevaliers serez jusqu a poi 
fix se dieu plaist et je le croi 
se vos trovez ne pres ne loing 
dame qui d aie ait besoig 
ne pucele desconseillie 
la vostre aide appareillie 
lor soit s ele vos en requierent 
car totes honors i affierent 
qui as dames honor ne porte 
la soe honor doit estre morte 
dames et puceles servez 
si serez par tout honerez 
mais se vos alcune en proiez 
gardez que ne li anuiez 
de nule rien qui li desplaise 
de pucele a molt qui le baise 
s ele le baisier vos consent 
le sorplus je vos en desfent 
se laissier le volez por moi 
mais s ele a anel en son doi 
ne a sa corroie almosniere 
se par amor ou par proiere 
le vos done bon m ert et bel 
que vos emportez son anel 
de l anel prendre vos doinz gie 
et de l aumosniere congie 
biax fix encor vos veil dire el 
que en chemin ne en hostel 
n aiez longuement compaignon 
que vos ne demandez son non 
et ce sachiez a la parsome 
par le sornon connoist on l ome 
biax fix as preudomes parlez 
et lor compaignie tenez 
preudom ne forconseille mie 
ciax qui tienent sa compaignie 
sor tote rien vos weil proier 
que a l eglise et al mostier 
alez proier nostre seignor 
qu en cest siecle vos doinst honor 
et si vos laist si contenir 
qu a bone fin puissiez venir 
mere " fait il ' que est eglise 
fix ou len fait le dieu servise 
celui qui ciel et terre fist 
et homes et femes i mist 
et mostiers coi fix ce meisme 
une maison bele et saintisme 
ou il a cors sains et tresors 
si i sacrefion le cors 
jhesu crist le prophete sainte 
cui juif fisent honte mainte 
trais fu et jugiez a tort 
et soffri angoisse de mort 
por les homes et por les fames 
qu en infer aloient les ames 
quant eles partoient des cors 
et il les en regeta fors 
si fu a l estache liiez 
batus et puis crucefiiez 
et porta corones d espines 
por oir messes et matines 
et por cel seignor aorer 
vos lo jou al mostier aler " 
atant n i ot plus de demore 
congie prent et la mere plore 
et sa sele li fu ja mise 
a la maniere et a la guise 
de gales fu appareilliez 
uns revelins ot en ses piez 
et par tout la ou il aloit 
trois gavelos porter soloit 
ses gavelos en velt porter 
mais deus en fist sa mere oster 
por che que trop samblast galois 
si eust ele fait toz trois 
molt volentiers s il peust estre 
une roorte en sa main destre 
porta por son cheval ferir 
plorant le baise au departir 
la mere qui molt chier l avoit 
et prie dieu que il l avoit 
' biax fix " fait ele ' dix vos maint 
joie plus qu il ne m en remaint 
vos doinst il ou que vos ailliez " 
quant li valles fu eslongiez 
le get d une pierre menue 
si se regarde et voit cheue 
sa mere al pie del pont arriere 
et jut pasmee en tel maniere 
com s ele fust cheue morte 
et cil cingle de le roorte 
son chaceor parmi la croupe 
et il s en va que pas n acoupe 
ains l enporte grant aleure 
parmi le grant forest oscure 
et chevalcha des le matin 
tantque li jors vint a declin 
en la forest cele nuit jut 
tantque li clers jors aparut 
au main au chant des oiseles 
se lieve et monte li valles 
s a a cheminer entendu 
tantque il vit un tref tendu 
en une praerie bele 
les le rieu d une fontenele 
li tref fu biax a grant merveille 
l une partie fu vermeille 
et l autre fu d orfrois brodee 
desus ot une aigle doree 
en l aigle feroit li solaus 
qui molt estoit clers et vermaus 
si reluisoient tout li pre 
de l enluminement del tre 
entor le tref a la roonde 
qui estoit li plus biax del monde 
avoit ramees et foillies 
et loges galesches drechies 
li valles vers le tref ala 
et dist ainsque il venist la 
' diex or voi je vostre maison 
or feroie jou mesprison 
se aorer ne vos aloie 
voir dist ma mere tote voie 
qui me dist que mostiers estoit 
la plus bele chose qui soit 
et me dist que ja ne trovaisse 
mostier qu aorer n i alaisse 
le creator en cui je croi 
je l i irai priier par foi 
qu il me doinst anqui a mengier 
que j en aroie grant mestier " 
lors vient au tref se l trove overt 
enmi le tref un lit covert 
d une colte de paile voit 
el lit toute seule gisoit 
une pucelete endormie 
el bos estoit sa compaignie 
alees erent ses puceles 
por coillir floretes noveles 
que par le tref jonchier voloient 
ensi com faire le soloient 
quant li valles en tref entra 
ses chevax si fort s esproha 
que la damoisele l oi 
si s esveilla et tressali 
et li valles qui niches fu 
dist ' pucele je vos salu 
si come ma mere le m aprist 
ma mere m enseigna et dist 
que les puceles saluaisse 
en quelque liu que j es trovaisse " 
la pucele de paor tramble 
por le vallet qui fols li samble 
si se tient por fole provee 
de che qu il l a sole trovee 
' vallet " fait ele ' tien ta voie 
fui que mes amis ne te voie 
ains vos baiserai par mon chief " 
fait li valles ' cuiqu il soit grief 
que ma mere le m ensaigna 
je voir ne te baiserai ja " 
fait la pucele ' que je puisse 
fui que mes amis ne te truisse 
que s il te trove tu es mors " 
li valles avoit les bras fors 
si l embracha molt nichement 
car il ne l sot faire autrement 
mist le soz lui tote estendue 
et cele s est molt desfendue 
et gandilla quanqu ele pot 
mais desfense mestier n i ot 
que li valles en un randon 
le baisa volsist ele ou non 
set fois si com li contes dit 
tantc un anel en son doit vit 
a une esmeraude molt clere 
' encor me dist " fait il ' ma mere 
qu en vostre doit l anel presisse 
ne que rien plus ne vos fesisse 
or cha l anel je l weil avoir 
mon anel n aras tu ja voir " 
fait la pucele ' bien le saches 
s a force del doit ne l m esraches " 
li valles par le poing le prent 
a force le doit li estent 
si a l anel en son doit pris 
et en son doit meisme mis 
et dist ' pucele bien aiez 
or m en irai je bien paiez 
et molt meillor baisier vos fait 
que chamberiere que il ait 
en toute la maison ma mere 
car n avez pas la bouche amere " 
et cele pleure et dist ' vallet 
n enporte pas mon anelet 
que j en seroie malbaillie 
et tu en perdroies la vie 
quequ il tardast je l te promet " 
li valles a son cuer ne met 
rien nule de che que il ot 
mais de che que jeuné ot 
moroit de fain a male fin 
un bouchel trove plain de vin 
et un hanap d argent selonc 
et voit sor un trossel de jonc 
une toaille blanche et noeve 
il le sozlieve et desoz trove 
trois bons pastez de chievrol fres 
ne li anuie pas cis mes 
por le fain qui forment l angoisse 
un des pastez devant lui froisse 
et mengue par grant talent 
et verse en la colpe d argent 
del vin qui n estoit mie lais 
s en boit sovent et a grans trais 
et dist ' pucele cist paste 
n estroient hui par moi gasté 
venez mengier qu il sont molt buen 
assez avra chascuns del suen 
s en i remandra uns entiers " 
et cele pleure endementiers 
queque cil li prie et semont 
c onques un mot ne li respont 
la damoisele ains pleure fort 
molt durement ses poins detort 
et cil menga tant com lui plot 
et but tantque assez en ot 
et prist congie tot maintenant 
si recovri le remanant 
puis comanda a dieu celi 
cui ses salus point n abeli 
' diex vos salt " fait il ' bele amie 
mais por dieu ne vos poinst il mie 
de vostre anel se je l en port 
car ainsque je muire de mort 
le vos guerredonerai gie 
je m en vois a vostre congie " 
et cele pleure et dist que ja 
a dieu ne le comandera 
car il li convenra por lui 
avoir grant honte et grant anui 
que tant n en ot nule chetive 
ne ja par lui tant come il vive 
n en avra secors ne aie 
si sache bien qu il l a traie 
einsi remest cele plorant 
puis n ala gaires demorant 
que ses amis del bos revint 
del vallet qui sa voie tint 
vit les esclos si li greva 
et s amie plorant trova 
si dist ' damosele je croi 
a ces ensaignes que chi voi 
que chevalier a eu chi 
non a sire je vos affi 
mais un vallet galois i ot 
anieus et vilain et sot 
qui a de vostre vin beu 
tant com lui plot et bel li fu 
et menga de vos trois pastez 
et por ce bele si plorez 
s il eust beu et 
trestot iche volsisse gie 
il i a plus sire " dist ele 
' mes aniax est en la querele 
qu il le m a tolu si l enporte 
je volsisse mix estre morte 
qu il l eust ensi emporté " 
ez vos celui desconforté 
et angoisseus en son corage 
' par foi " fait il ' ci a outrage 
et desqu il l enporte si l ait 
mais je quit qu il i ot plus fait 
se plus i ot ne l celez ja 
sire " dist ele ' il me baisa 
baisa voire je l vos di bien 
mais ce fu maleoit gre mien 
aincois vos sist et si vos plot 
onques nul contredit n i ot " 
fait cil cui jalosie angoisse 
' cuidiez que je ne vos conoisse 
si fas certes bien vos conois 
ne sui si borgnes ne si lois 
que vostre falsete ne voie 
entree estes en male voie 
entree estes en male paine 
ne ja ne mengera d avaine 
vostre chevax ne n iert saigniez 
jusque je m en soie vengiez 
et la ou il desfeerra 
jamais referez ne sera 
s il muert vos me sivrrez a pie 
ne jamais ne seront changié 
li drap dont vos estes vestue 
ainz me sivrrez a pie et nue 
tantque la teste en avrai prise 
ja n en ferai autre justise " 
atant s assist et si menga 
et li valles tant chevalcha 
qu il vit un carbonier venant 
un asne devant lui menant 
' preudom " fait il ' ensaigne moi 
qui l asne maines devant toi 
la plus droite voie a cardoeil 
li rois artus que veoir weil 
i fait chevaliers ce dist len 
vallet " fait il ' en icest sen 
a un chastel sor mer assis 
le roi artu biax dols amis 
lie et dolant i troveras 
a che chastel se tu i vas 
or me diras tu ja mon wel 
de coi li rois a joie et doel 
je l te dirai " fait il ' molt tost 
li rois artus et toute s ost 
s est au roi rion combatus 
li rois des illes fu vencus 
et de c est li rois artus liez 
et de ses compaignons iriez 
qui as chastiax se departirent 
la ou le meillor sejor virent 
n il ne set coment il lor va 
ce est li doels que li rois a " 
li valles ne prise un denier 
les noveles au charbonier 
fors tantque en la voie entra 
cele part ou il li mostra 
tantque sor mer vit un chastel 
molt bien seant et fort et bel 
et voit issir parmi la porte 
un chevalier armé qui porte 
une colpe d or en sa main 
sa lance tenoit et son frain 
et son escu en la senestre 
et la colpe d or en la destre 
et les armes bien li seoient 
qui toutes vermeilles estoient 
li valles vit les armes beles 
qui totes estoient noveles 
si li pleurent et dist ' par foi 
ces demanderai je le roi 
s il les me done bel m en iert 
et dehais ait qui autres quiert " 
atant vers le chastel s en cort 
que tart li est qu il viegne a cort 
tantque pres del chevalier vint 
et li chevaliers le retint 
un petit si li demanda 
' ou en vas tu vallet diva 
je weil " fait il ' a cort aler 
le roi ces armes demander 
vallet " fait il ' tu feras bien 
or va dont tost et si revien 
et tant diras al mauvais roi 
que s il ne velt tenir de moi 
sa terre que il le me rende 
ou il envoit qui la desfende 
vers moi qui di que ele est moie 
et a ces ensaignes t en croie 
que devant lui pris orendroit 
a tot le vin que il bevoit 
ceste colpe que je chi port " 
or quiere autre qui li recort 
que cil n i a mot entendu 
jusqu a la cort n a atendu 
ou li rois et li chevalier 
estoient assis al mengier 
la sale fu par terre aval 
et li valles entre a cheval 
en la sale qui fu pavee 
et longue autretant come lee 
et li rois artus ert assis 
au chief de la table pensis 
et tuit li chevalier rioient 
et li un as autres gaboient 
fors il qui pensis fu et mus 
li valles est avant venus 
n il ne set le quel il salut 
car le roi mie ne conut 
tantqu ivones contre lui vint 
qui un coutel en sa main tint 
' vassal " fait il ' tu qui ca viens 
qui ce coutel en ta main tiens 
mostre moi li quels est li rois " 
yvones qui molt fu cortois 
li dist ' amis veez le la " 
et cil tantost vers lui ala 
se l salua si come il sot 
li rois pensa et ne dist mot 
et cil autre fois l araisone 
li rois fort pense et mot ne sone 
' par foi " dist li valles adonques 
' cis rois ne fist chevalier onques 
coment porroit chevalier faire 
quant on n en puet parole traire " 
tantost del retorner s atorne 
le chief de son chaceor torne 
mais si pres del roi l ot mené 
a guise d ome mal sené 
que devant lui sanz nule fable 
li abati desor la table 
del chief un chapel de bonet 
li rois torne vers le vallet 
le chief que il tenoit baissié 
si a tot son pense laissié 
et dist ' biax frere bien veigniez 
je vos pri qu a mal ne teigniez 
che qu a vostre salu me teuc 
d ire respondre ne vos peuc 
que li pire anemis que j aie 
qui plus me het et plus m esmaie 
m a chi ma terre contredite 
et tant est fols que tote quite 
dist qu il l avra ou weille ou non 
li vermax chevaliers a non 
de la forest de quinqueroi 
et la roine devant moi 
estoit chi venue seoir 
por conforter et por veoir 
les chevaliers qui sont blechié 
ne m eust gaires correchié 
li chevaliers de quanqu il dist 
mais devant moi ma colpe prist 
et si folement l enleva 
que sor la roine versa 
tot le vin dont ele estoit plaine 
chi ot honte laide et vilaine 
que la roine en est entree 
de corroz et d ire enflammee 
en sa chambre ou ele s ocist 
ne ne quit pas se dex m ait 
que ele en puist eschaper vive " 
li valles ne prise une chive 
quanques li rois li dist et conte 
ne de son dol ne de sa honte 
de sa feme ne li chaut il 
' faites moi chevalier " fait il 
' sire rois car aler m en weil " 
cler et riant furent li oeil 
en la teste au vallet salvage 
nus qui le voit ne l tient a sage 
mais trestot cil qui le veoient 
por bel et por gent le tenoient 
' amis " fait li rois ' descendez 
et vostre chaceor rendez 
a un vallet se l gardera 
et vostre volente fera 
chevaliers serez jusqu a peu 
a m onor et a vostre preu " 
et li valles a respondu 
' ja n estoient pas descendu 
cil que j encontrai en la lande 
et vos volez que je descande 
ja par mon chief ne descendrai 
mais faites tost si m en irai 
ha " fait li rois ' biax amis chiers 
je le ferai molt volentiers 
a vostre preu et a m onor 
foi que je doi al creatour " 
fait li valles ' biax sire rois 
ne serai chevaliers des mois 
se chevaliers vermeus ne sui 
donez moi les armes celui 
qui vostre colpe d or emporte 
que j encontrai devant la porte " 
li seneschax qui fu bleciez 
de che qu il ot est correciez 
et dist ' amis vos avez droit 
alez lui tolir orendroit 
les armes car eles sont vos 
ne feistes mie que sos 
que vos por che venistes cha " 
li rois l ot si s en correcha 
et dist a keu ' grant tort avez 
qui le vallet chi ramprosnez 
a preudome est trop grans visces 
por che se li valles est niches 
s est il puet c estre gentix hom 
que il li vient d aprision 
qu il a esté a malvais mestre 
encore puet preus vassax estre 
vilonnie est d autrui gaber 
et de prometre sanz doner 
preudom ne se doit entremetre 
de rien nule a autrui prometre 
que doner ne li puisse ou veille 
que le malgre celui n acueille 
qui sanz prometre est ses amis 
et desque il li a pramis 
si bee a la promesse avoir 
et por ce si poez savoir 
qu assez venroit il mix doner 
a home que faire baer 
et qui le voir dire en volroit 
soi meisme gabe et dechoit 
qui fait pramesse et ne la salt 
le cuer de son ami se talt " 
ensi li rois a ke parloit 
et li valles qui s en aloit 
a une pucele veue 
bele et gente si le salue 
et ele lui et si li rist 
et en riant itant li dist 
' vallet se tu vis par eage 
ce pens et croi en mon corage 
qu en trestot le monde n avra 
n il n ert ne on ne l i savra 
nul meillor chevalier de toi 
einsi le pens et cuit et croi " 
et la pucele n avoit ris 
passé avoit ans plus de sis 
et ce dist ele si en haut 
ke tot l oirent et kex saut 
cui la parole anuia molt 
se li dona cop si estolt 
de la palme en la face tendre 
que il le fist a terre estendre 
quant la pucele feru ot 
en son retor trova un sot 
lez une cheminee estant 
si le bouta el fu ardant 
del pie par corroz et par ire 
por che que li sos soloit dire 
' ceste pucele ne rira 
jusqu atantque ele verra 
celui qui de chevalerie 
avra toute la seignorie " 
einsi cil crie et cele pleure 
et li valles plus ne demeure 
ains s en retorne sanz conseil 
apres le chevalier vermeil 
yvones qui les drois sentiers 
savoit toz et molt volentiers 
aportoit noveles a cort 
toz sols sans compaignon s en cort 
par un vergie dalez la sale 
et par une posterne avale 
tantqu il vint au chemin tot droit 
ou li chevaliers atendoit 
chevalerie et aventure 
et li valles grant aleure 
vint vers lui por ses armes prendre 
et li chevaliers por atendre 
avoit la colpe d or jus mise 
sor un perron de roche bise 
quant li valles aprochié l ot 
tantque li uns l autre oir pot 
si li cria ' metez les jus 
les armes n es porterez plus 
que li rois artus le vos mande " 
et li chevaliers li demande 
' vallet ose nus cha venir 
por le droit le roi maintenir 
se nus i vient ne l celer pas 
coment deable est ce ore gas 
dans chevaliers que vos me faites 
qu encor n avez mes armes traites 
ostez les tost je l vos comant 
vallet " fait cil ' je te demant 
se nus vient cha de par le roi 
qui combatre se weille a moi 
dans chevaliers car ostez tost 
les armes que je n es vos ost 
que plus ne les vos sofferroie 
bien sachiez que je vos ferroie 
se plus parler m en fasiiez " 
lors fu li chevaliers iriez 
sa lance a a deus mains levee 
et si l en done tel colee 
par les espaulles en travers 
de la ou n estoit pas li fers 
qu il le fist embronchier aval 
jusques sor le col del cheval 
et li valles fu correchiez 
quant il senti qu il fu blechiez 
de la colee qu il ot prise 
en l oeil al miex qu il pot l avise 
et laisse aler le gavelot 
si qu il n entent ne voit ne ot 
le fiert parmi l oeil el cervel 
que d autre part del haterel 
le sanc et la cervele espant 
de la dolor li cuers li mant 
si verse et chiet toz estendus 
et li valles est descendus 
si met la lance a une part 
et l escu del col li depart 
mais il ne set venir a chief 
del hiaume qu il a sor le chief 
qu il ne set coment il le praigne 
et s a talent qu il li descaigne 
l espee mais il ne l set faire 
ne del fuerre ne le puet traire 
ains prent l espee et sache et tire 
et yvones comence a rire 
quant le vallet voit entrepris 
' iche que est " fait il ' amis 
que faites vos je ne sai coi 
je quidoie de vostre roi 
qu il m eust ces armes donees 
mais ains avrai par carbonees 
trestot esbrahoné le mort 
que nule des armes enport 
qu eles se tienent si au cors 
que ce dedens et che defors 
est trestot un si com moi samble 
qu eles se tienent si ensamble 
or ne vos caut de nule rien 
que j es departirai molt bien 
se vos volez " fait yvones 
' faites dont tost " fait li valles 
' s es me donez sans nul aret " 
tantost yvones s entremet 
qui dusqu en l orteil le deschauce 
n i a lessié hauberc ne cauce 
ne hiaume en chief n autre armeure 
mais li valles sa vesteure 
ne volt laissier ne qu il preist 
por rien que ivones li deist 
une cote molt aesie 
de drap de soie gambesie 
que desoz son hauberc vestoit 
li chevaliers quant vis estoit 
ne oster ne li puet des piez 
les revelins qu il ot chauciez 
ains dist ' deable est che ore gas 
chanjeroie je mes bons dras 
que ma mere me fist l autrier 
por les dras a che chevalier 
ma grosse chemise de canvene 
por la soie qui st mole et tanvene 
voldriiez vos que je laissasse 
ma cotele ou aigue ne passe 
por cesti qui n en tenroit goute 
maldite soit la gorge tote 
qui cangera n avant n apres 
ses bons dras por autres malves " 
molt grief chose est de fol aprendre 
rien fors les armes ne volt prendre 
por proiere que on li face 
yvones les armes li lace 
et sor les revelins li chauce 
les esperons desor la cauce 
puis li a le hauberc vestu 
tel c onques nus mieldres ne fu 
et sor la coiffe li assiet 
le hiaume qui molt bien li siet 
et de l espee li ensaigne 
que bien lasque et pendant le chaine 
puis li met le pie en l estrier 
si le fait monter el destrier 
ains mais estriers veu n avoit 
ne d esperons rien ne savoit 
fors de cinglant ou de roorte 
yvones l escu li aporte 
et la lance puis si li baille 
aincoisque yvones s en aille 
dist li valles ' amis prenez 
mon chaceor si l enmenez 
qu il est molt bons et je l vos doing 
por che que je n en ai mais soing 
et portés sa colpe le roi 
si le salués de par moi 
et dites tant a la pucele 
ke kex feri sor la maissele 
que se je puis ainsque je muire 
li quit je molt bien metre quire 
que por vengie se tenra " 
et cil respont que il rendra 
au roi sa colpe et son message 
fornira il a loi de sage 
atant departent si s en vont 
en la sale ou li baron sont 
entre yvones parmi la porte 
qui au roi sa colpe raporte 
si li dist ' sire or faites joie 
que vostre colpe vos renvoie 
vostre chevaliers qui chi fu 
de quel chevalier me dis tu " 
fait yvones ' de celui di 
qui orendroit parti de chi 
dis tu dont del vallet galois 
qui me demanda " fait li rois 
' les armes de synople taintes 
au chevalier qui hontes maintes 
m a faites selonc son pooir 
sire de lui di je por voir 
et ma colpe coment ot il 
aime le tant et prise cil 
qu il li ait de son gre rendue 
aincois li a si chier vendue 
li valles que il l a ocis 
et coment fu che biax amis 
sire ne sai maisque je vi 
que li chevaliers le feri 
de sa lance et fist grant anui 
et li valles referi lui 
d un gavelot parmi l ueilliere 
si qu il li fist par de deriere 
le sanc et le cervele 
si qu il le fist a terre estandre " 
lors dist li rois au seneschal 
' ha keu com avez hui fait mal 
par vostre lange l enuiouse 
qui avra dite mainte oisouse 
m avez vos le valet tolu 
qui molt m a hui cest jor valu 
sire " fait yvones al roi 
' par mon chief il manda par moi 
a la pucele la roine 
que kex feri par aatine 
por mal de lui et por despit 
que il le vengera ce dit 
et s il em puet venir en leu " 
li fols qui sist dalez le feu 
ot la parole et salt en piez 
et vient devant le roi toz liez 
s a tel joie qu il trepe et salt 
et dist ' dans rois se diex me salt 
ore aprochent nos aventures 
de felenesses et de dures 
en verrez avenir sovent 
et si vos met bien en covent 
que kex puet estre toz certains 
que mar vit ses piez et ses mains 
et sa langue fole et vilaine 
que ainsque past une quinsaine 
avra li chevaliers vengié 
le cop qu il me dona del pie 
et la buffe ert molt bien rendue 
et comperee et chier vendue 
que il dona a la pucele 
que entre le coute et l aissele 
le bras destre li brisera 
un demi an le portera 
au col pendu et bien l i port 
n i puet falir ne qu a la mort " 
cele parole tant greva 
keu que par poi qu il ne creva 
de mautalent et de corroz 
que il ne l ala devant toz 
tel conraer que mort l eust 
por che que al roi despleust 
laissa que il ne l envai 
et li rois dist ' ahi ahi 
keu com m avez hui correchié 
qui assené et adrecié 
le vallet a armes eust 
tantc un poi aidier s en seust 
et de l et de la lance 
bons chevaliers fust sanz doutance 
mais il n en set ne peu ne bien 
d armes ne de nule autre rien 
que neis traire ne saroit 
s espee se besoing avoit 
or siet armez sor son cheval 
s enconterra alcun vassal 
qui por son cheval gaaignier 
ne l redoutera mehaignier 
tost mort ou mehaignié l ara 
que desfendre ne se sara 
tant est niches et bestiax 
tost ara fait ses enviax " 
einsi li rois plaint et regrate 
le vallet et fait chiere mate 
mais il n i puet rien conquester 
si laisse la parole ester 
et li valles sanz nul arest 
va chevalchant par la forest 
tantque a plaine terre vient 
sor une riviere qui tient 
de le plus d une arbalestee 
si restoit tote l iaue entree 
et retraite en son droit conduit 
vers la grant riviere qui bruit 
s en va toute une praerie 
mais en l iaue n entra il mie 
qu il le vit molt corant et noire 
assez plus parfonde que loire 
si s en va tot selonc la rive 
lez une grant roche naive 
qui d autre part de l iaue estoit 
si que l iaue al pie li batoit 
sor cele roche en un pendant 
qui vers mer aloit descendant 
ot un chastel molt riche et fort 
si com l iaue aloit a regort 
torna li valles a senestre 
et vit les tors chastel nestre 
qu avis li fu qu eles naissoient 
et que fors de la roche issoient 
enmi le chastel en estant 
ot une tor et fort et grant 
une barbacane molt fort 
qui ert tornee vers le gort 
qui a la mer se combatoit 
et la mers au pie li batoit 
a quatre parties del mur 
dont li quarrel estoient dur 
avoit quatre basses torneles 
qui molt estoient fors et beles 
li chastiax fu molt bien seans 
et bien aesiez par dedans 
devant le chastelet roont 
ot sor l iaue drecié un pont 
de pierre d araine de caus 
li pons estoit et fors et haus 
a batailles estoit entor 
enmi le pont une tour 
et devant un pont torneis 
qui estoit fais et establis 
a che que sa droiture aporte 
le jor ert pons et la nuit porte 
li valles vers le pont chemine 
vestus d une robe porprine 
s aloit uns preudom esbatant 
par sus le pont es vos atant 
celui qui vers le pont venoit 
li preudom en sa main tenoit 
par contenance un bastonet 
et apres lui furent vallet 
doi tot desaffublé venu 
li valles a bien retenu 
ce que sa mere li aprist 
car il le salua et dist 
' sire ce m ensaigna ma mere 
diex beneie toi biax frere " 
fait li preudom qui niche et sot 
au parler reconeu l ot 
et dist ' biax frere dont viens tu 
dont de la cort le roi artu 
qu i feis chevalier m a fait 
li rois qui bone aventure ait 
chevalier se dex bien me doint 
ne quidoie c or en cest point 
de tel chose li sovenist 
d el quidoie qu il li tenist 
ore que de chevaliers faire 
or me di frere debonaire 
ces armes qui les te bailla 
li rois " fait il ' le mes dona 
dona coment " et il li conte 
si come oi avez el conte 
qui autre fois le conteroit 
anuis et oiseuse seroit 
que nus contes de ce n amende 
et li preudom li redemande 
qu il set faire de son cheval 
' je l corc bien amont et aval 
tot autresi com je coroie 
le chaceor que je avoie 
qu en la maison ma mere pris 
et de vos armes biax amis 
me redites que savez faire 
j es sai bien vestir et retraire 
si com li valles m en arma 
qui devant moi en desarma 
le chevalier qu avoie mort 
et si legierement les port 
qu eles ne me grievent de rien 
par ma foi ce pris je molt bien " 
fait li preudom ' et molt me siet 
or me dites si ne vos griet 
quels besoinz vos amena cha 
sire ma mere m ensaigna 
que vers les preudomes alaisse 
en quelque liu que j es trovaisse 
si creisse ce qu il diroient 
que preu i ont cil qui les croient " 
et li preudom respont ' biax frere 
beneoite soit vostre mere 
que ele vos conseilla bien 
mais volez vos plus dire rien 
oil et coi tant et non mais 
que vos me hebergiez hui mais 
molt volentiers " fait li preudom 
' maisque vos m otroiez un don 
dont grant bien venir vos verrés 
et quel " fait il ' que vos querrez 
le conseil vostre mere et moi 
par foi " fait il ' et je l otroi 
dont descendez " et il descent 
uns des valles son cheval prent 
des deus qui furent venu la 
et li autres les desarma 
si remest en la roube sote 
es revelins et en la cote 
de cerf malfaite et maltaillie 
que sa mere li ot baillie 
et li preudom se fist cauchier 
les esperons trenchans d acier 
que li valles ot aportés 
et sor son cheval est montez 
et l escu par la guige pent 
a son col et la lance prent 
et dist ' amis ore aprenez 
d armes et garde vos prenez 
coment on doit lance tenir 
et cheval poindre et retenir " 
lors a desploie l ensaigne 
se li mostre et si li ensaigne 
coment on doit son escu prendre 
un petit le fait avant pendre 
tantqu au col del cheval le joint 
et met la lance el feutre et point 
le cheval qui cent mars valoit 
que nus plus volentiers n aloit 
plus tost ne de greignor vertu 
li preudom sot molt de l escu 
et del cheval et de la lance 
que il l ot apris des enfance 
si pleut molt au vallet et sist 
trestot quanques li preudom fist 
quant il ot fait tot son cembel 
devant le vallet bien et bel 
qui bien s en ot garde donee 
cil s en revient lance levee 
au vallet et demande li 
' amis savriiez vos ensi 
la lance et l escu demener 
et le cheval poindre et mener " 
et dist que tot a delivre 
ne querroit ja un jor plus vivre 
en avant ne avoir eust 
qu il ensi faire le seust 
' ce qu en ne set puet on aprendre 
qui i velt pener et entendre " 
fait li preudom ' biax amis chiers 
il covient a toz les mestiers 
et cuer et paine et us avoir 
par ces trois le puet on savoir 
et quant vos onques ne l feistes 
ne autrui faire ne l veistes 
se vos faire ne le savez 
honte ne blasme n i avez " 
lors le fist li preudom monter 
et il comencha a porter 
si a droit la lance et l escu 
com s il eust toz jors veschu 
en tornoiemens et en guerres 
et alé par toutes les terres 
querant bataille et aventure 
car il li venoit de nature 
et quant nature li aprent 
et li cuers del tot i entent 
ne li puet estre rien grevaine 
la ou nature et cuers se paine 
par tot si bien s i essaioit 
que al preudome molt plaisoit 
et si disoit en son corage 
que s il se fust tot son eage 
d armes penez et entremis 
s en fust il assez bien apris 
quant li valles ot fait son tor 
devant le preudome al retor 
lance levee s en repaire 
si come il li ot veu faire 
si dist ' sire ai le je bien fait 
cuidiez vos que ja mestier m ait 
paine se je metre l i weil 
onques rien ne virent mi oeil 
dont je si grant envie eusse 
molt voldroie que j en seusse 
autretant com vos en savez 
amis se le cuer i avez " 
fait li preudom ' vos en sarois 
ja mar cusencon en avrois " 
li preudom par trois fois monta 
par trois fois d armes l ensaigna 
itant come ensaignier l en pot 
tantque assez ensaignié l ot 
et par trois fois monter le fist 
a la daerraine li dist 
' amis se vos encontriiez 
un chevalier que feriiez 
s il vos feroit je l referroie 
et se vostre lance pechoie 
apres che n i avroit il plus 
maisqu as poinz li corroie sus 
amis ce ne feriez vos mie 
que ferai dont par escremie 
de l espee le dois requerre " 
lors fiche devant lui en terre 
la lance en estant tote droite 
li preudom qui tant le covoite 
d armes ensaignier et aprendre 
que il se sache bien desfendre 
a l espee s on le requiert 
et envair quant lius en iert 
puis a main a l espee mise 
' amis " fait il ' en itel guise 
vos desfendez s on vos assaut 
de che " fait il ' se diex me salt 
ne set nus tant come je faz 
qu as boriax et as talevaz 
chiez ma mere en apris assez 
tantque sovent en fui lassez 
dont alons hui mais a l ostel " 
fait li preudom ' je n i sai tel 
et nos avrons cuiqu il anuit 
l ostel saint juliien anuit " 
lors s en vont andui coste a coste 
et li valles dist a son hoste 
' sire ma mere m ensaigna 
qu avec home n alaisse ja 
ne compaignie n i eusse 
granment que son non ne seusse 
et s ele m ensaigna savoir 
je weil le vostre non savoir 
biax chiers amis " fait li preudom 
' gornemans de gorhaut ai non " 
einsi jusqu a l ostel en vienent 
et main a main andui se tienent 
a la montee du degre 
vint uns valles tot de son gre 
qui aporta un mantel cort 
le vallet affubler en cort 
qu apres le chaut ne li preist 
froidure qui mal li feist 
riches maisons beles et grans 
ot li preudom et bons sergans 
et li mengiers fu atornez 
bons et biax et bien conraez 
si laverent li chevalier 
puis si s asient al mengier 
et li preudom lez lui assist 
le vallet et mengier le fist 
avec lui a une escuele 
des mes ne faz autre favele 
quans en i ot ne quel furent 
mais assez mengierent et burent 
del mengier ne fas autre fable 
quant levé furent de la table 
li preudom qui molt fu cortois 
pria de remanoir un mois 
le vallet qui dalez lui sist 
un an tot plain se il volsist 
le retenist molt volentiers 
si apresist endementiers 
tels choses s eles li pleussent 
qu au besoing mestier li eussent 
et li valles li dist apres 
' sire ne sai se je sui pres 
del manoir ou ma mere maint 
mais je pri dieu qu a li me maint 
tantqu encor le puisse veoir 
car pasmee le vi cheoir 
al pie del pont devant la porte 
si ne sai s ele est vive ou morte 
del doel de moi quant le laissai 
chai pasmee bien le sai 
et por ce ne porroit pas estre 
tantque je seusse son estre 
li preudom voit que riens ne vaut 
proiere lor parole faut 
si vont couchier sanz plus de plait 
que li lit estoient ja fait 
li preudom par matin leva 
au lit le vallet en ala 
la ou il le trova gisant 
si li fist porter en presant 
chemise et braies de censil 
et cauces en bresil 
et cote d un drap de soie ynde 
qui fu tyssus et fais en ynde 
por che que vestir li fesist 
li envoia et si li dist 
' amis ces dras que chi veez 
vestirez se vos m en creez " 
et li valles respont ' biax sire 
vos porriiez assez mix dire 
li drap que ma mere me fist 
dont ne valent il miex que cist 
et vos volez que je les veste 
vallet foi que je doi ma teste 
ne foi que je doi mes deus oex 
aincois valent cist assez miex " 
fait li valles ' ains valent pis 
vos me deistes biax amis 
quant je vos amenai caiens 
que vos toz mes comandemens 
feriiez et je si ferai " 
fait li valles ' ja n en falrai 
encontre vos de nule chose " 
as dras vestir plus ne repose 
si a les sa mere laissiez 
et li preudom s est abaissiez 
si li chaucha l esperon destre 
la costume soloit tex estre 
que cil qui faisoit chevalier 
li devoit l esperon cauchier 
d autres valles assez i ot 
chascuns qui avenir i pot 
a lui armer a sa main mise 
et li preudom l espee a prise 
si li cainst et si le baisa 
et dist que donee li a 
le plus haute ordene apres l espee 
que diex ait faite et comandee 
c est l ordre de chevalerie 
qui doit estre sanz vilonnie 
et dist ' biax frere or vos soviegne 
se il avient qu il vos coviegne 
combatre a aucun chevalier 
iche vos weil dire et proier 
se vos en venez al desus 
que vers vos ne se poist plus 
desfendre ne contretenir 
ainz l estuece a merchi venir 
gardez que merchi en aiez 
n encontre che ne l ociiez 
ne ne parlez trop volentiers 
nus ne puet estre trop parliers 
qui sovent tel chose ne die 
qui torné li est a folie 
car li sages dit et retrait 
qui trop parole il se mesfait 
por che biax amis vos chastoi 
de trop parler et si vos proi 
se vos trovez home ne fame 
ou soit orfenins ou soit dame 
desconseilliez d aucune rien 
conseilliez les si ferez bien 
se vos conseillier les savez 
et se vos pooir en avez 
une autre chose vos apreng 
que ne tenez mie a desdaig 
car ne fait pas a desdaignier 
volentiers alez al mostier 
proier celui qui tot a fait 
que de vostre ame merchi ait 
et en cest siecle terrien 
vos gart come son crestien " 
li valles a dit au preudome 
' de toz les apostres de rome 
soiez vos beneois biax sire 
qu autel oi ma mere dire 
or ne dites jamais biax frere " 
fait li preudom ' que vostre mere 
vos ait apris rien se je non 
et sachiez que ne vos blasmon 
se vos l avez dit dusqu a chi 
et desormais vostre merchi 
vos proi que vos en chastiiez 
car se vos plus le disiiez 
a folie le tenroit len 
por che vos proi gardez vos en 
coment dirai dont biax dols sire 
li vavasors ce porrez dire 
qui vostre esperon vos caucha 
le vos aprist et ensaigna " 
et cil l en a le don doné 
que jamais tant come il soit né 
n en parlera de ce soit fis 
se de lui non qu il li est vis 
que ce soit biens qu il li ensaigne 
maintenant li preudom le saigne 
de sa main qu ot en haut levee 
et dist ' puisque l alers t agree 
or va a dieu qui te conduie 
puisque li demorers t anuie " 
li noviax chevaliers se part 
de son hoste et molt li est tart 
qu il a sa mere venir puisse 
et que vive et saine le truisse 
lors s est mis es fores soutaines 
car plus i set qu a terres plaines 
car es fores se conissoit 
et chevalcha tantque il voit 
un chastel fort et bien seant 
defors les murs n avoit neant 
fors mer et aive et terre gaste 
d esrer vers le chastel se haste 
tantque devant la porte vint 
mais un pont passer li covint 
si feble ainzqu a la porte viegne 
qu a paines croit qu il le sostiegne 
li valles sor le poncel monte 
si l a passé c ainc mal ne honte 
ne encombrier ne li avint 
desque devant la porte vint 
fermee le trove a la clef 
il n i hurte mie soef 
ne n apele mie trop bas 
tant i feri qu isnellepas 
vint as fenestres de la sale 
une pucele maigre et pale 
et dist ' qui est cil qui apele " 
cil regarde vers la pucele 
si le voit et dist ' bele amie 
uns chevaliers sui qui vos prie 
que laiens me faciez entrer 
et l ostel anuit mais prester 
sire " fait ele ' vos l arez 
mais petit de gre m en sarez 
et neporquant nos vos ferons 
si bel hostel com nous porrons " 
lors s est la pucele arrier traite 
et cil qui a le porte agaite 
crient c on li face trop ester 
si recomenche a rapeler 
et tantost quatre serjant vindrent 
qui haches ens en lor mains tindrent 
et ot chascuns caint bone espee 
si ont la porte desfermee 
puis li ont dit ' venez avant " 
s a aise fuissent li serjant 
molt fuissent bel mais il avoient 
mesaise eu tantqu il estoient 
de jeuner et de veillier 
tel c on s en peust merveillier 
car c il eut bien defors trovee 
la terre nue et desertee 
et dedens molt petit trova 
car tot par tot ou il ala 
trova degastees les rues 
et les maisons vit decheues 
c ome ne feme n i avoit 
deus mostiers en la vile avoit 
qui ja furent deus abeies 
l une de nonains esbahies 
l autre de moignes esgarez 
ne trova mie bien parez 
ces mostiers ne bien portendus 
aincois vit crevez et fendus 
les murs et les tors descovertes 
et les maisons erent overtes 
ausi de nuit come de jors 
molins n i muet ne n i quist fors 
en nul liu de tot le chastel 
n il n i avoit vin ne gastel 
ne rien nule qui fust a vendre 
dont len poist un denier prendre 
ensi trova le chastel gaste 
qu il n i avoit ne pain ne paste 
ne vin ne sydre ne cervoise 
vers un palais covert d adoise 
l ont li quatre serjant mené 
et descendu et desarmé 
et tantost uns valles avale 
par un des degres de la sale 
qui aporta un mantel gris 
au col au chevalier l a mis 
et uns autres a establé 
son cheval la ou il n ot ble 
ne fain n avaine se peu non 
car il n estoit en la maison 
li autre devant els le font 
par uns degrez monter amont 
en la sale qui molt ert bele 
dui preudome et une pucele 
li sont a l encontre venu 
li preudome estoient chenu 
non pas si que tot fuissent blanc 
de bel eage a tot lor sanc 
et a toute lor force fuissent 
se doel et pesance n eussent 
et la pucele vint plus cointe 
et plus acesmee et plus jointe 
que espreviers ne papegaus 
ses mantiax fu et ses bliaus 
d une porpre noire estelee 
d or et n estoit mie pelee 
la penne qui d ermine fu 
d un sebelin noir et chenu 
qui n estoit trop lons ne trop lez 
fu li mantiax al col orlez 
et se je onques fis devise 
en biaute que diex eust mise 
en cors de feme ne en face 
or me replaist que une en face 
que ja n en de mot 
desfublee fu et si ot 
les chaveus tiex s estre poist 
que bien quidast qui les veist 
que il fuissent tot de fin or 
tant estoient luisant et sor 
le front ot haut et blanc et plain 
come s il fust ovrez a main 
et que de main d ome ovrez fust 
de pierre ou d yvoire ou de fust 
sorciex bien fais et large entrueil 
en la teste furent li oeil 
vair et riant cler et fendu 
le nez ot droit et estendu 
et miex avenoit en son vis 
li vermeus sor le blanc assis 
que li sinoples sor l argent 
por voir embler les cuers de gent 
fist diex en li passemerveille 
c onques puis ne fist sa pareille 
ne devant faite ne l avoit 
et quant li chevaliers le voit 
si le salue et ele lui 
et li chevalier ambedui 
et la damoisele le prent 
par le main debonairement 
et dist ' biax sire vostre hosteus 
certes n iert mie anquenuit teus 
come a preudome covenroit 
se je vos disoie orendroit 
tot no covine et tot nostre estre 
vos cuideriiez puet cel estre 
que par mauvestie le deisse 
por che qu aler vos en feisse 
mais s il vos plaist ore i venez 
l ostel tel come il est prenez 
et diex vos doinst meillor demain " 
einsi l enmaine par le main 
jusqu a une chambre celee 
qui molt fu bele et longue et lee 
sor une coute de samit 
qui fu estendue en un lit 
se sont laiens andui assis 
chevalier quatre cinc et sis 
vinrent laiens et si se sistrent 
par grans tropiax et mot ne distrent 
et virent celui qui se sist 
dalez lor dame et mot ne dist 
por che de parler se tenoit 
que del chastoi li sovenoit 
que li preudom li avoit fait 
s en tenoient entr ax grant plait 
tuit li chevalier a conseil 
' diex " fait chascuns ' molt me merveil 
se cil chevaliers est muiaus 
grans doels seroit c onques si biax 
chevaliers ne fu nez de fame 
molt par siet bien dalez ma dame 
et ma dame ausi dalez lui 
s il ne fuissent muel andui 
tant est cil biax et cele bele 
c onques chevaliers ne pucele 
si bien n avindrent mais ensamble 
et de l un et de l autre samble 
que diex l un por l autre feist 
por che qu ensamble les meist " 
et trestuit cil qui i estoient 
trestot grant parole en tenoient 
et la damoisele atendoit 
qu il l araisnast de coique soit 
tantqu ele vit tres bien et sot 
que il ne li diroit ja mot 
s ele ne l araisnoit avant 
lors dist molt debonairemant 
' sire dont venistes vos hui 
damoisele " fait il ' je gui 
chiez un preudome a un chastel 
ou j oi hostel et bon et bel 
s i a cinc tors fors et ellites 
une grant et quatre petites 
si sai tote l oevre assomer 
mais le chastel ne sai nomer 
et si sai bien que li preudom 
gornemans de gorhaut a non 
ha biax amis " fait la pucele 
' molt est vostre parole bele 
et molt avez dit que cortois 
grez vos en sache diex li rois 
quant vos preudome l apelastes 
c onques plus voir mot ne parlastes 
qu il est preudom par saint richier 
iche puis je bien affichier 
et sachiez que je sui sa niece 
mais je ne l vi molt a grant piece 
et certes puisque vos meustes 
de vostre hostel ne coneustes 
plus preudome mien esciant 
molt lie hostel et molt joiant 
vos fist car il le sot bien faire 
come preudom et debonaire 
puissans et aesiez et riches 
mais n a chaiens que sol cinc miches 
que uns miens oncles qui st prieus 
molt sains hom et religieus 
m envoia por souper anuit 
et un bouchel plain de vin cuit 
de vitaille n a plus caiens 
forsc un chievrol c uns miens serjans 
ocist hui main d une saiete " 
atant comande que len mete 
les tables et eles sont mises 
et les gens al soper assises 
al mengier ont molt petit sis 
mais par molt grant talent fu pris 
apres mengier se departirent 
cil remesent qui s endormirent 
qui l autre nuit veillié avoient 
cil s apareillent qui devoient 
la nuit par le chastel veillier 
serjant furent et chevalier 
cinquante qui la nuit veillierent 
li autre molt se traveillierent 
de lor hoste molt aesier 
blans dras et covertoir molt chier 
et oreillier au chief li met 
cil qui del couchier s entremet 
trestote l aise et le delit 
c on puisse deviser en lit 
ot li chevaliers cele nuit 
forsque solement le deduit 
de pucele se lui pleust 
et de dame se il leust 
mais il ne savoit nule rien 
d amor ne de nule autre rien 
si s endormi auques par tens 
qu il n estoit de rien en empens 
mais s ostesse pas ne repose 
qui en sa chambre estoit enclose 
cil dort a ese et cele pense 
qu i n a en li nule desfense 
d une bataille qui l asaut 
molt se degiete molt tressalt 
molt se torne molt se demaine 
mantel de soie taint en graine 
a affublé sor sa chemise 
si s est en aventure mise 
come hardie et corageuse 
mais ce n est mie por oiseuse 
ainz se porpense qu ele ira 
a son hoste et si li dira 
de son pense une partie 
lors s est de son lit departie 
et issue est fors de la chambre 
a tel paor que tuit li membre 
li trambloient li cors sue 
plorant est de la chambre issue 
et vient au lit ou il se dort 
et plaint et sozpire molt fort 
si s acline si s ajenoille 
et pleure si qu ele li moille 
de ses lermes tote la face 
n a hardement que plus en face 
tant a ploré que cil s esveille 
si s esbahist molt et merveille 
de sa face qu il sent moillie 
se voit celi ajenoillie 
devant son lit qui le tenoit 
par le col embrachié estroit 
et tant de cortoisie fist 
que entre ses deus bras le prist 
maintenant et vers lui le trait 
se li dist ' bele que vos plait 
por coi estes venue chi 
ha gentius chevaliers merchi 
por dieu vos pri et por son fil 
que vos ne m en aiez plus vil 
de che que je sui chi venue 
por che se je sui presque nue 
je n i onques folie 
ne mauvestie ne vilonnie 
qu il n a el monde rien qui vive 
tant dolente ne tant chetive 
que je ne soie plus dolente 
riens que j aie ne m atalente 
n onques nul jor sanz mal ne fui 
come maleurouse sui 
ne je ne verrai jamais nuit 
fors solement celi d anuit 
ne jor que celui de demain 
aincois m ocirrai de ma main 
de trois cens chevaliers et dis 
dont cis chastiax estoit garnis 
n a caiens remes que cinquante 
