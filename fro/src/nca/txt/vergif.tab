une maniere de gent sunt 
qui d estre loial semblant font 
et de si bien conseil celer 
que il se conuient en eulz fier 
et quant vient que len s i descueuure 
tant que il seuent l amor et l euure 
si l espandent par le pais 
et en font lor gas et lor ris 
si auient que cil ioie em pert 
qui le conseil a descouuert 
quer tant com l amor est plus grant 
sont plus marri li fin amant 
quant li zz d euz de l autre croit 
que il ait dit cen que celer doit 
et souuent tel meschief avient 
que l amor faillir en couuient 
a grant doulour et a vergoigne 
si com il auint en bourgoigne 
d un cheualier preuz et hardi 
et de la dame de vergi 
que li cheualiers tant proia 
que la dame li otroia 
par itel couuenant s amour 
que il seust qu a l ore et au iour 
que par lui seroit descouuerte 
lor amour que il y aroit perte 
et de l amour et de l otroi 
qu ele li auoit fait de soi 
et a celle amour otroier 
deuiserent qu en zz vergier 
li cheualiers touz seuz vendroit 
a l eure qu ele li metroit 
et ne se mouuroit d un anglet 
dusqu a tant c un petit chenet 
verroit par le verger aler 
et lors vendroit a lie parler 
a celle hore et si seust bien 
que en sa chambre n aroit rien 
fors lie meismes tant solement 
ainsi le firent longuement 
et fu l amour douce et celee 
que fors eulz ne le sout riens nee 
li cheualiers fu biaus et cointes 
et par sa valour fu acointes 
au duc qui bourgoigne tenoit 
et souuent o le duc aloit 
a la court et tant y ala 
que la duchesse l aama 
et li fist tel semblant d amors 
que se il n eust le cuer aillors 
bien se peust apercheuoir 
au semblant qu el l amast por voir 
mes quel semblant qu ele en feist 
li chaualiers semblant n en fist 
que poi ne grant s apercheust 
qu ele vers li amour eust 
et tant qu ele en out tel anui 
qu elle parla zz jour a lui 
et mist a reson par mos tiex 
" sire mont estes biaus et prex 
ce dient tuit la dieu merchi 
si auriez bien deserui 
d auoir amie en si haut lieu 
que en eussiés henour et preu 
et bien vous serreit tele amie 
ma dame " fait il " ie n ai mie 
encore en cen mise m entente 
par foy " fait elle " longue atente 
vous porroit nuire ce m est vis 
si lo que vous soiez amis 
en zz haut lieu se vous veez 
que vous i soiés bien amez " 
cil respont " ma dame par foy 
ie ne sai mie bien por quoy 
cen dites ne a quoy ce monte 
que je ne sui ne roy ne conte 
qui si hautement amer doie 
je n en sui mie a yy doie 
d auoier amour si souueraine 
se ie bien i metoie paine 
si estes " fait elle " se deuient 
mainte plus grant merueille auient 
et autele auendra encore 
dites moy que sauez vous ore 
se ie vous ai m amor donnee 
qui sui haute dame clamee " 
et cil respont isnelepas 
" ma dame ce ne sai ie pas 
mes je voudroie vostre amor 
avoir par bien et par henor 
et dex de cele amor me gart 
qu a moy ne vous tort cele part 
ou la honte mon seignor giese 
qu a nul feur ne a nule guise 
n en prendroie tel desreson 
comme de faire traison 
si vilaine et si desloial 
vers mon droit seignor natoral 
fi " fait celle qui fut marrie 
" dan maluais et qui vous en prie 
a ma dame " dist il " merci 
certes nus mes tant vous en di " 
celle ne tint a li plus plait 
mes grant courous et grant dehait 
en out au cuer et si pensa 
s elle puet qu el s en vengera 
si fu elle forment yree 
le soir quant elle fu couchee 
jouste le duc a souspirer 
commencha et puis a plourer 
et li duz errant li demande 
qu elle auoit et li commande 
qu elle li die maintenant 
" certes " fait elle " j ai duel grant 
de cen que ne seit nus haut hom 
qui foi li porte ne qui non 
mes plus de bien et d onor font 
a cil qui lor traitrors sont 
et si ne s en aperchoit nuz 
par foi dame " ce dist li duz 
" je ne sai por qui vous le dites 
mes de tel chose sui ie quites 
quar a nul feur ie n ameroie 
traitror se ie le sauoie 
haez donc " fait elle " celi " 
se u nomma " qui ne fina hui 
de moy prier au lonc du ior 
que ie li donasse m amor 
et me dist qu il a mont lonc temps 
que il a esté en cest pourpens 
n onques mes ne le m osa dire 
et je me pensai biauz douz sire 
tantost que ie le vous diroie 
et bien croi ceste chose a uroie 
que il ait piecha a cen pensé 
de cen qu il ait aillors amé 
nouuele encor oi n auon 
si vous requier en gerredon 
que vostre honor y gardez si 
que vous n i soiez escharni " 
li duz a qui semble mont grief 
li dist " j en vendrai bien a chief 
et mont par tens si com ie cuit " 
a maleise fu celle nuit 
li duz n onques dormir ne pout 
por le cheualier qu il amout 
et por cen toute nuit veilla 
l endemain par matin leua 
et fist celui a soi venir 
que sa fame li fait hair 
sanz cen que de rien ait mespris 
maintenant l a a reson mis 
soul a soul que il n i out qu elz yy 
" certes " dist il " ce est grant deulz 
quant prouesche auez et biaute 
et il n a en vous loiaute 
si m en auez mont decheu 
que i ai mont longuement creu 
que vous fussiez de bonne foi 
loiaus a tout le mains vers moi 
que j ai vers vos amour eue 
si ne sai donc vous est meue 
tel pensee si traitresse 
que proie auez la duchesse 
et requise de druerie 
si auez fait grant tricherie 
que plus vilaine n estuet querre 
yssiés errant hors de ma terre 
que ie vous en congie sanz doute 
et la vous ve et desfent toute 
que n i entrez ne tant ne quant 
que se ie des or en auant 
vous y pouoie faire prendre 
sachiez je vous feroie pendre " 
quant le cheualier cen entent 
d ire et de maltalent esprent 
si que tuit li tremble li membre 
quant de s amie li remembre 
dont il soit que il ne puet ioir 
se n est par aler et venir 
et par reparier el pais 
donc li duz veut qu il soit eschis 
et d autre part li fait mont mal 
cen que traitrour desloial 
le tient ses sires et a tort 
si est en si grant desconfort 
qu a mort se tient et a trai 
" sire " dist il " por dieu merci 
ne creez onques ne pensez 
que onques fusse si osez 
cen que me metez a tort soure 
que pensasse ne ior ne oure 
s a mau fait qui le vous a dit 
ne vous y vaut riens escondit " 
fait li duz " que point n en n i a 
elle meisme conté m a 
en quel maniere et en quel guise 
vous l auez proie et requise 
comme traitre envious 
et tel chose deistes vous 
puet estre donc elle se taist 
ma dame dit cen que li plest " 
fait cil qui mont estoit marriz 
" si ne m i vaut riens escondiz 
ne verite que j en deisse 
si n est il riens que n en feisse 
par si que i en fusse creu 
que de cen n i a riens eu 
si a " ce dist li duz " par m ame " 
a qui il souuint de sa fame 
et quide bien de fin sauoir 
que sa fame li ait dit voir 
c onc n oi nus qui l en parlast 
que cil en autre lieu amast 
donc dist li duz au cheualier 
" se vous me voulez affier 
par vostre loial serement 
que vous me direz vraiement 
cen que ie vous demanderai 
par vostre dit certain serai 
se vous ariez fait ou non 
cen donc ie sui en souspechon " 
cil qui mont couuoite et desire 
a geter son seignor de l ire 
que il a enuers li sanz deserte 
et qui redoute tele perte 
comme de perdre la contree 
ou celle est qui plus li agree 
respont que tout sanz contredit 
fera cen que son sire dit 
qui de cen ne se donne garde 
a cen donc li duz se prent garde 
de cen ne se puet appenser 
que li duz voille demander 
de riens fors de cele priere 
le serement en tel maniere 
en fist tout sanz nul contredit 
et li duz maintenant li dit 
" sachiez par fine verite 
que cen que ie vous ai amé 
cha en arriere de fin cuer 
ne me lesse croire a nul feur 
que vous tel mesfet et tel honte 
comme la ducesse me conte 
aiez fait se l tenisse a voire 
se cen ne le me lessast croire 
et si m en met en grant doutance 
que j esgart vostre contenance 
et de cointise et d autre rien 
a quoy on puet voier mout bien 
que vous amez ou que ce soit 
et quant d aillors ne s aperchoit 
nus qu amez damoisele ou dame 
je me dout ce ne soit ma fame 
qui me dit que vous la proiés 
si n em puis estre desuoiés 
que ne cuit que issi voist l afeire 
por riens que vous m en puissiez feire 
se vous ne me dites qu aillors 
amez en tel lieu par amors 
que m en lessiés sanz nulle doute 
sauoir en la verite toute 
et se cen faire ne voulez 
comme pariur vous en alez 
hors de ma terre sanz delai " 
cil ne seit nul conseil de sai 
quer le gieu est parti si fort 
que l un et l autre tient a mort 
et mort est s il se mesfait tant 
que il trespasse le conuenant 
qu a sa dame et a s amie a 
que il est seur qu il la perdra 
s ele s en puet apercheuoir 
et s il ne dit au duc le voir 
pariures est et foi mentie 
et pert le pais et s amie 
mes du pais ne li chausist 
se s amie li remainsist 
que sus toute riens perdre creint 
et por cen qu adeis li souuient 
de la grant ioie et du soulas 
que il a eu entre ses bras 
si se pense s il la messert 
et que par son mesfet la pert 
quant o soi ne la puet mener 
comment porra sanz lie durer 
si est en tel point autresi 
com li chastelains de cousi 
qui au cuer n auoit s amor non 
dist en vers de sa chanchon 
" par dieu amors fort m est a consurrer 
du douz soulas et de la compaignie 
et des semblans que m i soloit moustrer 
celle qui m iert dame compaigne amie 
et quant regart sa douce cortoisie 
et les douz moz qu a moy souloit parler 
comment me puet le cuer enl cors durer 
quant ne s en part certes trop est maluais " 
le cheualier a tel angoisse 
et quant il est ainsi pensis 
que il ne seit le quel li vaut miex 
l eue du cuer li monte as ex 
et li descent aual la fache 
por l angoisse c on li pourchasce 
quant li duz en tel point le voit 
et que si forment souspiroit 
si cuide que il y ait tel chose 
que recognoistre ne li ose 
lors dist li duz isnelepas 
" bien voi que ne vous fiez pas 
en moy tant com vous deussiés 
cuidiez vous se me deissiés 
vostre conseil celeement 
que le deisse a nule gent 
je me leroie auant sanz faute 
traire les denz l une auant l autre 
ha por dieu merci " fait cil " sire 
je ne sai que ie doie dire 
ne que ie puisse deuenir 
mes je voudroie mex morir 
que perdre cen que g y perdroie 
se le voir dit vous en auoie 
et que il fust de lie seu 
que l eusse recongneu 
a nule rien qui fust viuant " 
et dist li duz " je vous greant 
sus le cors et l ame de moy 
et sus l amor et sus la foy 
que ie vous doi de vostre hommage 
que ia en trestout mon aage 
n en n iert a creatore nee 
par moy parole racontee 
ne semblant fait grant ne petit " 
et cil en plorant li a dit 
" sire je vous dirai issi 
j aim vostre nieche du vergi 
et elle moy tant c on puet plus 
or me dites donc " fait li duz 
" puisque volez que vous en cueuure 
sauoit nus fors vous ceste euure " 
et li cheualiers li respont 
" nenil creature du mont " 
et dist li duz " cen n auint onques 
comment y aliés vous donques 
comment sauiez lieu ne tens 
par foi sire " fait il " par sens 
que ie vous dirai sanz plus taire 
quant tant sauez de nostre asfaire " 
lors li a toutes acontees 
les venues et les alees 
et la conuenance premiere 
et du petit chien la maniere 
et dist li duz " ie vous requier 
qu a vostre termine permier 
vvilliez que vostre compains soie 
d aler o vous en ceste voie 
si n en saura ma nieche rien 
sire " dist il " je le wil bien 
mes que il ne vous griet ni anuit 
et sachiez bien g iray anuit " 
et li duz dit que il yra 
ne ia ne li anuiera 
ainz li sera soulas et gieu 
entr eulz ont deuisé le lieu 
ou il assembleront a pie 
si tost com il ert anuitié 
que assez prez d ileuc estoit 
que la nieche le duc manoit 
cele part tindrent lor chemin 
tant qu il sont venu au jardin 
ou li duz ne fu pas grant pieche 
quant il vit le chenet sa nieche 
qui s en vint au bout du verger 
ou il trouua le cheualier 
qui grant joie fait au chenet 
tantost a la voie se met 
le cheualier et le duc lait 
et li duc apres li en veit 
prez de la chambre et ne se muet 
illeuc s esconse au miex qu il puet 
d un arbre mont grant et mout large 
s est couuert comme d une targe 
et mout entent a lui celer 
d ileuc vit en la chambre entrer 
le cheualier et vit issir 
sa nieche et contre li venir 
encontre li en zz prael 
et vit et oi tel apel 
comme elle li fist par solas 
de saluz de bouche et de bras 
si tost comme elle le choisi 
de la chambre vers li sailli 
et de ses biauz bras l acola 
et plus de yy fois le besa 
et li dist " ma dame et m amie 
mon cuer mon cors ma druerie 
m esperance et tout quanque i aim 
sachiez que i ai eu grant fain 
trestouz iors puisque ne vous vi 
d estre ouec vous si com or sui " 
celle redit " mon douz seignor 
mon douz ami ma douce amor 
onques puis ne fu jour ne eure 
que ne m ennuiast la demeure 
mes ore de riens ne me dueil 
quant j ai o moy cen que ie voil 
quant ci estes sainz et heitiez 
que li tres bien venuz soiez " 
et cil dit " et vous bien trouuee " 
tout oi li duz a l entree 
que assez pres d ileuc estoit 
sa nieche a la voiz connoissoit 
mont bien et a la contenance 
qu or en est il hors de doutance 
et mont li plaist qu or voit il bien 
que cil ne li a mesfet rien 
de cen donc il a mescreu 
illec s est ensiques tenu 
toute la nuit endementers 
que la dame et li cheualiers 
dedenz la chambre ensemble furent 
et sanz dormir en zz lit iurent 
a tel joie et a tel deport 
que n est reson que le recort 
ne nus ne l entende n en oie 
se il n atent a auoir tel ioie 
comme amors a fins amans donne 
quant lor paine lor gerredonne 
et tiex biens n avient pas a touz 
que ce est ioie sanz courouz 
et soulas et enuoiseure 
mes tant y a que petit dure 
c est auis a l amant qui l a 
ja tant longues ne durera 
tant li plaist la vie qu il maine 
que se iour deuenoit semaine 
et semaine deuenoit mois 
et mois zz an et zz an yy 
et yy anz yy et yy anz yy 
quant vendroit au deffinement 
cele nuit ainzqu il aiornast 
si voudroit il que il anuitast 
et en itel pensee estoit 
celi que li duz atendoit 
quer ainz iour aler l en couuient 
et s amie o lui a l uis vient 
la vit li duz au congie prendre 
baisier donner et baisier rendre 
et oi forment souspirer 
et au congie prendre plorer 
et y out ploré mainte lerme 
et s oi reprendre le terme 
de rasembler illec arriere 
li cheualiers en tel manere 
s en part et la dame l us clot 
mes tant comme veoir le pot 
le conuoia de ses biaux ex 
quant elle ne pout fere miex 
quant li duz vit clorre l useit 
tantost a la voie se met 
tant que le cheualier ataint 
qui a lui meisme se plaint 
de la nuit si comme il a dit 
qui trop li a duré petit 
autel pensee et autelz diz 
out celle donc il ert partilz 
a qui il sembla por la nuit 
que failli ait a son deduit 
ne du jour ne se loe point 
li cheualiers ert en tel point 
et de pensee et de parole 
quant li duz l ataint si l acole 
et li a fet joie mont grant 
et li dit " je vous acreant 
que touz jors mes vous amerai 
ne ja mes jor ne vous harrai 
que vos du tout voir m auez dit 
et la ducesse m a mentit 
sire " dist il " por dieu merchi 
et por ses sainz vous quier et pri 
que cest conseil celer vous pleise 
qu amors perdroie et ioie et aiese 
et morroie sanz nule faute 
se ie sauoie que nul autre 
icen seust fors vous sanz plus 
or n en pensez ia " fait li dus 
" sachiez qu il ert si bien celé 
que ia par moi n en ert parlé " 
issi s en sont parlant venu 
au lieu donc il erent meu 
et cel jour quant vint au mengier 
moustra li duz au cheualier 
plus biau semblant c onques n out fet 
donc telz courouz et tel dehet 
en out la ducesse sanz fable 
qu ele se leua de la table 
et a fait semblant par faintise 
que maladie li soit prise 
alee est couchier en son lit 
ou elle out mont poi de delit 
et li duz quant il out mengié 
la gent deduit et festié 
si va la ducesse veoir 
et la fist en son lit seoir 
et a commandé que nulli 
ne remaigne leenz fors li 
len fist errant cen qu il commande 
et li duz errant li demande 
donc cel mal li estoit venu 
et que ce fu qu elle out eu 
elle respont " se dex me gart 
je ne me donnoie regart 
orains quant au mengier assis 
que greignor sens et plus d auis 
n eust en vous que ie n i vi 
quant vous tenez plus cher celui 
que ie vous di que il pourchasse 
que il a moy honte et despit face 
et quant vi que plus biau semblant 
li feistes plus que deuant 
si grant duel et si grant yre oi 
que illecques demourer ne poi 
ay " dist li duz " douce amie 
sachiez ie ne creroie mie 
ne vous ne autre creature 
que onques par nulle auenture 
auenist cen que vous me dites 
ainz sai bien qu il en est tot quites 
si ne m en parlez des or plus " 
atant se part d ilec li duz 
et cele remest si pensiue 
que ja mes jour que ele viue 
zz jour a iese ne sera 
deuant que plus apris aura 
de cen donc li duz li deffent 
qu ele ne li demant nient 
mes ia ne l en tendra deffense 
quer en son cuer engin porpense 
comme elle le porra sauoir 
s ele s en seuffre jusqu a soir 
qu ele ait le du entre ses bras 
quer elle seit bien tel soulas 
qu en fera cen ne doute point 
miex son vouloir qu en autre point 
por cen adonc atant se tint 
et quant le duc coucher se vint 
a vne part du lit s est traite 
semblant fait que point ne li haite 
que li duz o lie gesir doie 
qu ele soit bien ce est la voie 
de son mari metre au desoz 
que faire semblant de corouz 
a croire qu ele soit irie 
por cen sanz plus qu il l a beisie 
li dist elle " mont estes faus 
et trichierres et desloiaus 
qui me moustrez semblant d amor 
n onques ne m amastez nul ior 
et j ai esté lonc temps si fole 
que j ai creu vostre parole 
quer souuentes foiz disiez 
que du cuer loial m amiez 
mes hui me sui apercheue 
que i en ai esté decheue " 
et dist li duz " et vous en quoy 
ja me deistes par ma foy " 
fait celle qui a mal y bee 
" que je ne fusse si osee 
que ie vous enquerisse rien 
de cen que vous sauez or bien 
de quoy suer " dist li duz " por de 
de cen que ie vous ay conté 
se la parole est fausse ou voire 
que je vous filz penser et croire 
mes de cen sauoir ne me chaut 
que i ai pensé que petit vaut 
a vous amer de cuer leal 
que que cen fust ou bien ou mal 
le mien cuer ne vit ne ne sot 
que ne seussiés aussitost 
et or voi que vous me celez 
vostre merci les vos pensez 
or ce sachiez bien sanz doutance 
que ja mes n aurai tel fiance 
en vous sire de tel maniere 
comm i ai eu cha en arriere " 
lors recommencha a plorer 
la ducesse et a sospirer 
et s esforcha plus qu ele pout 
et li duz tel pitie en out 
que il li a dit " ma douce suer 
je ne soufferroie a nul feur 
ne vostre courrout ne vostre yre 
mes sachiez ie ne puis pas dire 
cen que voulez que ie vous die 
sanz faire trop grant vilanie " 
elle respont isnelepas 
" sire se ne le dites pas 
quer ie voi bien a vo semblant 
qu en moy ne vous fiez pas tant 
que celasse vostre conseil 
et sachiez que trop me merueil 
c on n oistes grant ne petit 
conseil que vous m eussiés dit 
donc descouuert fussiés par moi 
et si vous di en bonne foy 
ja en ma uie n auendra " 
quant ce out dit si replora 
et li duz si l acole et beise 
qui de son cors est a mesaise 
ne plus ne se pout detenir 
de son courage descouurir 
et li a dit " ma douce dame 
je ne sai que faire par m ame 
quer tant me fi en vous et croy 
que chose celer ne vous doi 
mes sachiez itant vous en di 
que se ie sui par vous trai 
vous en recheuriez la mort " 
cele respont " bien m i acort 
estre ne porroit que feisse 
chose donc vers vous mespreisse " 
cil qui l aime por ce la croit 
et cuide que verite soit 
de cen qu ele a dit puis li conte 
de sa nieche trestout le conte 
comme apris l out du cheualier 
et comment il fu en vergier 
en l angleit ou il n out qu elz yy 
quant le chenet soruint a eulz 
et de l issue et de l entree 
li a la verite contee 
si que il ne li a riens teu 
que il y ait oi ne veu 
et quant la ducesse l entent 
que cil aime plus bassement 
qui de s amour l a escondite 
morte se tient et a despite 
mes onc de cen semblant n en fist 
ainz otria bien et pramist 
au duc a bien celer ceste euure 
que s il auient qu el le descueure 
que len la pende a vne hart 
et si li est il ia mont tart 
qu a celle parlle qu ele heit 
des ycelle hore qu ele seit 
que ele est amie a celui 
qui li a fet honte et anui 
por itant ce li est auis 
que il ne veut estre ses amis 
si afferme tout son pourpens 
que s ele vient en lieu n en tens 
qu a la nieche le duc parout 
qu ele li dira ausitost 
ne ia ne celera tel chose 
ou felonnie aura enclose 
mes onc en point n en lieu n en vint 
tant que la pentecoste vint 
que ce fu la feste permiere 
que li duc tint sa court pleniere 
si que il enuoia partout querre 
les dames de toute sa terre 
et sa nieche tout premeraine 
qui du vergi ert chastelaine 
et quant la ducesse la vit 
tantost tout le cors li fremist 
com cele en monde que plus heit 
mes son courage celer seit 
si que plus biau semblant li fait 
c onques deuant ne li out fait 
mes mon grant talent out de dire 
cen donc elle a au cuer grant ire 
et la demeure mont li couste 
por celi jour de pentecoste 
que les tables furent ostees 
en a la ducesse menees 
les dames en la chambre o soi 
por elles parer en requoy 
que len ne les tenist por foles 
lors ne pout tenir ses paroles 
la ducesse qui vit son lieu 
si dist ausi comme par gieu 
" chasteleine soiez bien cointe 
quer bel ami auez et cointe " 
et cele respont simplement 
" je ne sai quel acointement 
vous dites ma dame por voir 
quer ne voudroie ami auoir 
que ne fust du tout a l enor 
et de moy et de mon seignor 
je l otri bien " dist la ducesse 
" mes vous estes bonne mestresse 
qui auez apris le mestier 
du petit chenet affetier " 
les dames ont oi le conte 
mes ne seuent a quoy ce monte 
o la ducesse s en reuont 
as karoles qui faites sont 
et la chastelaine remaint 
le cuer d ire li trouble et taint 
et li tressue tout eu ventre 
dedenz vne garderobe entre 
ou vne pucelete esteit 
qui as piez d un liet se geseit 
mes elle ne la pout veoir 
en liet s est lessie chaoir 
la chasteleine mont dolente 
mont se complaint et se demente 
et dit " biau sire dex merci 
que puet estre que i ai oi 
que ma dame m a fait regreit 
que i ai affetié le chenet 
ce ne seit elle par nului 
cen sai ie bien fors par celui 
que i amoie et traie m a 
ne cen ne li deist il ia 
s a lie n eust grant acointance 
et s il ne l amast sanz doutance 
plus que moy que il a traie 
mes or voi qu il ne m aime mie 
quant il me faut de couuenant 
douz diex et je l amoie tant 
com riens peust plus autre amer 
qu aillors ne pouoie penser 
neis iour ne vne nuit 
que c iert ma ioie et mon deduit 
et mon deduit et mon confort 
et mon soulas et mon deport 
ha amis donc est cen venu 
que pouez estre deuenu 
quant vers moy auez esté faus 
je cuidoie que plus loiaus 
me fussiez se dex me conseut 
que tristrans ne fu a yseut 
plus vous amoie la moitie 
se dex ait ia de moy pitie 
que ne fesoie moy meismes 
n onques auant ne puis ne primes 
ne mesfiz vers vous nulle rien 
ausi m ait saint julien 
por quoy me deussiez hair 
ne si vilainement trair 
comme a nos amors depechier 
por autre amer et moy lessier 
et descouurir nostre conseil 
et sachez que trop m en merueil 
que li mien cuer si m ait dex 
ne fu onques vers vous itex 
que se tout le mont et neis 
et ciel et terre et paradis 
me donnast diex pas ne preisse 
par couuenant que vous perdisse 
que vous estiés ma richesche 
et ma sante et ma leesche 
ne riens greuer ne me peust 
tant comme mes las cuers seust 
que li vostre de riens m amast 
ha fin amor et qui pensast 
que cil feist vers moi desroi 
qui veist quant il ert o moi 
que ie fesoie mon pouoir 
de fere trestout son vouloir 
que il ert tout miens et sa dame 
me tenoit et de cors et d ame 
et le disoit si doucement 
que l en creoie vraiement 
qu a lui amer m estoit si bon 
qu a mon cuer pernoie le suen 
de li me pensoie autresi 
que il se tenoit a mon ami 
toute sa vie et son aage 
et bien connois a mon courage 
s auant mourust que tant l amasse 
que apres lui petit durasse 
morte o lui vousisse estre miex 
que viure si que de mes eux 
ne le veisse nulle foiz 
ha fine amor est cen doc drois 
que cil a ainsi descouuert 
nostre conseil donc il me pert 
qu a m amor otrier li dis 
et bien en couuenant li mis 
que a cele hore me perdroit 
que nostre amor descouuriroit 
et quant i ai auant perdu li 
ne puis apres si grant anui 
viure sanz li por qui me dueil 
ne ie ne quier ne ie ne voil 
ne ma uie ne me plaist point 
ainz pri dieu que la mort me doinst 
et que tout aussi vraiement 
comme i ai amé loiaument 
celi qui cen m a pourchacié 
ait de l ame de moy pitie 
et a celi qui a son tort 
m a traie et liuree a mort 
doinst henor et je li pardon 
ne ma mort n est se douce non 
ce m est auis quant de li vient 
et quant de s amour me souuient 
por li mourir ne m est pas paine " 
atant se tut la chastelaine 
mes qu ele dist en souspirant 
" douz amis a dieu vous commant " 
a cest mot de ses bras s estraint 
le cuer li faut le vis li taint 
angoisseusement s est pamee 
et giest morte et descouloree 
enmie le lit morte sanz vie 
mes ses amis ne le set mie 
qui se deduisoit en la sale 
a la karole ou dance et bale 
mes ne li plaist riens que il voie 
quant cele a qui son cuer s otroie 
n i voit point donc trop se merueille 
si a dit au duc en l oreille 
" sire qu est cen que vostre nieche 
est demouree si grant pieche 
que n est as karoles venue 
bien croi que l auez mise en mue " 
et li duz la karole esgarde 
que de cen ne s estoit pris garde 
le cheualier a soi a trait 
et droit en la chambre s en veit 
et quant illecques ne la treuue 
au cheualier commande et roeuue 
qu en la garderobe la quiere 
quer il les veut en tel maniere 
leens entr eulz auancher 
com d acoler et de baisier 
et cil qui li en seit haut grez 
est en la garderobe entrez 
ou s amie gesoit enuerse 
en liet descouloree et perse 
la l a trouuee toute roide 
et la bouce serree et froide 
et au semblant que le cors moustre 
voit bien qu elle est morte tout outre 
tantost comme esbahiz s escrie 
" qu est cen las est morte m amie " 
et la pucele sailli sus 
qui as piez du liet gesoit jus 
et dist " sire cen croi ie bien 
miex que soit morte qu autre rien 
ne dementa puisque vint ci 
fors le courous de son ami 
donc ma dame l atayna 
et d un chenet la rampona 
donc li courous li vint mortex " 
et quant cil entent les moz tex 
que cen que il dist au duc l a morte 
sanz mesure se desconforte 
" ha las " dist il " ma douce amor 
la plus courtoise et la meillor 
c onques fust et la plus loiaus 
comme tricherres desloiaus 
vous ai morte si fust droiture 
que sus moy tornast l auentore 
si que vous n i eussiés mal 
mes cuer auiés si loial 
que sus vous l auez auant prise 
mes ie ferai de moy iustise 
por la traison que i ai faite " 
vne espee a du feurre traite 
qui illeuc pendoit a zz espeur 
se s en feri parmie le cuer 
chaair se let sus l autre cors 
tant a seignié que il est mors 
et la pucele sailli hors 
quant vit mors gesir les cors 
hidour out de cen qu ele vit 
au duc qu ele encontra a dit 
cen qu ele out oi et veu 
si qu ele n i a riens teu 
comment l afaire ert commenchié 
neis du chenet afeitié 
donc la ducesse auoit parlé 
es vous le duc adonc desué 
tout maintenant en la chabre entre 
au cheualier trait hors du ventre 
l espee donc s estoit ocis 
tantost a la voie s est mis 
grant erre droit a la karole 
sanz plus tenir longue parole 
la ou il a veu la ducesse 
si li a rendu sa pramesse 
quer el chief li a embatue 
l espee qu il aportoit nue 
sanz parler que mont fu yriés 
la ducesse chiet a ses pies 
voiant touz ceulz de la contree 
lors fu la feste mout troublee 
des cheualiers qui la estoient 
et grant joie mené auoient 
et li dus tout autresi tost 
oiant touz ceulz c oir le vout 
conta l afeire oiant la cort 
lors n i a celi qui ne plourt 
et nommeement quant il voient 
les amans qui mors gesoient 
et la ducesse d autre part 
a duel et a courouz depart 
la court et a meschief vilain 
li duz enterrer l endemain 
fist la ducesse en sarquieu 
et les amans en autre lieu 
mes de l aventore out tel yre 
c onques puis ne le le vit len rire 
errant se croisa d outremer 
ou il ala sanz retourner 
si deuint illeques templier 
et diex dist que cest encombrier 
et cest meschief por cen auint 
qu au cheualier tant mesauint 
que il dist cen que celer deuoit 
et que desfendu li auoit 
s amie qu il ne le deist 
tant com s amor auoir vousist 
et par cest essample doit len 
s amour garder par si grant sen 
c on ait touz iors en remembrance 
que li descouurir riens n avance 
et li celer en touz poins vaut 
qui si le fait ne crient assaut 
des fauz felons enquereors 
qui enquierent autri amours 
cest fablel ci endroit desfine 
or prion a dieu qui ne fine 
qu il ait de lor ames merchi 
et des nostres tout autresi 
