signor oi avez en livre et en romanz 
que de totes citez fut troie la plus granz 
et quant el fut fondue et ardoir mist set anz 
une genz en isirent qui mout furent sachanz 
hardiz comme leons et fiers et combatanz 
par terre s espandirent icelles fieres genz 
chascuns dreca citez et torz et mandemenz 
antioche fondi antiocus li granz 
et jherusalem fist un rois cornumaranz 
et reis babiloine que mout refu poisanz 
et la cite d aufrique uns fors rois aufriquanz 
et romulus fist rome qui mout fut aparanz 
seignors ja fut uns tens tesmoig des clers lisanz 
que toz li mondes fu apendanz a rome 
mais par le roi garsire que mout fu souduianz 
et fous et covoiteus et fiers et conqueranz 
bessa la seignorie qui de rome estet granz 
huimes porez oir ovres de fiers senblanz 
voires de fiere estoire et si est en romanz 
d un riche emperaor qui mout refu vaillanz 
ce fu otes de rome qui fu en deu craanz 
de florence sa fille qui tant fu avenans 
par icelle pucelle mut la guerre pesanz 
desque deus vint en terre ne fut onques si granz 
plest vos oir chancon de grant nobilite 
treste de vielle estoire tote de verite 
des le commencement de la crestiente 
desque deus nostre sire ot le siecle estoré 
mout l ama l enperere et tint en grant chierte 
quant florence naqui qui deus l ot destiné 
la roine en fu morte dedens tierz jor passé 
quant la dame ot son cors de l enfant delivré 
granz miracles lor nostre sires mostré 
car il virent dou sanc sur terre a grant plente 
les bestes se combatent de par tot le regne 
et li oiseil volant se sunt entreplumé 
ce fu senifiance de la mortalite 
que por le fu si grant con dient li letré 
que plus de yy homes en furent mort gité 
seignors celle florence fu de ci grant bonte 
quant la belle ot dis ans acomplis et pasez 
el fu cortoise et sage et de grant noblete 
et si bien letree plene d umilite 
dou cors et des estoiles sot a sa volente 
de toz les elemenz quanqu en furent trové 
bien harpe et bien vielle docement et soe 
il n avoit si bon mestre en la crestiente 
qu a dous de ces parolles ne l eust tot maté 
nus hom n en sot que dire tant ot le cuer sené 
et quant elle parolle tot le mont vient a gre 
et cil que bien l esgardent sont si enluminé 
qu el ot la char plus blanche que n est flor en este 
les iaus vairs en la teste le vis frois coloré 
la boche petitete le menton acesmé 
ce dist bien li escris a rome en noiron pre 
desque deus ot formé 
et ot contentinoble et des autres asez 
por ce que trop iert riches fu mout desmesurez 
a icel jor n estoit nus hom si redoutez 
mes mout fut maus et frelles et chenuz et usez 
qu il ot mien escient cent cinquante anz passez 
de sa barbe estoit toz devant acouvetez 
et fut asez plus blanche que chainsil bien lavez 
ses grenons ot mout bien treciez et galonnez 
detries au hastereil mout richement fermez 
par devant ses esselles les a si amenez 
que devant sur son pis les a an yy noez 
ainz moillier ne vot prandre en trestot son aez 
chevaliers iert li miaudres que de mere fust nez 
de par totes ses terres a ses barons mandez 
quant ot li empereres ses barons asamblez 
au paoir que il ot s en est en piez levez 
en guise de grifon fu mout bien conraez 
chauses ot d un bis poille et eschapins dorez 
s ot vestu un jupel qui mout fut granz et lez 
tot portret a fin or a oisiaus devisez 
a pierres et a brasmes fut par devant listez 
de riches esmeraudes par desouz gironnez 
largement fut vestuz et trestot desfublez 
car c il portast mantel trop en fust encombrez 
un baton tint li rois ou il c est acoudez 
et fut tot de fin or a esmaus tresgitez 
ses homes en apelle con or oi porez 
' seignors " dist l empereres ' vers moi en entendez 
bien sai que d une choze sui durement blamez 
que moillier ne vois prendre or me sui porpensez 
sire " dient si home ' que est que demendez " 
je sui et maus et frelles et chenuz et barbez 
d estors et de batailles sui forment ahenez 
et de chevalerie traveilliez et penez 
tot me tramble li cors car forment sui lassez 
par moi n iert mes ma lance ne mes escus portez 
alez moi por florence et si la m amenez 
je vuel estre de le basiez et acolez 
et en sa belle brace soit mes cors repousez 
si gerra ovec moi si en ferai mes grez 
si me ratonnera les flans et les coutez 
gemes n iert mes cors alosez d autre proesse 
sire " dient si home ' si con vos commandez 
nos la vos irons querre quant avoir la volez " 
seignors vos savez bien queque la chanson die 
qui tient coutentinoble mout a grant seignorie 
c onques ne fu citez de tresor si garnie 
garsire l emperere o la chiere hardie 
estoit a icel tens de mout grant seignorie 
il a mandez ses homes de si en galilie 
il ot et greus et hongrie et de ceus de rossie 
et deus si grant richesse quant la tor fu enplie 
garsire l emperere en apelle aquarie 
un grifon orguillous nez de chatemelie 
' vos en irez a rome ce ne lessiez vos mie 
et quarante mesaiges en vostre compaignie 
asez portez avoir et bons dras d aumarie 
vint somiers toz chergiez de l or de romenie 
destriers et palefrois et mules de sulie 
s es donrez au roi otes et a sa baronnie 
gardez que ma parolle li soit si acomplie 
de florence sa fille vodrai fere m amie 
ancor ferrai je bien de m espee forbie 
por si belle pucelle par ma barbe florie 
doi je bien reparier a ma chevellerie " 
garsire l emperere fut mout de grant aaige 
ses mesaiges devise voiant tot son barnaige 
quarante en sunt en brief trestuit de grant barnage 
icil s en sont torné de l ancien estage 
isnellemant et tost s en vont droit au rivage 
une nef ont chargie comme cil qui sont sage 
de besquit et de vin de pain et de fromage 
d eisil et d eue froide et de poison maraige 
tant i mistrent avoir et poipres de quartage 
et mules et chameus mainte beste savage 
destriers et pallefrois con lor vint en corage 
tant ont lor nef chargie c on lor tint a folage 
il drecerent lor voilles quant orent bon orage 
ains ne virent midi que orent bon pasage 
droitemant a otrente ariue li mesage 
cil geterent lor ancre qui en sorent l usage 
or oiez de garsire con pense grant folage 
quant il cude par force avoir tel mariage 
li mesage garsire o la chiere grifaigne 
ariverent au port si drecent lor ensegne 
et geterent lor ancre que lor vessel ne fraigne 
les murs et les destriers traient fors en la plaigne 
sus les somiers troserent les besans de sartaigne 
lor nef ont commandee un borgois d alemaigne 
puis acoillent lor airre tres parmi la champagne 
il trespaserent puille n i a cel que ne maigne 
riche cheval en destre de sulie ou d espaigne 
et pacent bonivent et tote la champagne 
li mesage garsire ne vont pas follemant 
tut quarante chevachent bel et serreemant 
en rome s en entrerent endroit midi sonant 
les borgois de la ville les vont mout regardant 
car il sont acesmé bel et cortoisemant 
de riches dras de soie furent lor garnemant 
et les mulez cuvers de cendaus noblemant 
el les selles ovrees de fin or voiremant 
li frain et li poitraul par vont si tentissant 
ne harpe ne vielle n i vausist un besant 
chacun moine noir ou sor ou basant 
les cropieres en furent de poile esquarismant 
e les serjanz desrieres vont les somiers chacant 
que portent le tresor et mervilloz et grant 
chacun descent a pie de son mulet amblant 
et montent les degrez mout afichiemant 
li rois sist sus la coite du vermel boquerant 
il ne l ont pas trové si escheriemant 
qu il n i a dus et contes et princes jusqu a cent 
joste li sist florence don li pales resplant 
la plus belle pucelle de cest siecle vivant 
atant es les mesaiges que li viennent devant 
aquarres parla qui le language entent 
l emperere salue bel et cortoisemant 
' damedeus nostres sires a qui le mont apent 
il saut le roi oton et sa fille ensement 
et trestuit cil et celles qui sont si bienvuellant " 
et li rois li respont mout amiablemant 
' amis deus vos garise par son digne commant 
de quel terre estes vos ne l me celez noiant 
nos de coutentinoble la fort cite vaillant 
homes somes garsire l emperere puisant 
que par nos vos envoie de son avoir presant 
vint somiers chargiés entr or fin et argent 
et i a main brun poille maint bon drap afriquant 
et quarante destriers que tuit sont d un samblant 
viauz est li empereres et frelles duremant 
onc moillier ne vot prendre mes or en a talant 
se vos mande mes sires sanz nul retesemant 
li envoiez florence o le cors avenant 
si la prandra a feme se li loent forment 
ses homes qu il le face tost et isnellemant 
et ce vos ce ne faites ge l vos di voiremant 
qu il vos venra requere a son efforcemant 
il en jura sa barbe et son grenon ferrant 
ne vos lera de terre un seul denier vaillant " 
et li rois li respont paroles bien saiant 
' seignors " dist l emperere ' or sofrez a itant 
et g en prendrai conseil a le et a ma gent 
d ou faire ou d ou lessier vos dirai mon talant " 
or sont li mesagier devant li roi oton 
et esgarde florence o la clere facon 
que ot la char plus blanche que n est poison 
et les iaus ot toz vars en guise de faucon 
la boche petitete par desus le manton 
simple fu et cortoise n ot pas le cuer felon 
et fu mout bien vestue d un vermoil ciglaton 
de fuelles d or bendez de ci iusqu a talon 
a orfrois et a pieres de l uevre salemon 
d oiselez et de bestes i ot a grant foison 
les riches esmeraudes getoient tel brandon 
et luisent ou pales con se fus brandon 
escheletes i ot de fin or ce savon 
plus de trente estivaus ot en chacun giron 
quant florence s esmuet et vet par la maison 
si batent et tentisent et gitent mout douz son 
si bien sont atrenpees que harpe nes chancon 
envers la melodie ne vaut un esperon 
un cercle ot en son chief par tel devision 
de jagonces safirs fut toz clous environ 
dedenz une pierre dou tresor saint sanson 
qui reluist et flamboie rubi l apelle lon 
ne li or ne les pieres ce dient li baron 
encontre sa biaute ne valent un boton 
durement s en mervellent li mesagier grifon 
' et deus " dist l un a l autre ' par ta savacion 
qui sucitaz de mort le cors saint lazaron 
qui oit mes parler par nesune raison 
de si belle pucelle en fable n en chanson 
on ne naqui de mere ne ne l engendra on 
deus la fist pa ces mains tot par eslection 
garsire l emperere o le flori grenon 
nos en savra grant gre se mener l en poon 
ha deus si grant domaige que soffris passion 
se el de ci viel home a or conversion " 
mout furent li grifon de noble contenance 
de lor parolle dire ne font pas obliance 
aquaries parla qui tres bien s en avance 
' empereres de romme entendez ma samblance 
ce vos mande garsire en qui avon fiance 
qu il n aime tant nul home con vos de si en france 
por ce vuet vostre fille qui est de grant vailance 
envoiez li par nos senz nulle demorance 
et ce vos ce ne faites je vos di sanz faillance 
de vos dous amistiez sera la desevrance 
il vos vendra requere o tote sa puisance 
de la cite de rome vos fera grant pesance 
ne vos remaindra terre decique en plesance 
je l en oi jurer sa foi et sa craance 
ja por tant con il puise tenir escu ne lance 
ne finera il mez deciqu il ait florence " 
l emperere de rome fist forment a loer 
quant il ot les mesages si fierement parler 
mout fut cortois li rois qu il n es vot ramponer 
au mestre seneschal les en a fez mener 
en une chambre a voute mout richement diner 
l emperere se drece por conseil demander 
de ses meillors barons en prist et apeler 
et sa fille florence la belle o le vis cler 
' seignor franc chevalier " ce dist otes li ber 
' vos avez bien oi cest mesage conter 
gardez con fait conseil vos me vodrez donner 
sire " dient si home ' tot ce lessiez ester 
car en uostre coraige poez bien esgarder 
que garsires n a pas vers vos trop bon penser 
quant par force vos viaut vostre enfant demander 
ce resamble achoison que il vuele mostre 
de commencier la guerre por vos deseriter 
certes " ce dist rois otes ' mout en fait a blamer 
ce ce fut ores choze c on li vosist doner 
c est il tant viaus et frelles qu il ne se puet porter 
ne en nulle maniere sus son cheval monter 
sire " ce dist florence ' merci vos vuel crier 
tote nuit me feroit sa char detatoner 
et sa barbe pignier et son menton grater 
aincois me faites vos toz les membres coper 
vne fois ce puet bien feme malment marier 
que pucelle se fait a viel home esposer 
et quant elle est chenue se praigne un bacheler 
et isi poroit bien a male voie aler " 
otes li empereres de romme la leaul 
prist conseil a ses homes cortois et natural 
d iluecques sont parti si lesent cel estal 
sus la coite s asiet porpointe de cendal 
et li baron entor tuit maintre comunal 
bien furent li mesage servi tuit par egal 
apres mengier reperent ovec le senechal 
devant le roi s apuient au piler de cristal 
' mesaiges " fet rois otes ' ne tiens pas a laial 
ainz me resamble force et orguel de vasal 
de quanque il me mande trestot en fin li fal 
se vostres sires uien en ma terre par mal 
je avre cent mile homes qu a pie que a cheval 
et se nos asamblons par deu l esperital 
des epees sus hiames verrez grant batestal 
se garsire me torne de bataille champal 
je li clains quite rome ma terre principal 
emperere de rome " dient li mesagier 
' certes quant vos volez tel guerre commencier 
mout avez le coraige et orguelleus et fier 
tel quide haut monter qu il convient abesier 
quant vos verrez vos homes ocire et detranchier 
et tote vostre terre destrure et essillier 
et la cite de rome abatre et trabuchier 
ja le repentement ne vos avra mestier 
mon sire vos desfie a celer ne l vos quier 
quant vos ne li volez vostre fille envoier 
il vos venra requerre en cest estre premier 
nos cerons bien en ost plus de set cent millier 
trestote vostre terre viaut son cors chalongier 
seignors " ce dist rois otes ' pencez del menacier 
damedeu nostre sire nos puet mout bien aidier 
je sai bien que garsire fet mout a resoignier 
ne ce ne di je mie ne ne vuel afichier 
qu il ne puise en ma terre venir et chevachier 
mes il i puet mout bien de ses homes lessier 
je ne li ferai pas plege del repairier 
sire " ce dist aquarres ' ne vos vuel losengier 
ne je ne vos vuel pas trair ne engignier 
fetes mander vos homes n aiez soig d atargier 
car garsire n en viaut avoir nul reprovier 
ne vos lera de terre vaillant un sol denier 
qu o tote vostre force vos en quide chasier " 
li mesagier s en tornent le roi ont deffié 
les degrez devalerent dou palez principe 
li mur et li destrier lor furent tuit livré 
atot le grant avoir qu il orent aporté 
de la ville s en issent ne se sont aresté 
l emperere de romme a tres bien commandé 
et si jura sa barbe et son grenon mellé 
qu il n a home en sa terre de si haut parente 
ne mesque le peior en eust destorbé 
ne fust pandus aus forches et en haut encroé 
mesagier doit par tot aler a savete 
' seignors " ce dist rois otes ' franc chevalier membré 
vos avez bien oi l orguel et la fierte 
que garsire m a ci par mesages mandé 
ce ne li doins ma fille tot a sa volente 
qu il me todra ma terre et tote m erite 
et si m abatra rome ma mirable cite 
mes je me fi en deu le roi de maieste 
et en ma bone gent et en ma loiaute 
car miaus vaut un prodome que plain val d or comblé 
et grifon ne sont mie mout grantmant alosé 
et romain sont de guerre hardi et alosé 
mout par est grant ma terre et de lonc et de le 
venir i doit garsire encontre cest este 
il tient mout sa parole forment en verite 
il ne l lesseroit pas puisque il l a juré 
ge manderai mes genz de par tot mon rene 
a lui nos combatron ja ne iert trestorné 
s an ait cil la vitoire qui deus l a destiné " 
otes li empereres qui de romme estoit sire 
fut forment coreciez por l amor de garsire 
agrevain un siens dru li commensa a dire 
' empereres de rome por quoi avez vos ire 
des grifons vos sai dire c onques genz ne vi pire 
jhesu les nos tresmette cil qui soffri martire 
quidez vos donques rois n es pusons desconfire 
ja tant n en i vendra con uos uerrez ocire 
prenez vos mesagiers si fetes brief escrire 
et si mandez vos homes de par tot vostre enpire 
ja n i avra celui que s en oust contredire 
quant il verront vos bries et il les feront lire 
agrevain " dist li rois ' ne vos vuel escondire 
car vasal iestes teus ne sai mellor eslire " 
l empereres de romme fist ces bries saeler 
par trestote sa terre a fet son ban crier 
des les mons de monjeu jusqu a brandiz sur mer 
n i remaint un sol home por les mambres coper 
que a romme ne viengne s il puet armes porter 
or orez de garsire que tant fist a douter 
quant il vit ses mesages uenir et rome retorner 
de la cite de rome lor prist a demander 
et de la seignorie que tient otes li ber 
' sire " dist aquarres ' de nient vos oi parler 
car la cite de romme par fait tant a loer 
sor la chape dou ciel n en ot onques sa per 
plus de set mile torz i poroit len conter 
qui voroit tot entor les murs de rome aler 
ja ne savroit si bien un palefroi ambler 
que un jour tot plenier ne l convenist errer 
et li pales roi ote ne fait mie a blamer 
a or et a cristal sont trestuit li piler 
onques deus ne fist choze c on n i puise trover 
ne manieres de bestes ne oisiaus por voler 
les menieres des eures ne vos sai deviser 
tant est biaus li pales ja ne l vos quier celer 
ne fuse pas saoul un an de l esgarder 
soz ciel n a si sage home se il i viaut entrer 
qu il encoisqu il s en ise ne l conviengne muser 
une eue cort la sus ou palez principel 
que rois ostes i fait par conduit amener 
si sort par un leon qui trestot est d or cler 
le mestre que le fist sot forment bien ovrer 
quant doient el palez aseoir au disner 
bien i viennent ensamble mil chevalier laver 
il n est clerc que tant sache ne lire ne chanter 
que totes les mervelles vos peust aconter 
la cite est si grande je ne l vos sai nommer 
ne la puet un cheval en un jor trespaser 
soissante dus i a qui de romme sont per 
chescuns moine au rois otes quant il les viaut mander 
bien soissante mile homes que tut sont bacheler 
que les verret aus armes sus les chevaus monter 
et devant le palez chescun jor behorder 
crupieres et ensegnes ondaier xxx 
de cendauz et de poille contre vent venteler 
li rois n est pas eschars por son avoir doner 
mout duremant se fet de ses homes amer 
a totes ses besoignes les puet bien asambler 
les jugeors de romme ne puet len pas faucer 
car sor ciel n a cel home c il le poet moutrer 
et li tolist le suen et s en vosist clamer 
que li rois ne li face tot a fin or peser 
losangier ne puet pas entor lui demorer 
maves home ne femme ne viaut oir parler 
de totes bones taches que len sache nommer 
a rois otes sa part nus ne len puet xxx 
encor vos dirai plus ce volez escoter 
sire " dist aquaries ' bien vos sai rason rendre 
de la citez de romme se vos volez entendre 
ceste ville est mout grande mes elle est asez mendre 
une eue vient a romme que dous roches fet fendre 
len l apelle le taivre et si vient d alesandre 
a deus con grant avoir je vi au port dessandre 
de pennes et de drais de riche cendaus d andre 
riches est li treus que li sire i fet prendre 
toz jors i est la foire d acheter et de vendre 
len n i puet larron pendre sempres ne l face pendre 
ne traitor ataindre que ne soit ars en cendre 
mout est biaus li pales ou chante la kalandre 
envers trestot le mont se puent il deffendre 
sire " dist aquaries ' por deu que ne menti 
con florence la belle don vos avez oi 
a romme la veismes el pales seignori 
plus est blanche que flor s a le cors eschevi 
sa faice samble roze et sa boche autresi 
onques deus ne fist home de mavestie sessi 
mesque solement voie la grant biaute de li 
que il n en a le cuer corageus et hardi 
ce ne fu onques feme ne je pas ne l vos di 
si belle creature de mere ne nasqui 
cil sires la forma que le mont establi 
l emperere de rome ce sachiés vos de fi 
ne vos tient ore pas por son mellor ami 
de ce que li mandaiste mout forment c est marri 
je que vos celeroie tot i avez failli 
certes " ce dist garsire ' et j ai bien arrami 
que je le conquerrai ainz un mois et demi 
et per mer et per terre a force et a estri 
il i avra maint brant et maint habert blemi 
maint escu point a or et maint elme bruni 
mainte enseigne de paille maint destrier arrabi 
quant il verra mes gens par mon grenon flori 
je cuit qu il se rendra dou tot et mabailli 
car par iceste croix ou deus paine soffri 
de quantqu an atendrai ne soient defeni " 
onques nulle meruelle si uolentiers ne vi 
amples fut li pales haute la coverture 
un dois i out de marbre dom la piere estoit dure 
de mainte estrenge beste i estoit la painture 
la s apuia garsire a la fiere figure 
por ce que trop fu viaus ot mout la face oscure 
la barbe li baloie tres outre la sainture 
d une porpre fresee estoit sa vesteure 
a riche esmeraudes fu tote l orleure 
s un sarmadan goté ot en sa vesteure 
mout par fu grans et lons s ot large aforcheure 
ses homes en apelle mout durement en jure 
le glorieus dou ciel et la soie faiture 
que il fera roi ote grant duel et grant ledure 
vers la cite de romme s en ira a droiture 
tote sera destrute atant con elle dure 
ne ja n i gardera menaie ne mesure 
avoir quide florence la belle creauture 
por faire en sa soignant autrement n en a cure 
garsire l emperere a la barbe mellee 
a fet mander ces homes par tote sa contree 
en mainte estrainge terre est la novelle alee 
que li rois a cel oust et plevie et juree 
seignors n est pas mensonge veritez est provee 
des le tans alisandre dom est grant renomee 
qui conquist babiloine la fort cite loee 
et trestote la terre desqu an la mer betee 
ne fust mes si grant oust ueus ne esgardee 
con a coutetinoble ot cel jor asamblee 
et bien trois cenz milliers de gregois l on esmee 
en la terre de tant con elle fut lee 
ne ot onques dromont nef ne barge armee 
sentine ne galie que n i soit amenee 
au riche roi garsire ne fust la presentee 
li rois vint et la mer onc n i ot arestee 
il s en entrerent ens senz nulle demoree 
tant i mirent vitaille comme il lor agree 
grifon issent dou port par une matinee 
quant en chacunne nef fut la voelle levee 
ja si haute montaigne n en eusez montee 
qui vos ne veissiez tote la mer salee 
coverte de vesiaus bien loig une luee 
de l une nef et l autre n ot pas une ruee 
que donc veist l estoire el palagre montee 
tante nef et tant mat tante voelle leuee 
tante coute porpointe tante enseigne fresee 
tant riche confanon tante targe doree 
si li semblast ausi qu il l eust avisee 
tote crestiente fust dedenz mer entree 
mout furent les oust grans qui de greus asamblerent 
a bien yy milliers de grifon les esmerent 
garsires fu iriés guerres n i aresterent 
et tres et pavellons sus les somiers troserent 
de ci tresqu a la mer onques ne tresfinerent 
isnellement et tost en lor nes s en entrerent 
d avoir et de vitaille richement les chargerent 
de auberz et des elmes a mervoilles porterent 
et trestotes les armes qu an lor terre trouverent 
es sentines desoz lor chevaz avalerent 
par une matine li grifon s en tornerent 
quant il issent des pors grant noise demenerent 
ces cors et ses boisines et ces grelle sonerent 
il se pristrent aus cordes et lor voilles leverent 
et quant li vens s i fiert mout forment s en alerent 
que veist celle estoire quant dou port s en tornerent 
cil grifon orguilleus lor armes remuerent 
ces auberz et ces elmes de lor giterent 
ces selles et ces frainz et ces escus qui perent 
encontre le soloil mout grant clarte geterent 
toutes les nes relusent si grant clarte donerent 
mout fut fiere l estoire quant li grifon s en vont 
l emperere garsire fu dedenz son dromont 
mais de si grant richese n estuet parler el mont 
que parmi les vesiaus li mesnie au roi font 
les ancres sont d argent que gietent el parfont 
et les cordes de soie a coi les nes tendront 
li bort sont a poie ou greu s apoieront 
et la nef est ferré devant el premier front 
une escharbocle i ait la desus ou dromont 
que giete tel clarte et reluist contremont 
que la nuit s entrevoient les nez que entor sont 
bien se gardent des roches que pas n i hurteront 
li rois riches garsire de riens ne se repont 
ou chatel de la nef ot fait batir un pont 
que siet sur dous roelle en un prael raont 
par desor le plenchier mes n est or qui vos cont 
totes les bones herbes que plantees i sont 
les mesnie garsire ilec lor dedut font 
li prince et li demaine tot entor lui estont 
et devisent ensemble comment se contendront 
mout menacent roi ote que ses gens ocirront 
et la cite de romme tote li abatront 
s il puent le roi prendre le chief li trencheront 
por l enneur de garsire la teste en porteront 
et de lonc et de le le rainne essilleront 
et florence la belle ovec aus en mainront 
mes s il le font isi con il devisé ont 
mar vit onques rois otes florence o le chief blont 
mes romain l asemblerent que pas ne guenchiront 
et sont ja tel cent mille que bien les atendront 
ne en nulle maniere lor seignor ne faudront 
ce fut el mois de moi que il pluet et iverne 
que garsire s en uet si odierne 
et lesserent a destre la cite d aufalerne 
deus con riche dromont sainte voire paterne 
le mestre qui le fist fu de fine poeste 
toz fu ovrez de chene ainz n i ot point de frene 
li forz et li molins i fu et la cisterne 
pavee de fin marbre ovec iert la lanterne 
qui art et qui relust et qui giete tel luserne 
quant li grifon bevoient es copes d oliferne 
les coutes sont de poille del mellor d oliferne 
et li arbre sapin tot droit contre galerne 
et les cordes sont faites de soie de biterne 
la fu li escharbocle que giete tel luiserne 
li maistres maroniers estoit nez de salerne 
mout par fu sages hom qui tel vessel governe 
des or s en vet garsires o le grenon chenu 
si maine tel estoire onques telle ne fu 
le vent lor atraverse si ot un pou pleu 
et la tormente est forte dom mout sont esperdu 
ses voilles se derompent et cil mat sont rompu 
cil mulet se combatent et cil destrier crenu 
mout s esmaia li rois quant il l a conneu 
' he deus " ce dist garsire ' ou somes nos venu 
que de la voire croix feiste vostre escu 
quant brisastes a force et auenu 
conduiez moi biau sire a droit port de salu 
sire " dist sinagon un prince qui la fu 
' sachiez que vos n avez pas bon consoil creu 
ne au voloir de deu cest grant oust esmeu 
l emperere de rome que vos a il tolu 
teus quide bien conquerre bien est aperceu 
ja ne s en prendra garde si avra tot perdu 
sinagon " dist garsire ' bien vos ai antandu 
vos savez que rois otes m a forment irascu 
se puis venir a terre mout m iert bien avenu 
car par icel seignor c on apelle jhesu 
il ne me tendra mie por viellart recreu 
il en sera ansois del cheval abatu 
et vint mille romain escorchié et pendu 
que je n aie florence les mon coste nu " 
mout avint bien garsire le viau chenu ferrant 
la tormente depart et li biaus tens les prant 
il siglerent ensemble mout xxx 
li maistre marenier n estoient pas anfant 
vers la cite de rome se vont bien adrecent 
et coutoient gaiette une cite vaillant 
les voilles sont croisies et si orent bon vant 
a un port ariverent c on clame lolifant 
d iluec n ot que yy luies desque a romme la grant 
grifon issent des nez maintre communament 
si gietent fors lor ancres dom il i auoit cent 
deus tant forment henisent cil destrier auferrant 
par les vaus vont lor loges et par les plains dresant 
le tref garsire tandent sus l erbe verdoiant 
par dejoute un mareus sus une eue corant 
tendent le tref garsire par mout grant essiant 
et fu de drap de soie par tel devisement 
les bendes antaillies a colors plus de cent 
quinze pomiaus i ot d or fin resplandisant 
sus chescun ot un egle asise gentement 
amont el plus grant feste une escharbocle ardant 
les cordes sont de soie dom li pavellon tent 
onques deus ne fist beste ne nul oiseil uolent 
ne dragon ne coloivre ne guivre ne sarpent 
ne arbre que fruit porte ne nul poison noant 
ne cite ne chestel ne maniere de gent 
qui tot n i soit portret a or et a argent 
aval parmi le pre le grant pueple s espant 
cil bon destrier henisent et cil mul vont breant 
cil grifon orguillous lor armes remuant 
ces cors et ces busines et ces lorainz sonant 
au brut et a la noise que il vont demenant 
n i peussiez oir nes damedeu tonant 
les noveles en vont a romme mentenant 
que grifon sont venu o lor esforcemant 
' ha deus " dist l emperere ' par ton commandemant 
qui de la sainte virge naquis en belleant 
or ont romain la guerre qu il ont desirré tant 
et il auoient tresor asamblé fier et grant 
or en donrai mes homes trestot a lor talant 
dahez ait or avoir qui dure longuemant 
puisqu il vient au besoig se len ne le despent 
isi que bien en dient chevalier et serjant " 
baron or aiez pez bien fet et escouter 
ne sai s onques oistes a nul home conter 
d un riche roi philipe que se fist coronner 
en la cite d angrie par tot sire clamer 
a morir le covint n en pot par el passer 
dui enfant en issirent que il fist bien garder 
mes plus biaus damoisiauz ne pot len pas trover 
la roine lor mere n es vout gueres amer 
a un roi se fist sempres maintenant esposer 
que les enfans voloit ocire et afoler 
mes il orent un mestre que mout fist a loer 
qui par nuit s en ala por les enfans garder 
et en estrenges terres les en sot bien mener 
des esches et des tables lor aprist a joer 
les escus et les lances lor fist sovent user 
et l un poindre vers l autre et ferir et jouter 
que ja en celle terre ne savront mes aler 
qu il ne soient prisié de lor armes porter 
le meneur faisoit il esmere apeler 
mout fut prouz et leaus et bons a doctriner 
et quant plus crut li enfes et plus se voust pener 
de fere bien toz diz por fere soi amer 
li ainznez ot nom mile ensi l oi nomer 
mes forment estoit faus et de maves pencer 
toz tens afelonni quant il dut amander 
mout sot bien durement un prodon afoler 
onc ne pot ses semblances a nul bien atorner 
quant fu mors rois felipes li sires de hongrie 
la roine manda justamont de sulie 
si ce fist epouser maugrei sa baronnie 
et li enfant alerent au roi d esclavonie 
et cil les adoba par mout grant seignorie 
ce fu a une feste de la pasque florie 
que li rois tint sa cort en la cite d ongrie 
li enfant behordere enmi la praerie 
esmerez sist cel jor ou destrier d orquanie 
a son col un escu que fu fes en hongrie 
a un leonet d or que forment reflambie 
ou chantel de l escu droiz est que ge l vos die 
ot point un colombel blans con flor espanie 
li leonciaus desoz de l emfant senefie 
que il doit estre frans de par chevalerie 
envers son anemi plainz de grant felonnie 
et li colombiaus blans doucour et cortoisie 
et que vers son ami mout forment s umelie 
atant ez un paumier dou regne de hongrie 
par saint pere de romme ot sa voie acoillie 
quant il vit les anfans hautemant lor escrie 
' que fetes vos ici folle gent esbahie " 
quant icil l entendirent n i a celui n en rie 
entor lui s aresterent s ont la parolle enquise 
' seignors " dist li paumiers ' se deus me beneie 
je viens tot droit de romme ne l vos celerai mie 
une fille a rois otes a la chiere hardie 
onques ne vi tant belle en trestote ma vie 
garcire la demande a la barbe florie 
si viaut avoir la terre desi en lombardie 
or est venuz sus lui a sa grant oust banie 
sachiez que l emperere a grant mestier d aie 
se vos estiez la je sai bien sanz faillie 
que il vos retendroit ou sa chevellerie 
trop vos donroit roge or et chiers dras d aumarie " 
quant l entent esmere son frere dit et prie 
que il en augent la o tant de compaignie 
con il poront avoir et tenir en baillie 
' certes " ce respont milles ' je ne l laroie mie 
qui me clameroit quite tot l or de tabarie " 
li enfant s en entrerent en la bone cite 
isnellemant et toust ont congie demandé 
mout en pesa au roi envis lor a donné 
vint chevaliers en moinnent auques de lor ae 
et bien trente escuiers dont il sont ennoré 
et chescun moinne en destre un destrier sejorné 
desi jusqu a la mer ne se sont aresté 
une nef ont loee si sont dedans entré 
n i ot gueres de cors se sont outre passé 
tant ont par lor jornees esploitié et erré 
qu il sont venus a rome si ont l oust encontré 
d autre part habergerent tot droit en noiron pre 
chies un riche borgois menant et asasez 
mout furent a grant joie tantqu il orent sopé 
esmerez l en apelle si li a demandé 
' car me dites biaus outes par vostre laiaute 
dou riche roi oton tote la verite 
retient il soudoiers est il de grant bonte 
a lui sommes venuz ja ne vos iert celé 
certes c il nos retient aincois un mois passé 
avrai je pris grifon conquis et afolé " 
' par mon chief " dist li outes ' mout avez bien parlé 
li rois vos retendra volentiers et de gre 
mi sire a une fille florence au cors mollé 
la plus belle pucelle de la crestiente 
avoir la viaut garsire por sa grant richete 
bien sai que deus de gloire vos a ci amené 
acointiez vos au roi si verrez sa bonte 
por ce ne l di ge mie n aie assez merci de 
por bien tenir mil homes set ans en grant plente 
n aiez pas por avoir nulle choze en pense 
s a moi voleiz remaindre il est tot esgardé 
or et argent avrez a vostre volente 
de bataille vos est si tres bien encontré 
qu an a par ceste ville trestot le ban crié 
que tuit li chevalier soient demain armé 
si sera la bataille que li rois l a juré " 
quant li enfant l entendent grant joie en ont mené 
celle nuit se reposent tantqu il fu ajorné 
cil de coutentinoble sont par matin levé 
le cembeil en amoinne a la bone cite 
et furent bien dis mille grifon desmesuré 
que tot ont a la porte et feru et hurté 
les noveles en viennent milon et esmere 
li maindres des anfans en apella l anne 
' par ma foi biaus dous freres bien nos est encontré 
isons nos en la fors orendroit tuit armé 
si faisons telle choze dont soit a bien parler " 
a iceste parolle se sont tuit adoubé 
a lor vint chevaliers se furent aresté 
par une viez pouterne isent de la cite 
ces armes reflamboient et cil escu doré 
li rois otes estoit el palais principel 
aus fenestres s apuient de fin marbre listé 
dejoute lui florence au senestre coutel 
lonc la rive dou taivre ont aval esgardé 
et virent les anfanz venir parmi le pre 
quant grifon les chosirent grant joie en ont mené 
de la presse s en sont quarante desevré 
o li yy damoisel ont ensemble jouté 
mes grifon ne sont mie des arme redouté 
onques n i ot celui n a le suen delivré 
l emperere de romme en a un ris gité 
' he deus " ce dist florence ' biau rois de maieste 
qui conoist ces dansiaus que sont si acesmé 
he deus con sont isnel cil destrier abrivé 
un en voi de devant a cel elme gemé 
a cel blanc colonbel en cel escu doré 
onques mes de mes iaus ne vi si bel armé " 
quant grifon ont milon et esmere veu 
que ne furent que vint s es ont tuit abatu 
bien quarante des lor grant honte en ont eu 
de la presse se sont bien trois cent derompu 
et fierent les enfans chescun sur son escu 
quant les lances lor faillent et lor branc sont venu 
grifon furent au chaple espandu 
milles et esmerez se sont entr aus feru 
c il ne se fusent si fieremant deffendu 
il n euxent vers aus ne force ne vertu 
esmerez point et broche tint le branc esmolu 
vet ferir un grifon parmi son elme agu 
desique ou braier l a trenchié et fendu 
et l arcon de la selle et le destrier crenu 
come grifon le voient s ont tel paor eu 
que il ne l atendisent por plain val d or molu 
l emperere de romme l a del palas veu 
' pere " ce dist florence ' biau sire que fais tu 
car lor tramet secors por le voir roi jhesu 
et si savrons chier pere que le demoisel fu 
qui nos a le grifon si ruste cop feru 
fille " ce dist rois otes ' je l ai bien conneu 
qu il a un colonbel devant en son escu " 
li rois en apella agravain et sanson 
cil estoient dui frere dou miaus de sa maison 
' seignor " dist l emperere ' entendez ma reson 
courez vos adouber franc chevalier baron 
si nos secorez ceus que nos n es i perdon 
de queil terre qu il soient il sont mi compaignon " 
et cil li respondirent ' a deu beneisson " 
teus set cenz s en armerent que ne sont pas garcon 
mes tut bon chevalier n a celui n ait penon 
parmi la mestre porte s en issent a bandon 
a iceste parole se desrengent grifon 
quant le vit esmerez si broche l esclavon 
se toz jorz n est devant ne se prise un bouton 
la ou il vit la presse et la grant chaploison 
la s enbatit li enfes et tint le branc ou poig 
qui donques le veist menbrast li de leon 
tant cop ferir de lance rompre tant confanon 
que les hantes brisoient s en volent li tronson 
