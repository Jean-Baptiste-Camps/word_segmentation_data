ilh est hui li promiers iors de la ieune 
nostre seignor ie ne di mie de la quarentaine 
car bien sauez que cist ior qui sunt 
de ci k a diemenche restorent les diemences de 
la quarentaine ilh sunt or li ior que 
damrideus nos huche et si nos somont 
parmi la boche de son prophete qui dist 
conuertisiés uos dist damredeus par se 
prophete a moi en tot uostre cuer en ieune 
et en plor et en plaindement repentez dist 
ilh par confession et se faites penance de uos 
pechies et de uos iniquitez que ie n enuoie en 
uos les mals que i ai aparilhiés a 
ceuz qui m ont corechiét faites dist 
ilh pennance par ieunes et par ploremens par ce 
que uos qui ci iuneis en ceste presente uie 
que uos en l autre soiés rasaziét des 
parmanables mangiers par que uos qui or plorés 
puissiés rire es parmanables ioies de ce 
dist nostre sire en l ewangile bienewiret 
estes qui or plorés kar uos rirés ilh 
dist apres trenchiés dist damredeus 
uos cuers et nient uos uestemens ne uos cors mais 
uos cuers qui plain sunt de pechiet 
trenchiés par uraie pennance et par pure 
confession cilh qui tranche son cuer par 
uraie penance et par pure confession ilh se 
conuertist a deu et cilh qui a de soi 
conuertist en teil lumiere par uraie penance 
et par pure confession n at mie trop grant 
paor de ses pechies kar plus grans est la 
merciz nostre seignor que ne soient nostre 
felonies grans est di ie la mercis 
nostre seignor a celui qui a lui se 
conuertist et par pure confession et par uraie 
penance tranche les pechies fors de son cuer 
car ilh aime miez la penance del pecheor que 
sa mort kar ilh meimes dist je ne welh mie 
dist ilh la mort del pecheor ains wuelh qu 
ilh soi conuertiset et si uiuet 
conuertisiés uos dont ensi com dist la 
prophete en ieune et en plor et en 
plaindement et en almones ilh ne dist mie 
conuertisiés uos solement par iuner bone 
est la ieune de ieuner mais autres ueures 
li couient ilh encor faire qui a deu se 
conuertist car se nos iunons sens almones 
doner ilh semble que ce soit auarisces ia 
ne puissiens nos ieuner oiez que dirat deus 
az chaitiz auarisioz al ior del jujsse 
alez ent maloit dirat ilh el feu 
parmanable qui est aparilhiés al diable et a 
ses angles kant ie ou fain uos ne moi donastes 
mie a mangier kant ie fuj nuz uos ne moi 
couristes mie jeunez dont que deu soit 
acceptable donez si uostre almone k ele li 
uengne en greit ne jeunez mie par auarise 
ne ne iunés mie por esparnier si com uo l 
comande damredeus meimes en l ewangile kant 
ilh dist a ses desciples ceu est quant uos 
junés ne uos faites mie dolant si com 
font li ypocrite ypocrites ce est 
fauz crestiens li falz crestiens il 
cangent lor faces et les font pales 
par que puist sauoir li pueles qu il 
jeunent por ce qu il uuelent c om les en 
prise je uos di en uerite dist 
damredeus cil qui ensi jeunent il n en 
aront mais altre lowier et il ne perdront mie 
solement lor lowier mais encore en soferont les 
doleroses paines d enfer mais il nos dist li 
mien amis kant uos jeunés oindés nostre 
chief d oile et si laués nostre face que li 
home ne sachent que uos ieunez et uostre 
peres qui uoit totes les reponses 
choses le uos rendrat n asemblés mie dist 
ilh les auoirs en terre que li ruinins et li 
uermissiel delissent et manjuent et li 
larron pueent enbler et foir mais 
assenblés les tresors en chiel la u ruinins 
ne l porat courir ne uermisiaz de de rore la u 
leres ne le porat tolir ne enbler cestui tresor 
fist bien li buens martres lorens quant ilh 
dist a decium le tyrant kant om li demandat 
les tresors de eglise qui li astoient commandét 
ce que tu demandes dist lorens les mains 
des poures l en ont portét es tresors del 
chiel voiés dont s ilh ne sot mult bien qu il 
fist qu il ot plus chier qu il departist 
le tresor de glise que li poure eussent 
besongne et uos que deués dont faire de uos 
tresors qui le saués qu i ne sunt 
prouechiét a nulle chose se ce n est qu il 
gisent en uos escrins enuoiés les el 
tresor del chiel la u ruinins ne uers ne l 
enpiront ne leres ne l pora foir ne enbler li 
leres qui se painet d enbler nostre tresor ce 
est li dyable qui se painet de destruire 
tos les biens que nos faisons por l amor de 
deu leres est il uoirement quant il nos 
enble si subtiment nostre tresor ce est le 
bien que nos uolons faire por l amor de deu 
ki ki unques dont uuet estre en chiel auuek 
jhesu crist face ensenble lui son tresor et si 
doist por lui ce qu il puet doner soit 
aques soit pou car tant com li hom 
puet doner tant ualt li regnes del chiel 
ne donés mie uos almones par que uos aiés 
plus grant congiet de pechier mais donés uos 
almones par que deus oiet uos orisons que par 
uos almones et par uos orisons et par uos 
jeunes puisiés auoir remission de uos 
pechies et nient seulement en aiés la 
remission mais encor uos en doinst sa 
compaignie en la uie parmanable ilh nos somont 
huj et enhorte a l entree de ceste 
quarentaine et ens es iors que nos deuons 
netier nos cuers et nos cors que nos deuons 
cesser de totes males ueures et de coi nos 
somont il mes sires polz il dist frere 
ie uos enhorte que uos ne receuez en uain 
la graze damredeu mais il rechoit la 
graze damredeu en uain qui apres son bateme ne 
fait bones ueures car parmi la grase del espir 
prent ilh el bapteme la remission del pechiet 
nostre promier pere adam et quant il apres ce qu 
il est quites et mondes de pechiet se 
renbat en males ueures et il deuint par son 
greit pechieres dont at il en uain reciét 
la graze del espir kar il dist el tens 
acceptable t oi ie et el ior de salut t aidai ie 
or est li tens acceptables que nos deuons 
bien ourer et que nos deuons parmi bones 
ueures deseruir que deus nos uuelhe oir si 
que en ces iors puissons deseruir la 
parmanable lumiere si com ilh est escrit ceu 
est alés en l amor de deu et en sa uolente 
tant que il uos list en ceste uie que les 
tenebres de mort ne uos soprendent et qu eles 
ne uos truisent mie aparilhiés et dont primes 
que la mort iert uenue uilhiés bien faire 
quant il ne uos loirat car il auient cant li 
pechieres est tos iors assegurés en son 
pechiet et il sent le mal de la mort dont 
primes penset il deus com uolentirs tu 
feroies bien si tu pooies uiure et il ne uolt 
mie bien ourer es iors que deus li ot a cel ues 
prestez dont li aposteles dist or est li 
tens acceptable or sunt li ior de salut or 
est li tens de bien ourer mais al ior del 
juise que li pecheor se uorront repentir dont 
irt iors de rendre a chascuns solonc ses 
ueures la n arat ia autre merci mais cescuns 
arat ce qu il arat deseruit porpense se dont 
cescuns de uos en lui meismes porpense soi 
dont et de ses biens et de ses mals si les 
asemble tos deuant les ves de sa pensee et 
se uoi qu il arat deseruit prende garde 
qu il arat fait al ior de juise por le nom de 
jhesu crist qui tant sofrit por nos qui tant nos 
amat que nostre fraile nature prist en la 
uirgene marie por qu il nos deliurast de la 
poeste a dyable ilh jeunat la quarentaine 
nient por que lui en fuist mestiers se nos non 
car ce fu por nos pechies qu il jeunat et por qu 
il uolt qu ensi que li dyables auoit uencut 
adam nostre promier pere par glotenie qu il 
reuenkist le diable par abstinenche par jeuner et 
ce fist il par exemple par que nos jeunons 
par grant deuotion quant nos auons pechiét en 
nostre creator que nos par jeunes et par 
almones et par orisons et par pure confession 
puisons auoir remission de nos pechies iceste 
quarentaine dont uos disons jeunat 
damrideus ens es desers si com dist me sire 
matheus et quant ilh ot jeunét iors et nuis s 
ot il fain quel fain ot damredeus il ot fain 
de nostre saluement de ce dist il la v il 
estoit en la crois ne nos deuons nient 
merueilhier se diables nos tempte kant il 
uint a nostre seignor la u il ere es desers se 
l commenchat a tempter ensi com il fist nostre 
promier pere adam ilh le temptat en trois 
manieres par glotenie par uaine glore et par 
auarize par glotenie temptat li dyables jhesu 
crist quant il dist se tu es mais jhesus ne 
fist mie ce que li dyables li rouat ains li 
respondit mult humlement por qu il par humilitet 
uoluit uencre celui qui par orguelh auoit 
uenkut le promier hom et si dist li hom car tuit 
cil qui ensemble deu uulent uiure tot 
ausi fatement qu il paissent lor cors de pain 
doient ilh paistre lor armes de la parole deu 
la parole deu ce est pains dont il dist je 
suis qui de cest pain arat mangiét il uiurat 
mais cant ce uit li dyables qu il ne l uencoit 
mie par glotenie si le prist et le portat sor le 
hatece d un mostier se le temptat par uaine glore 
et li dist se tu es fiz de deu lai te 
ius chaoir car il est escrit de toi ilh at 
mandét a ses angeles k il te gardent en totes 
tes uoies ilh te porteront entre lor mains que tu 
ne hurtes ton piet a la piere en tot ce que 
li dyables tempteuet nostre seignor si 
disoit il ades se tu es fiz de deu par ce qu 
il uoloit sauoir se ce estoit ilh mais jhesus 
li respondit si atempreement que li dyables en 
remanoit ades en dotance se ce estoit il u non 
encor uuet ce faire li fel de la bone 
qu i uolt faire de nostre seignor car cant 
ilh uoit un prodome et de bone uie com plus 
est halt montés par bones veures tant se 
paine ilh plus uolentirs de lui abatre et ke 
doit dont faire li prodom quant il sent 
que li dyables le uuet abatre que li 
respondit jhesus criz quant il li rouat se il 
estoit fiz de deu qu il soi laist chaoir il 
le chosat et se li dist ilh est escrit dist 
damredeus tu ne temptras mie ton seignor ausi 
doit li prodom le dyable choser quant ilh l 
ausaut fel ennemis doit ilh dire se de 
plaist tu ne me temptras mie la tierce fois 
le temptat li dyables par auarize quant ilh le 
portat sur un halt mont et se li mostrat tos les 
regnes del secle totes les diuises et les honors 
et se li dist totes ces choses te donrai ge se 
tu m ahores et nostre sire li respondit ilh 
est ecrit tu ahorras deu ton seignor et a lui 
sol seruiras kant li dyables uit qu il 
estoit uencus en totes ces trois manieres de 
tempter il fu molt hontos si s en alat et li 
angele uinrent a nostre seignor se l 
commenchierent a seruir proiés li huj qu il 
cest seruise uos laist faire en ceste 
quarentaine ke si qu il le jeunat por nos 
pechies que nos le puisons jeuner a nostre 
petit pooir si qu il nos tort a remission de 
nos pechies et par l apstinence de ceste jeune 
puisons uencre les temptations de glotenie si 
com ilh uenki le dyable et ses temptations jhesu 
criz nostre sire que nos li puissiens rendre 
grases et loenges vne gloriose amonicion nos 
fait mes sires polz en une de ses epistles 
ilh le fait a nos toz communament mais 
plusemes le fait ilh a nos a cui est la 
poestes d anunchier la parole damredeu ilh nos 
dist nostre buens maistres frere 
chastiés les noisous confortés ceus 
de floible corage reciuez les malades 
soiés patient a toz solonc diuerses 
enfertes nos enseigne nos buens maistres et 
nos buens mides mes sire polz diuerses 
medicines les noisous nos rueue il 
chastier qu il ne perissent ceus de floibe 
corage nos rueue il conforter qu il ne 
desperent de la merchit de deu les malades 
nos rueue il reciuoir cui armes sunt 
malades par pechies soiés dist il 
patient a toz nez dist il a noisous 
et as malitios sojés patient ce 
est sofrant car qui l omme chastie 
trop asprement il ne l enmiedre mie souentes 
fois ains le prouochet a mal faire 
voiés que nus de uos ne rende atruj mal 
por mal tot ades fait il uos 
enioissiés ce est aions ades ioie en 
deu et nient ioie nule terriene si que nos 
puissiens biens et mal tos sostenir por l 
amor de deu com de ce deuons nos ioie auoir se 
sumes digne de sofrir alcun tort por l 
amor de deu orés dist li apostle sens 
entrecessement se la lengue ne puet tant orer 
si ore li cuers v nos ueures soient 
teles qu eles orent por nos a deu et ensi 
porons orer sens entrecessement v par lengue u 
par cuer v par bones ueures en totes les choses 
rendés grases a deu kar cil qui les 
tribulations uos enuoie ilh uos enuoirat les 
consolations et les prosperitez quant il uerrat 
que mestirs uos en iert et deus li piuz li 
merchiables ne uos lairat tempter se tant non 
que uos porrés sofrir car quant damredeus nos 
enuoie les tribulations dont nos deuons 
nos plus fermement a lui tenir car nos sauons 
bien que par tribulations nos conuient 
paruenir al regne del chiel car ce qu adans 
perdit par delit et par orguelh nos couient 
deseruir par traualh et par humilite a l aive de 
jhesu crist cui est honors et glore li 
apostle nos aprent hui en la lezon que nos 
deuons fortement estre en la foit et en la 
uolente damredeu et crestre en totes les bones 
uertus car il dist frere nos uos prions 
et si uos rouons de part nostre seignor jhesu 
crist que uos alés ensi que uos l aués 
apris et oit de nos comment uos deués a deu 
plaire a ceus dist polz qui la uolente de 
deu et les bones veures font qu il uoisent 
si qu il plaisent a deu car cil qui en la 
uolente de deu mainent cil uont en la 
uoie damredeu a ceus est jhesu criz uoie 
dont il meismes dist vos saués bien dist 
li apostle queis commans ie uos ai donés 
par nostre seignor jhesu crist la uolentes de deu 
que ie uos commande a tenir ce est nostre 
senifications et senifie il retrait l 
omme de toz pechies il uos commande que nus 
de uos ne boise l autre en nule maniere kar 
ki uuet estre urais amis damredeu il ne 
doit mie solement de males veures atenir a 
faire mais encore doit molt por l amor 
damredeu son corage garder de males pensees car 
deus li drois jugieres ne pardonrat mie en uain 
les males pensees si com il est escrit en l 
evangil ki uoit une feme si la conuoite 
malement at il en li pechiét en sa pensee 
teles pensees ne teles cogitations ne 
remainent mie a comparer et vos qui deu 
amez qui sa uolente uoleis maintenir qui 
net uolés estre en ceste quarentaine 
atenés uos et si uos sostrahés nez de 
uos loials espouses par que uos soiés de tot 
en tot monde ne uos doit mie anoier se 
uos en ce petit de tens departés uos liz 
ciz trauas est por le salut de l arme et que 
uos puissiés si entierement jeuner la qu 
ele soit a deu plaisant entierement di 
ie kar s on s atient en ceste de char de 
ne se doit om miez encor atenir de luxure om 
ne doit mie juner a moitie car com nos le 
ferons plus entierement com nos porons si serat 
molt petit de chose enuers la nostre seignor 
jhesu crist de cui nos raconte hui mes sire 
matheus un molt glorious miracle et si dist 
que nostre sire jhesu criz essit fors si s en 
alat es parties de tyr et de sjdone et une 
feme de cele contree eissit fors si commenchiat 
a huchier apres lui aiez mercit de moi sire 
fiz de david ma filhe at el cors le dyable 
qui griement le tormente en la priere de ceste 
feme poés connoistre la grande creance qu ele 
ot quant ele dist aiez merci de moi sire 
fiz de dauid ma filhe at el cors le dyable 
qui griement le tormente ele priive la 
sante a vez sa filhe et si ne l auoit mie auuec 
li amenee car ele creoit bien que cil cui 
ele priiue pooit bien par sa soule parole et 
par son soul commant rendre sante a sa filhe 
car ele creoit fermement qu il estoit cil deus 
qui de soule parole creit tot le monde et uos 
deués ausi croire que la poestes de deu ele 
est partot v que nos alons deus nos 
uoit que que nos dissons deus nos ot 
nez ce que nos pensons ne li est mie celét 
ceste feme dont ie uos di ele signefie 
eglise et la filhe por cui ele prieuet a deu 
mercit signefie les armes de pecheors homes 
cui li dyables tormente par les temptations 
de charnes desirs par les temptations de cest 
siecle qui si les fait amer les choses que li 
siecles aime qu il ne s en puet partir ne 
par priere ne par manance ne par prechement que 
eglise qui lor mere est les puist faire 
et que fait dont nostre piive 
mere glise de ceus cui li dyables 
tormente si com n es puet atraire a lor 
saluement ele prie et huce a deu nostre 
seignor que ce qu ele ne nos puet faire par sa 
doctrine ne par son chastiement que li pius deus 
par la grase del esperir le puist deliurer et 
metre a droite uoie car se il i at nul de 
nos qui sa consienche ait enpirie et adamee v 
par auarize v par orguel v par haime v par 
larenrenchin v par aulcun morte pechiet par 
uerite sachiés qu il at la filhe cui li 
dyables tormente et que doit dont faire 
cil ki cele filhe at ki le dyable at el 
cors ilh li conuient querre comment sa filhe 
rarat sante v trouera il cel mide ne cele 
medecine qui cele filhe puist garir de la 
poeste dyable bon mide li at deus enuoiét ce 
est le seignor de poeste qui la medecine 
seit trouer dont il getera sa filhe le dyable 
del cors la medecine ce est confessions car 
maintenant com li pechieres est uenus a 
sainte confession et il at le dyable et ses 
ueures gerpies et il at regehit son creator et 
reconut maintenant est la filhe ce est l 
arme deliuree de la poeste al dyable voiés 
dont seignor et s aprendés par ces paroles 
que cil qui ce fait que deus heit qui 
plus aime le mal que le bien qui aime 
et maintient auarisce et orguel enuie luxure 
et glotenie et les altres mortes pechies qu il 
at le dyable el cors or nos dist apres li 
ewangelistes que nostre sire ne respondi mie la 
bone feme al promier huchement la bone feme quant 
ele uit qu il ne la respondi mie si commencha a 
huchier miez a miez aiez merci de moi sire 
fiz de dauid ces paroles sont totes 
plaines de nostre doctrine nostre sire ne 
respondi mie al promier hucement a la bone feme 
nient por ce qu il ne fuist piuz et 
merchiables mais por ce qu il nos uolt 
aprendre que quant nos prions a deu et il ne 
nos acomplist maintenant nostre priire nos ne 
deuons mie maintenant de nostre priire cesser 
car ensi uuet deus esprouer de com urai cuer 
nos li prions et ensi fist la bone feme qui 
priiue la sante de sa filhe et quant deus 
uit sa bone foit et sa bone creance se li dist 
oi feme molt est grande ta fois ensi 
t aueigne com tu as priét et maintenant 
que deus ot dite ceste parole si fu la filhe 
sanee et deliure de la poeste al dyable ensi 
doit faire cescuns de uos il doit en 
grant humilite deu prier huchier et nuit et ior et 
de buen cuer de ci a tant que deus uuist 
saner sa filhe ce est l arme puist 
deliurer des males temptations del siecle et quant 
deus uerrat nostre grant desier et nostre bone 
foit et il uerrat que nos orisons et nostre bone 
fois ne cesset mie ne nos huchemenz si arat 
merci de nos et si nos ferat en cest sicle 
remission de nos pechies et en l autre nos 
donrat la ioie de la uie parmanable li piuz 
salueres jhesu criz ki uit et regnet 
auuec le pere et le espir mes sire polz li buens 
prechieres il nos somont et commande en 
ceste lechon que ie uos ai dite que nos 
ensiwons jhesu crist et si dist frere 
siuez damredeu si com soi chier filh icil 
est fiz damredeu qui siere le puet mais 
nos semble grief chose ce que li apostles 
nos rueue que nos siwons damredeu car 
deus fist tant de bones veures que nos ne 
porriens faire ilh ot totes les bones uertus en 
lui que nos ne porriens auoir il jeunat la a 
un mangier que nos ne porriens ia faire il 
sofrit mort et passion por nos qui molt nos 
seroit grief a sofrir por lui et qu est ce 
dont que li apostles dist frere siwés 
damredeu si com soi chier filh il ne dist mie 
que nos en totes les choses et en totes les 
uertus puissons damredeu siere mais de ce le 
deuons nos siere qu ensi faitement que deus 
est piuz et merchable a tos ceus qui 
de buen cuer l apelent ausi faitement 
deuons nos estre merchiable a toz ceus 
qui nostre mercit nos requierent de ce 
aueis une molt ouerte auctorite que uos 
dites chescon ior en paternoster ce dites 
uos a damredeu sire lai nos nos detes si com 
nos les laissons a nos detors ce est 
pardone nos nos pechies si com nos les 
pardonons a ceus qui en nos ont pechiét 
veez que uos meismes uos jugiés k ensi 
ait merci de uos que uos aués merci d 
atruj et quant nos arons d atrui mercit ke nos 
uolons que deus ait mercit de nos dont 
siwons nos nostre pere jhesu crist si com soi 
buen filh qui tant nos amat ce dist li 
apostles qu il donat son cor meismes por nos 
offrande et sacrefice se deus liurat son cors a 
mort por nos et nos comment deuons nos les 
nos a mort liurer por lui qui en paine et en 
traualh est por le saluement d altrui et de 
tos ses trauas atrait ses proimes a bone 
uoie ki fortement soi combat contre le pechiet 
et les desirs charnes et ki fer stat en 
droiture et el non de jhesu crist nez se mestiers 
est de ci k a la mort icil liure son 
cors a mort por jhesu crist si com il liurat le 
sien por lui tant nos amat ilh nos pius deus 
jhesu criz qu il liurat por nos a mort le sien 
precious cors et nos en ceste maniere que ie uos 
di deuons le nostre cors por la sowe amor 
liurer a martyre ke se nus nos uoloit oster de 
la foit jhesu crist que nos anchois deuriens la 
mort reciuoir que son nom relinquir ne puissiens 
si com fisent li apostle et li martre qui por l 
amor de deu sofrirent les grans martyres el 
commencement de nostre crestienteit mais en nos 
contrees n est or nus ki ociet bien nos 
list amer nostre seignor jhesu crist ki tant 
nos amat de cui nos raconte lucs li 
ewangelistes un grant miracle qu il fist a un 
ior quant il aloit par terre cis miracles fu 
meruilhosement grans quar ce dist li 
ewangel ce fut d un home cui jhesu criz getat 
le dyable del cors il li rendi la parole car il 
ere muiaz il li rendi la lumiere car il ere 
auogles ces trois miracles fist damredeus en 
un soul home et por coi fist il ce il le fist 
por nos enseignier et doctriner car si com 
dist polz tot ce qui est escrit ce 
dist li apostles est escrit por uostre 
doctrine aprendés dont en cest miracle ce que 
deus i entendi cil hom qui ert muz et 
auogles et le dyable auoit el cors 
signefie les mesceans et les maluais homes 
qui ne uuelent les commandemens damredeu par 
eas acomplir ne n es uuelent escolter des 
orelles de lor cuer car il n es uuelent mie 
entendre et qui molt sunt mut et taisant 
de la parole deu a anunchier ilh at le dyable 
uoirement el cors qui les commandemens damredeu 
oblie a acomplir c est cil qui son 
corace at atornét es terrienes ioies et es 
charnes desiers que deus n aime mie de cui 
nos parlons en une altre ewangel de la filhe a 
la bone feme qui auoit l ennemis el cors li 
arme qui en males ueures demore ce est la 
filhe qui l anemis at el cors ausi 
signefie cist hom qui l anemis auoit el 
cors la maluaise arme qui deu n aimet ne ne 
croit mais tos iors est en mal faire et 
en mal penser mais molt i at de ceus qui 
dient qu il croient en deu et molt l 
aiment sor totes choses et s astoit drois 
et si ne font unques chose qui deu soit a 
plaisir mais cil qui mal font ilh 
mentent car ces dous choses ne ferat ia nus 
buens crestiens deu amer et mal ourer car 
s il fait mal il fait ce que deus 
heit s il fait ce que deus heit dont 
n aimet il mie damredeu car s il l ameue 
parfitement il feroit molt enuis chose dont 
il se coreceroit car es terrienes amors meismes 
les poés molt bien conoistre que s acuns hom 
uos mostreuet bel senblant et uos desist qu 
il uos ameuet et dont uos fesist anuj et 
contraire uos diriés tost qu il ne uos 
ameuet mie ains uos traissoit tot ausi 
est il cil qui mal fait et si 
dist qu il aime deu mais ne l en puet 
trair kar deus seit totes les pensees des 
homes ce soit en sus de nos que ia deu n 
amons par traison mais amons le uraiement 
si com nostre lige saignor amons le par parole 
et par veures amons celuj qui tos nos 
at formés a sowe ymagine par cui tos li mons 
est creés qui connoist totes nos pensees 
et nos cuers amons celuj par grant desier 
qui en terre paist les cors de nos des 
fruis qu il nos tremet par sa grant bonte et 
les armes de nos at asaziés del pain celestial 
ce est des paroles de la ewangel et de la 
doctrine de glise enforce soi dont cescuns 
de uos en cest tens de bien faire et de faire 
veures qui a deu soient acceptable et se 
uos pennés de s amor uraiement a conquerre 
que uos legerement et netement le puissiés 
atendre a cest tens de pakes ki uos en puist 
rendre bon merite jhesu criz nostre sire es 
paroles de la ewangel deués prendre le confort 
et la doctrine de uostre saluement si com dist 
polz tot ce qu est escrit est escrit a 
ves uostre doctrine a ves uostre doctrine uos 
raconte hui li ewanglistes un molt glorious 
miracle que nostre sire fist a un ior et si 
dist jhesu s en alat ultre la mer de gal 
et se l siwoiet grant multitudine de gent car 
ilh ueoient les signes et les miracles qu il 
faisoit de ceus qui malade estoient et 
quant nostre sire ot sus son chief leuét et il 
ot ueve la grant torbe de gent qui a lui 
uenoient si dist a dont achatrons nos des pains 
que cist maniuoisent se li demanda por ce 
qu il l ensaieuet car il sauoit bien li piux 
deus qu il auoit a faire oiez la grant 
misericorde de la grant dochor de nostre salueor 
qui songnieuet de ce dont il paisteroit 
ceus qui le sivoient ceus cui il paissoit de 
pain spiritel uoloit il ausi paistre de pain 
terrien et corporel dont li respondi philipes 
sire dist il por ce denier n aroies tu mie tant 
de pain que chescuns en eust un petit et 
uns de ses desciples li dist ce fu andres 
li freres piere ci at dist il un enfant qui 
at pains d orge et poissons mais c est 
molt pou entre tant de gent li enfes qui les 
pains porteuet signefie le puele des 
juies li pain signefient les liures moyse 
u la lois eret escrite que li pueles des 
juies porteuet et si ne s en soleuent 
mie car il n entendoient les misteres ne les 
commans qui estoient enclous en la uiez 
loi qui nos sunt aouert et reueleit par la 
doctrine de jhesu crist ce que li pain furent d 
orge n est mie sens raison car uos saueis 
bien que li orges est de tel nature et si fer 
et enclos li grains en la pailhe qu a 
paine sens grant trauailh l en puet om fors 
traire si faite estoit la uiez lois qui si 
astoit et li spirituez et couers sens ens en 
la letre que nus ne l pooit entendre se par la 
graze non et par la doctrine de jhesu crist li dui 
poisson signefient les psalmes et les liures 
des prophetes car li poisson sunt legier 
por user et si font aiwe al fort pain c on ne 
le puet manger ensi faitement le psalmes et 
li liure des prophetes sunt plus legier 
et si font a entendre les sacramens de glise 
nostre sire qui bien sauoit que il uoloit ourer 
il dist a ses desciples faites dist il les 
homes aseoir ensi ce dist li ewangelistes la 
u il s asisent ot molt de foink si s en asisent 
bien par conte mile li foink u sus li pueles 
s asist signefie la conuoitise de nostre char 
que nos deuons escorchier et restraindre et ce 
doit faire qui qui unques se uuet soler 
des spirituez nourrissemens il doit la flor 
del foink descolchier ce est il doit 
despitier la uolente de ses charnes desiers 
il doit son cors destraindre et metre el 
seruise damredeu jhesu criz prinst le pain com 
il olt grazes rendues a deu del chiel si le 
donat a ceus qui seoient il rendi a son pere 
grases por qu il nos uolt aprendre par que nos 
tos iors rendisiens a damredeu grasces des biens 
qu il nos tremet par sa misericorde en terre 
et quant il furent tuit asaziét jhesu criz 
dist a ses desciples recoilhiés cest relief 
qui ci croist qu il ne perisset et s en 
enplirent corbel li corbel signefient les 
apostles qui apres ce que nostre sire ot esposee 
la uies loi prechierent la ewangele a tot le 
monde cest bel miracle nos fist damredeus cant 
il uint anunchier en terre nostre saluement mais 
conisons la sue uenue reconissons nos 
maluaistiez nos felonies et nos pechies 
enmialdrons nos maluaises uies par saintes 
orisons par uigiles et par larges almones 
astenons nos cors et amaigrissons les par 
jeunes que nos puissons estre resolét de la 
gloire que deus donrat ases a ses amis par 
jhesum christum nostre seignor qui regne en 
totes les escritures qui sunt de deu et en toz 
les sermons c on fait de deu en glise uos 
somont om hui molt dochement que uos par 
confession uos espurgiés de uos pechies que 
uos aués fais et que uos uos en laués par 
lermes et par almones et en ceste lezon com ie uos 
di ores nos en somont li prophete molt 
apertement qui dist li prophete ne dist 
mie qu il nos diet ains dist que deus le 
nos commande par lui et que nos commande 
deus par le prophete lauez dist 
damredeus soiés net laués uos 
dist ilh comment par lermes et par plors 
soiés net par confession cil soi 
leue et s est nez qui deument se 
repent des mals qu il at fais et de 
mal faire se gardet apres la confession car 
de celui qui apres la confession reuat a son 
pechiet dist pieres li apostles ce dist 
qu il est li chiens qui reuient a ce qu 
il at uomit mais se nos uolons que deus 
obliet nos pechies dont nos conuient il 
que souent nos en soueignet souent jeunons 
souent donons almones por nos pechies por que 
deus les puist oblier maintenons la 
doctrine jhesu crist car la prophete dist 
ostés la maluaistiet de nos pensees en sus de 
mes ves il ne nos rueue mie solement oster en 
sus de nos les pechies que nos auons oureis 
mais encor les males pensees cant il dist 
ostés ostés la maluaistiet de uos pensees 
et les males paroles que nos auons parleis nos 
rueuet il oster deuant les ves damredeu ce 
est que nos li faisons oblier par penance 
et par confession et par almones cant il meismes 
jhesu criz dist en la ewangel ce est de 
totes les visoses paroles rendderont li home 
raison al ior de jugement et se deus nos uoit 
uraiement renpentir de nos pechies il les 
oblierat molt uolentiers et por ce uos est 
grans mestirs que par penance et par confession 
li faites oblier les pechies cil ne 
fait mie uraie penance ne uraie confession 
encor soit ce qu il en soit molt dolans 
et molt se duelhet de ses malz et molt 
en plore et puis apres la confession et la 
penance reuat al pechiet si com nos uos 
auons dit il at la constume del chien qui 
reuat a son vomissement mais cil fait 
uraie penance ki bien et uraiement soi repent 
des pechies qu il at fais et iamais ne 
uuet raler al pechiet a celui dist 
iohans ce n est altre chose faites 
dignes fruis de penitence c om se gart c om 
ne rechaie mie apres la confession en cel mal 
meismes dont om est en penance mais c om 
se gart bien de cel mal et de tos altres 
et face om ce que dist dauid li 
prophetes ja ne li estuet plus grande parole 
querre qui urais confes est que dauid 
dist esloinge toi dist il del mal et 
fai le bien soiez dont tuit en cest 
saint tens urai confes uraiement repentant de 
uos pechies si quant ce uenrat al ior del juise 
que deus les ait obliés par sa misericorde et 
uos huchet a sa destre partie auuec ses amis 
jhesu criz nostre sire qui uit 
ceste lechon que ie uos di polz le nos dist 
hui en ses epistles se nos dist de jhesu crist 
nostre seignor qu il fu des biens qui erent a 
uenir ce est ansi que princes et se l 
apelons en latin por ce qu il fu ansi que 
pons de tos les biens qu il anonchat cant il les 
fist deuant et puis s es anunchat et ensi 
fist il de lui ausi com un pont quant il fist 
promiers les biens et puis si les nos 
anunchat par que mies le creissiens il est 
uraiement nos pons par cui nos deuons passer 
al regne del chiel cant nos fist il ce pont 
jhesu criz quant il fu miz en la crois et 
il dist par angoisse de mort je ai soif dont 
nos fist il le pont dont nos deuons aler al 
regne del chiel et nient soulement aler al regne 
del ciel mais encor deseruir la ioie de paradys 
se nos uolons les commans acomplir molt 
plus amplement ce dist li apostles nos at 
il la uoie mostree al regne del ciel qu il ne 
fist as fiz isrel par la doctrine moysen car 
tote la uiez lois ne fu s ensi non c ombres de 
uerite mais jhesu criz li buens nos aouurit 
la droite uoie de nostre saluement par la doctrine 
des ewangiles que se nos le uolons faire tot 
ausi que nos le trouons lizant nos ne 
poons fallir a la ioie que deus at 
promise a ses amis tant par est gloriose 
chose des ewangiles qui acomplist les 
commans de la ewangil il ne puet mie fallir 
a la ioie de paradys car tos nos saluemens i 
gist ens mais qui la ewangil ne seit 
comment en acomplirat les commans ne die 
nus ie ne sai que ces ewangil dient 
car ie l feroie uolentirs car uraiement tuit 
les doient demander et enquerre car astalét 
sunt qui anuncier les uos doient ce 
sont uostre prestre qui par dete les uos 
doient anuncier et uos le deuez par dete 
escoter car deus dist a ses apostles cant il se 
departist d eaz alés dist damredeus par 
uniuerse munde et si prechiés l ewangile a 
tote creature ce est a totes les manieres de 
gens et ce qu il commandat dont az apostles ce 
nos commandet il encor a faire car nos uos 
deuons anunchier les paroles de la ewangil 
mais pourement en esploitons car s ilh est 
qui l anoncent om trueue pou qui le 
uuelhent escoter s il est qui l 
escoltent petit est de ceus que l 
acomplisent il est petit des escoltors 
si com je dis ores car cil qui la parole deu 
ne uuelent escolter il ne sunt mie de deu 
si que dist meismes jhesu criz en l ewangile 
que nos raconte hui mes sire iohans ce dist 
nostre salueres jhesu criz qui est de deu 
il ot uolentiers les paroles de deu mais por 
ce dist il az jujers que uos n estes mie de 
deu por ce n en uolés oir parler ci at une 
paweroze parole solonc ceste parole pense 
chascuns en son corage meismes s il ot de 
deu parler et s il est de deu et ne doit 
mie solement qui de deu est oir deu parler 
mais penner se doit par tote sentence des 
commans damredeu acomplir il nos commande 
jhesu criz que nos deseruons le regne del 
chiel il nos commande que nos despitons 
les charnes desirs et la uaine glore de cest 
siecle il nos commande que nos ne 
conuoitons mie altrui chose et de la nostre 
propre chose donons por l amor de lui qui ces 
paroles ot uolentirs et desierement les 
acomplist cil est de deu tot 
uraiement et deus at en lui part il sunt 
mainte gent qui ia ne uorroient oir de deu 
parler et tart lor est que la messe soit 
chantee et k il fuist repairiés u a son labor u a 
la uanite del siecle et plus uolentirs oroit tos 
tens parler des batailhes rolant et d oliuier qu 
il ne feroit de nostre seignor jhesu crist 
comment il soi uint combatre en tierre encontre 
nostre mortel ennemis le dyable comment il nos 
saluat des tenebres d enfer et se sunt li 
plusor qui uolentirs oient les paroles 
damredeu mais il unt nul desier de l acomplir 
et si sunt li plusor qui uolentiers 
oient la parole damredeu et grant desier 
ont de l acomplir mais il reuont puis al 
pechiet cil qui en ceste maniere oient la 
parole damredeu ce n est mie oirs en ceste 
maniere les oient li juier de cui nostre 
sire dist en l ewangil c on list hui por ce 
dist il ne uolés oir de deu parler que uos n 
estes mie de deu dont li respondirent li 
juier et se li disent de ne disons nos 
bien que tu es samaritans et si as le 
dyable el cors deus aidiés et que respondit 
damredeus a ceus qui laidement l auoient 
apelét dont dist il a ceus ie n ai mie le 
dyable el cors mais uos l i aués non il ains 
respondit par grant sapience et si dist ie n 
ai mie le dyable el cors mais ie honore 
mon pere et uos m aueis desonoreit il ne 
desnoiat mie qu il ne fuist samaritans car 
samaritans ce est garde et salueres del 
mont por ce ne uolt mie desdire mais de ce soi 
defendit il qu il n astoit mie kar il li 
auoient dit qu il auoit le dyable el cors il 
astoit cele garde de cui dauid dist li 
prophete se deus ne garde la citet en uain 
uoilent qui la gardent commandés li 
dont uos cors et uos armes et totes uos choses que 
par son greit a la soi honor uos laist 
en cest mortel siecle auoir qu il en cele garde 
uos mete qu il uos defende des agaiz 
nostre mortel anemis le dyable et uos 
conduise a cele ioie et a cele pais que deus 
donrat a ceus qui en sa garde aront esteit que 
cuers ne peut penser ne boche parler ne 
ueoir velh ne oreilhe escoter et si uos 
laist deus uiure en ceste quarentaine en 
jeunes en uigiles et en larges almones que uos 
si uos puissiés aparilhier encontre la 
gloriose pasion qu ele uos tort al saluement 
des armes et des cors si que uos dignement 
puissiés es maissons de uos cuers rechoiure 
nostre seignor jhesu crist a cui est honor et 
glore en ceste epistle que ie uos di nos 
parole mes sire polz del sacrament de la 
passion jhesu crist qu il soffrit por rachater le 
puele des doleroses paines d enfer car il dist 
frere ce sentés en uos que uos sentés en 
jhesu crist ausi com il desist frere cele 
humilite que uos saués que jhesu criz ot en 
lui cele aiez en uos et quele humilite ot 
jhesu criz en lui il uos dirat apres il ot ce 
dist humilite si grant en lui ke ia fuist ce 
en la forme enguez a son pere et il astoit li 
sires de totes creatures endont s umiliat il 
tant qu il uolt prendre et uestir la forme son 
serf ce est de l home et deignat estre 
parchoniers de nostre humaine nature por ce qu il 
nos poist deliurer de la parmanable mort d enfer 
grande uoirement fu ceste humilites qu il 
por ce qu il poist morir prist mortel forme car 
ensi qu il astoit deuant en la nature de sa 
diuinitet ne nos poist il ia par sa mort rachater 
des paines d enfer car il n astoit mie corporel 
chose c om poist tenir et ueoir et por ce s 
umiliat il tant qu il nostre humaine forme 
prinst que la dampnation v adanz nos auoit mis 
por l obedience qu il enbrisat couenoit 
destruire et comparer par angoisse de mort mais 
quant li piuz peres del ciel uit que si grant 
dampnation ne poroit destruire nus hom mortez il 
enuoiat son chier fil en terre enz en la uirgine 
marie prendre nostre char por cele mortel 
dampnation destruire il destruisit la glotenie 
adan car il ieunat iors es desers por cel sol 
mors qu adans fist en la pume il uenkit l 
orguelh adan par l umilite il soffrit a derrains 
quant il ot jeuné la saine et il fu 
recinez ensemble ses desciples que judas qui 
astoit des apostles le uendi az felonz juyers 
por pieces d argent et quant il l ot uendu et il 
l ot trahi si soi repenti mais ne proiat mie 
merci ietat ius ses deniers et si dist je ai 
pechiét car i ai trahit le iuste sanc et il 
soi desperat car il ne fu mie dignes de urai 
repentement car il auoit toz iors esteit leres 
et amasseres des biensfais c om doneuet as 
poures car ce sachiés qui tote sa uie n 
at fait se mal non cant ce uient a la 
mort il n est dignes de urai repentement 
ausi ne fu li traitres judas qui par 
desperation soi pendit car il ot deliureit 
nostre seignor jhesu crist as felons qui l 
emmenerent deuant pilate et se l commenchierent 
a encuser et dire qu il soi clameue roi 
pylate l arainat en maintes manieres et com il 
ne poist en lui nul mal trouer se l uolt 
laisier aler et cil commenchierent a crier se 
tu lai cestui aller cesar ne t en sarat 
nul greit cil il astoit rois et quant 
pylates oi del roi parler s ot grant paor que 
ferai dont de cest home que uos auez ci 
amenét il commencierent a crier a grande uois 
crucefiez le crucefiez le queil mal 
a ilh fait dist pylates c om le 
crucefieroit et cil commencierent miez et 
miez a crier c om le crucefiast cant pylates 
uit qu il ne l poroit deliurer il le deliurat 
as jujers et si dist prendés le dist il et 
se l crucefiez solonc uostre loi il le 
prisent et se l commencierent a gaber se li 
courirent les ves et se li doneuent grans 
colees ens en la face et el col et si disoient 
adeuine jhesu criz qui est ce qui te 
ferit pense chascuns de uos en son 
corage se nus hom terriens sofrist ia si grant 
honte qui si bien le poist amender com fesist 
damredeus car il meismes dist a pylate 
quides tu dist il se ie uoloie ie ne poisse 
rouer mon pere qu il m enuoiast plus de legions d 
angles qui moi deljueroient de tes mains mais 
ensi conuient les escritures acomplir cant ce 
orent fait li felon jujer si l emmenerent el 
mont d oliuet la u il le crucefierent la 
siwit il une si dure procession por nos 
pecheors qu il suat ce dist le escriture la 
suor si angoissouse por paour de mort k ele li 
coroit de ci en terre ausi com ce fuissent 
gotes de sanc et se crucefierent ensemble lui 
por sauietet larrons l on a la destre 
et l autre a la senestre li uns des 
larrons disoit a nostre seignor se tu es fiz 
de deu por coi ne salues tu et toi et nos et 
cest contraire et plusors altres disait li 
lerres a nostre seignor et li altres qui a sa 
destre pendoit respondoit a son compaignon 
chaitis tu ne dotes mie deu et sa uirtut 
qui es ens el perilh de mort oiez del buen 
larron com buen larenchin il fist qu il ens en la 
crois pendant emblat le regne del ciel il 
abaisat la uoiz et si dist a nostre seignor 
sire ramembre toi de moi cant tu uenras en 
ton regne nostre sire li respondit par grant 
dochor en uerite le toi ie k ui en cest ior 
seras ensemble moi en paradys a cest larron 
doient prendre confort tuit li pecheor ki si 
tart se repentit confort doient il prendre de 
la merci de deu aconsiere mais ne doient mie 
prendre confort de si tart repentir ne ne doit 
nus pechier en sperance de tart repentir car 
deus maldit l ome qui pechet en esperance 
li felon juier qui entor damredeu astoient il 
flechieuent lor genos a terre et si disoient par 
contraire deus toi salt rois des guiz se tu 
es fiz de deu descen de la crois si toi 
croirons se damredeus uolsist il en fust bien 
descendus mais il uoloit acomplir l ueure que ses 
peres li auoit commandee et se l uolt mostrer 
que cil qui n aroit perseuerance iusqu en la 
fin ce est iusqu en la mort il ne seroit mie 
dignes del regne del chiel et por ce uolt il 
en la crois perseuerer de ci en la mort la 
sofri il si grant angoise qu il meismes dist a 
ceus qui trespasseuent par la uoie o uos 
dist il qui trespassés par cele uoie 
entendés et si uoiés s onkes nule dolors 
fu semblans a la moi dolor si angoisose 
fu sa dolors qu il meismes dist a son pere del 
ciel ausi qu il en eust paor mes deus mes deus 
dist il as me dont relenqui la v il estoit 
en cele angoissose dolor il se tornat a ceus 
qui deuant lui esteuent et si dist je ai 
soif dist il il auoit soef des pecheors qu il 
uoloit traire al regne del chiel mais ce n 
entendoient mie li felon gye ains li corut li 
uns de ceus aporter un molt moluais bojure 
fiel et aisit ensemble melét et quant il ot 
saurét n en uolt goster vns cheualirs qui unques 
n auoit ueut le ferit el costet d une glaiue si 
que li sanz et li aigue eiissit et uint corant 
tot aual la gleue de ci a ses mains et quant il 
sentit le sanc il mist ses mains a ses ves si 
rechiet la lumiere et la lumiere del ciel ilh ne 
fu mie solement ralumés des vez del chief celui 
cui il auoit naureit et des ves del cuer conut qu 
il astoit cil qui astoit uenuz rachater le 
munde des paines d enfer il li priat merci de son 
pechiet et damredeus li pardonat voiés et s 
entendés la grande merci damredeu qui le 
larron qui si tart soi repentoit recoilhit a 
merci longin pardonat la plaie qu il li fist el 
coste de sa lance et nient solement li pardonat 
mais encor li rendi la lumiere des ves quant il 
li priat merci saint pyere qui astoit 
garde de tos les altres pardonat ce qu il l 
auoit desnoiét quant il plorat amerement ces 
trois grans confors donat damredeus en sa 
passion as pecheors et quant il astoit en la 
sainte crois et il en astoient tuit fuoit soi 
desciple mais que sa gloriose mere ma dame et 
mes sire iohans ewanglistes il regarda sa mere 
docement en morant et ele regarda lui tote 
dolante si com mere et en plorant bias fiz 
dist la gloriose dame por coi pens tu si 
faitement de n es tu deus et damredeus li 
respondi bele mere ce est por le mortel 
puele qu il ne uoist en perdicion il li 
enseignat iohan et se li dist dame dist il 
uois ci ton fil ciz serat tes fiz des or 
en auant puis at dit a johan johans uois 
ci ta mere ie la te commant a garder et a 
couerner et cant il ot ce dit il enclinat son 
chief et si dist consummét est dist il qu il 
rendoit son espir car quant il ot rendut a son 
pere son espir dont diet il bien dire 
consummét est car dont fut consummét et 
complit tot ce que les prophetes auoient de 
lui anunciét des al commencement del siecle com 
nostre sire ot dit qu il astoit consummét et il 
ot rendut son espir a son pere la li iors 
deuint tenebres car li soles retrast a lui 
sa clarte por le mort jhesu crist et si conut son 
creator et plusor mort qui auoient giet en 
terre lonc tens soi releuerent et aparurent a 
ceu de la cite cant ce oirent auenir cil 
qui la astoient si orent grant paor et si 
commencierent a hucier uoirement cil hom astoit 
fiz de deu ce que li soles obscurat ce 
signefie que li gyu erent auogle et li 
defailhemens del sololh signefie lor 
dampnation qu il aront por lor auoglement et nos 
qui en damredeu creons qui sumes apelét 
crestien jhesu crist ki conissons et bien 
sauons que la gloriose passions nos at 
toz deliureit des paines d enfer ramembrons 
la si dignement que se nos tort a remission de 
nos pechies nos ne deuons mie mener ioie et 
desduis en ces iors que cil qui nos creat 
toz et fist il a soi ymagene sofrit si 
grant dolor et si grant passion por cuers cant uos 
orez ramembrer la passion jhesu crist nostre 
seignor plorent li velh del chief del cuer 
aiés compassion de si grant dolor que nostre 
salueres sofrit por nos en ceste penose 
samaine qui droit at nom penose car en 
li fu pennés damredeus cest saint tens que 
nos dignement puissons atendre sa sainte 
resurexion puissons estre que parmi foit et 
karite et parmi pacience et humilite nos uuelh 
releuer de la mort del pechiet a la uie humilite 
dont il nos at et sa grant pacience dont humle 
et soffrant si que fu jhesu crist qui tant 
nos amat qu il ne nos rachatat mie ne d or ne d 
argent d enfer mais de son precious sanc se li 
prions qu il nos ioie qui est promise az 
amis deu mes sire polz de la gloriose cene v 
deus soi recinat ensemble ses apostles cant il 
ot ieunét es desers cele cene tient hui tote 
la crestientes en grant memoire et en grant 
ueneration car nostre sire meismes le commandat 
a ses apostles car il dist 
