quant menelaus ot troie asise 
onc n en torna tresqu il l ot prise 
gasta la terre et tot lo regne 
por la vanjance de sa fenne 
la cite prist par traison 
tot cravanta tors et donjon 
arst le pais destruist les murs 
nus ne estoit dedanz seurs 
tote a la vile cravantee 
a feu a flame l a livree 
li greu prenent les citeains 
nus n eschapot d entre lor mains 
ne l esteust morir a honte 
n esparnoient prince ne conte 
ne lor avoit mestier parage 
ne hardemant ne vasalage 
ocis i fu li reis prianz 
o sa fame o ses anfanz 
unc ne fu mais tant grant ocise 
menelaus a vanjance prise 
toz fist les murs aplanoier 
por le tort fait de sa moillier 
a une part de la cite 
tint eneas une erite 
de la vile bien grant partie 
quant il a cele noise oie 
si regarda vers lo donjon 
et vit la grant destrucion 
n est mervoille s il ot peor 
venus la deesse d amor 
qui est sa mere li a noncié 
que troien sont trebuchié 
li deu an ont pris lor vanjance 
comanda li sanz demorance 
s en tort ainzque l prengnent li gre 
et ce li comandent li de 
que il aut la contree querre 
dunt dardanus vint an la terre 
qui fonda de troie les murs 
eneas n estoit pas seurs 
dous granz liues et plus avoit 
de la ou sa meison estoit 
desi la ou li greu ardoient 
bien set qu il li aprismeroient 
ne se porroit vers als deffendre 
bel loisir ot del suen tot prendre 
tote sa gent fist asenbler 
et ses tresors an fist porter 
grant avoir et grant manantises 
et granz richeces an a prises 
par un postiz s an est issuz 
bien en torna trois mile escuz 
o soi an fist porter son pere 
anchises qui molt vialz hom ere 
et par la main mena son fil 
cil sunt livré a grant essil 
soantre lui grant gent la n vait 
la ou il fuit se sunt atrait 
quant de la vile sunt estors 
desoz un arbre loing defors 
o soi a alié sa gent 
demande a toz comunaument 
s il se voldront o lui tenir 
et bien et mal o lui sofrir 
ou s en voldront retorner anz 
vangier la mort de lor paranz 
prez est de faire lor plaisir 
del retorner ou del foir 
cil dient tuit del repairier 
ne del combatre n est mestier 
car n ert mie granz lor esforz 
tost les avroient li greu morz 
miauz s an volent o lui foir 
que retorner anz por morir 
de lui firent segnor et mestre 
puis ont gardé devers senestre 
une estoyle virent levee 
qui la voie lor a mostree 
de devant eus vait vers la rive 
la va fuiant la gent chaitive 
eneas cercha les rivages 
trové i a vint de lor barges 
que li greu avoient guerpies 
bien atornees et garnies 
il i antra otot sa gent 
eve dolce vin et fromant 
trova es nes a grant plante 
del rivage sunt esquipé 
enpaint se sunt an haute mer 
car n estoit tens de demorer 
juno qui ert del ciel deesse 
estoit vers aus molt felenesse 
formant avoit coilli an he 
toz caus de troie la cite 
del jugemant que fist paris 
por lui haoit tot le pais 
l acheison de cel jugemant 
voil reconter asez briemant 
juno et pallas a un jor 
venus la deesse d amor 
estoient a un parlemant 
discorde i sorvint sodemant 
une pome d or lor gita 
antr eles trois puis s an ala 
il i ot escrit an grezois 
qu a la plus bele d eles trois 
faisoit de la pome lo don 
antr eles en ot grant tencon 
chascune la voloit avoir 
mais par autre voltrent savoir 
lo jugemant cui ert la pome 
as ne sorent trover nul home 
qui miauz en sache dire droit 
que paris qui el bois estoit 
la parole li unt mostree 
de la pome qui ert donee 
a la plus bele d eles trois 
a lui qui molt savoit des lois 
por jugier an erent venues 
paris les a bien coneues 
chascune d eles esgarda 
et longuemant les avisa 
porpansa soi que jugemant 
ne feroit pas hastivemant 
sanz grant porpens et rova lor 
a lui reviegnent al tierz jor 
si s en sera miauz porpansez 
dunc jugera de lor biautez 
par grant angin lo fist paris 
que il lor a lo terme mis 
porpansa soi que antretant 
l an vanroient ofres avant 
et porroit an de son prou faire 
eles se mistrent el repaire 
voir ot pansé juno premiere 
est revenue a lui ariere 
et promist li car li donroit 
plus que ses pere ne avoit 
et molt par lo feroit riche home 
maisqu il li otroiast la pome 
et afichast por verite 
que ele aust graignor biaute 
retorna s an aneslopas 
an est venue a lui pallas 
qui est deesse de bataille 
et pria li que ne li faille 
a li se tiegne au jugemant 
et al li doura hardemant 
et tel pris de chevalerie 
ne trovera ja an sa vie 
nul meillor de soi ne son per 
ja ne l porra huem sormonter 
pallas s an va venus revient 
qui la bataille d amor tient 
et dame an estoit et deesse 
cele li a fait tel promesse 
s a li se tient del jugemant 
el li donra prochenemant 
la plus bele fame del mont 
vait s en des ofres qu els li font 
se porpansa an maint androit 
al quel de ces trois se tenroit 
car molt coveita la richece 
et molt desirra la proece 
mais molt li plot la feme plus 
que promise li ot venus 
les deesses ne s atardierent 
mais a lor terme repairerent 
lo jugemant ont demandé 
queque paris an ait doté 
la pome d or dona venus 
et juja qu ele valoit plus 
que les dous autres de bialte 
puis li fu bien gueredoné 
car dame heloine li dona 
plus bele fame ne trova 
pallas et juno s an marrirent 
et cals de troie anhairent 
por sol l acheison de paris 
hairent puis tot lo pais 
juno vit eneas an mer 
molt se pena de lui grever 
set anz toz plains lo travailla 
par plusors mers lo demena 
molt anhai tote sa geste 
a un jor li mut grant tempeste 
car molt formant comut la mer 
les nes comancent a vaucrer 
tone et pluet vante et esclaire 
molt comanca lait tens a faire 
chieent foldres espessemant 
comeue est la mers formant 
si fait oscur ne voient gote 
ne ne sevent tenir lor rote 
ne voient clarte ne soloil 
il ne sevent d aus nul consoil 
de nule part ne voient port 
et ciel et mer lor promet mort 
ne voient lune ne estoilles 
ronpent lor cordes chieent voilles 
brisent et mast et governail 
molt vont a honte et a travail 
ne eschipre ne esturman 
de son droit cors n en ert certan 
il ne sevent quel part il tornent 
s il vont avant o il retornent 
an avanture ont mis lor vie 
danz eneas formant s escrie 
" par deu " fait il " buer furent né 
cil qui a troie la cite 
furent detranchié et ocis 
por coi m en tornai ge chaitis 
miauz volsisse que achilles 
m aust ocis ou titides 
la ou ocis furent tant conte 
que ci morisse a itel honte 
por coi ne m ocistrent li greu 
en grant he m ont coilli li deu 
ne puis an terre converser 
et noauz ai an ceste mer 
molt lunguemant m ont travaillié 
si n ont de moi nule pitie 
promise m ont ne sai quel terre 
ne sai ou ge la puisse querre 
molt ai trové isles an mer 
de la terre n oi parler 
que vois querant a molt grant poine 
si com fortune me demoine " 
molt se dementot eneas 
molt se clamot chaitis et las 
por ce qu il eschapa a terre 
puisque an mer sofrist tel guerre 
miauz volsist estre a troie ocis 
o ses paranz o ses amis 
la ou hector et priamus 
furent ocis contes et dus 
molt s esmaient si compaignon 
ne desirrent se la mort non 
ce lor est vis que molt lor targe 
devant lo roi ot une barge 
ses governalz li est brisiez 
et mast et sigle an mer plungiez 
troiz torz torna an molt po d ore 
une vague li vint desore 
qui si la fiert an l un des lez 
les borz a fraiz et decassez 
ronpent chevilles et clotures 
l eve i antre par les jointures 
anplie l a soldeemant 
afondee est an un momant 
icil ont lor travail finé 
cil ne criement mes nul ore 
par eus n ert mes terre conquise 
ne chastiaus ars ne tors asise 
li vanz aquialt les autres nes 
depiecent mars sigles et tres 
par cele mer les esparpaille 
et eneas molt se mervoille 
ja ne quide venir a port 
et ciel et mer li promet mort 
ansi ont li fuitis de troie 
sofert trois jors qu il n orent joie 
quant vint al quart qu il ajorna 
li vanz failli del tot cessa 
li solaus lieve ne plut mes 
del tot remest la mer an pes 
asoagiee est la tenpeste 
dont leva eneas la teste 
et esgarda devant son vis 
se vit de libe lo pais 
toz rehaite ses compaignons 
nagent a fort as avirons 
tant ont nagié et tant siglé 
qu al port de libe sont torné 
issu sont fors com plus tost porent 
de lor vint nes que set n en orent 
celes atachent el rivage 
lo pais trovent molt salvage 
ne voient borde ne meison 
ne borc ne vile se bois non 
mes queque soit formant lor plaist 
eneas vet an la forest 
uns sols meschins ala o lui 
lor ars porterent anbedui 
et cers et bisches ont bersé 
si home an ont asez porté 
les feus alument el gravier 
si apresterent lo mangier 
el bois lo pristrent liement 
en la mer gardoient sovant 
s il poissent lor nes choisir 
que li vanz ot fet departir 
de caus estoient curios 
mais molt furent puis correcos 
de caus que il virent noier 
dom il n atandent recovrer 
es autres ont graignor fiance 
mes es morz n ont point d esperance 
sor les faloises vont garder 
s es verroient loing an la mer 
quant n es voient si ont grant dote 
que mers parfonde n es tranglote 
donc a eneas asanblé 
caus qui o lui sont arivé 
n an i ot de sa compaignie 
ne mes que la tierce partie 
caus comanca a conforter 
des maus qu il orent an la mer 
" seignor " fait il " franc chevalier 
ne vos devez mie esmaier 
se vos avez eu peor 
an ceste mer mal et dolor 
ca avant vos delictera 
quant il vos an remembrera 
buen vos sera a reconter 
les maus qu avez eu an mer 
huen qui s esmuet an altre terre 
por regne et por pais conquerre 
an grant enor ne puet venir 
s il bien et mal ne puet sofrir 
qui toz tens a sa volante 
n onques n a mal espermanté 
ce m est avis ja ne savra 
a negun jor que bien sera 
or avons molt sofert ahanz 
par plusors mer plus de set anz 
et molt i avons travaillié 
et molt geuné et veillié 
s avons james de repos rien 
molt nos plaira auques de bien 
sofrant travail et mal et poine 
si com fortune nos demoine 
nos conduiront li de ou leu 
que il nos ont promis an feu 
an lombardie la maior 
d iluec furent nostre ancessor 
grant gent somes et si n avon 
de vitaille se molt po non 
il nos estuet garison querre 
mais molt voi ci estrange terre 
unques plus salvage ne vi 
se del vivre ne trovons ci 
n i a noiant del sejorner 
mais del metre nos an la mer 
et requeron autre contree 
o vitaille soit mialz trovee 
eve dolce foin et aveine 
as chevals qui vivent a poine " 
atant eneas a choisiz 
dis chevaliers proz et hardiz 
qui lo pais aillent cerchier 
et se li sachent renoncier 
an quel pais sont arivé 
se home i a ne grain de ble 
d iluec tornent li mesagier 
qui la contree vont cerchier 
errent par vals et par montaignes 
par boschages et par champaignes 
tant ont erré ne virent on 
qui lor saust randre raison 
rien qui vesquist nes salvagine 
tant ont erré par la gaudine 
qu il antrerent en un santer 
de cel ist un chemin plener 
li mesagier ont tant tenu 
lo grant chemin qui larges fu 
cartage virent la cite 
dont dido tint la fermete 
dame dido tint le pais 
miaus ne l tenist quens ne marchis 
unc ne fu mais par une feme 
mielz maintenu enor ne regne 
d icel pais n ert mie nee 
ainz ert de tire la contree 
sicheus ot a non ses sire 
uns suens frere lo fist occire 
en essil chaca sa seror 
por ce qu il volt avoir l enor 
cele s an est par mer foie 
molt ot grant gent et compaignie 
porté an a molt grant tresor 
pailes et dras argent et or 
an cel pais est arivee 
au prince vint de la contree 
par grant angin li ala querre 
qu il li vandist tant de sa terre 
com porprendroit un cuir de tor 
doné l an a argent et or 
et li princes li otroia 
qui de l engin ne se garda 
dido trancha par correetes 
lo cuir qui molt furent grelletes 
de celes a tant terre prise 
c une cite i a asise 
puis conquist tant par sa richece 
par son angin par sa proece 
qu ele avoit tot le pais 
et les barons a soi sozmis 
sa cite avoit non cartage 
en libe sist sor le rivage 
la mer li bat d une partie 
ja par de la n iert asailie 
de l autre part sunt li viver 
et li marais grant et plener 
et grant fossez a barbacane 
fait a la guise libicane 
et trenchieez et plaisseiz 
cengles barres pont torneiz 
ainzque lan viegne an cartage 
a maint destroit et maint passage 
el coig amont devers la rive 
ot une grant roche naive 
iluec sont li mural assis 
li carrel sont de marbre bis 
de blanc et d inde et de vermoil 
par grant anging et par consoil 
i sunt asis tot a compas 
tuit sont de mabre et d adamas 
li mur sont fait a pastorals 
a pilerez et a merals 
a bisches a oisiaus a flors 
o le marbre de cent colors 
sont painturé defors li mur 
sanz vermeillon et sanz azur 
tot anviron ot fet trois rans 
de mangnetes par molt grant sens 
d une pierre qui molt est dure 
la mangnete est de tel nature 
ja nus hom armez n i venist 
que la pierre a soi ne l traisist 
tant n an venissent o halbers 
ne fussent sanpre al mur aers 
li mur erent espes et halt 
qui ne criement negun asalt 
cinc cenz torz avoit anviron 
estre lo demoine donjon 
devers la vile erent trifoire 
li mur a ars et a civoire 
o granz pierres de marbre toz 
li chemins alot par desoz 
grant marchie i avoit toz dis 
la vendoit an lo vair lo gris 
coltes de paile covertors 
porpres pailles dras de color 
pierres espices et vaiselle 
marcheandie riche et bele 
i pooit lan toz tenz trover 
ne se poust hom porpenser 
de richece que el mont fust 
dont en cel leu plante n eust 
granz rues ot an la cite 
et pales riches a plante 
borjois menanz sales et tors 
et aleors et parleors 
bels menages a grant plente 
ot la dedanz an la cite 
set mestres portes i avoit 
unz cuenz sor chescune manoit 
lor fie an tienent et lor terre 
se a cartage sordoit guerre 
chascun conte estovroit servir 
et set cenz chevaliers tenir 
en cele mer joste cartage 
iluec prent lan a cel rivage 
d une maniere pesonez 
ne gaires granz mes petitez 
len les taille sor les coetes 
si an chient roges gotetes 
de ce toint lan la porpre chiere 
pou sont peison de lor maniere 
lan les nome conciliuns 
del sanc de ces petiz peisons 
dunt iluec avoit a mervoille 
de ces ert la porpre vermoille 
les noires refont an cartage 
del sanc d un grant serpant evage 
que len apelle cocadrille 
dunt molt a iluec an une isle 
serpanz sont granz a desmesure 
et de molt diverse nature 
quant a sa proie devoree 
donc si s endort gole baee 
il n en a noient de boiel 
el cors li antrent li oisel 
et pasturent an son dormant 
ce que mangié ot de devant 
ne s espurge pas altrement 
car n a mie de fondement 
a une part de la cite 
asist dido sa fermete 
torz i ot forz et bon donjon 
qui ne criement se foldre non 
n i peust rien nus hom forfaire 
por nul asalt lancier ne traire 
ne engin ne li forfeist 
se devers lo ciel ne venist 
li pales fu desoz la tor 
onc a roi ne enpereor 
ne fu si buens veuz ne talz 
de chieres pieres naturalz 
ot un mui enz el mur asis 
et set mile esmalz i ot mis 
es pilers es antailleures 
es oiseries es volsures 
es columbes es fenestriz 
es verrines et es chasiz 
un tenple fist anpres dido 
ou costivee estoit juno 
molt estoit riche a desmesure 
enuiz seroit de sa faiture 
a dire tot ce qu en estoit 
la deesse juno voloit 
que cartage fust chies del mont 
et li realme qui i sont 
a li fussent trestuit aclin 
mais onques n i pot metre fin 
tot autrement est destiné 
car li deu orent esgardé 
que a rome l estovoit estre 
li capitoilles sist a destre 
fors del chastel a une part 
ou fussent par comun esgart 
li senator mis por jugier 
por tenir droit por tort plaissier 
ce fu leus a tenir les plaiz 
par merveillos angin fu faiz 
molt fu biaus et larges dedanz 
voltes et ars i ot dous cenz 
ja n i parlast hom tant an bas 
ne fust oiz eneslopas 
par tot lo capitoille entor 
li vint quatre senator 
i estoient ja esgardé 
puis ot rome la poeste 
d iluec a molt lointoing aage 
que dido volt metre an cartage 
encor idonc ne par ert mie 
cele cite tote fornie 
encor faisoit dido ovrer 
as murs entor por miauz fremer 
tant esploitierent li mesage 
que il antrerent an cartage 
il unt anquis et demandé 
qui maintenoit cele cite 
len lor a dit que une fame 
estoit dame de tot lo regne 
il ont anquis ou ele estoit 
par andices alerent droit 
sus el chastel desoz la tor 
troverent ja al palleor 
la raine otot grant barnage 
devant li vienent li mesage 
ilioneus parla premiers 
qui molt estoit sages et fiers 
salua la puis se li dit 
" antan a nos dame un petit 
bien as oi ja a lonc tens 
que greu furent vers troiens 
astrent la vile et trebucherent 
granz et petiz toz cravanterent 
de ces qu il an porent tenir 
n an pot uns sols de mort garir 
tote ont la cite essilliee 
de la celestial ligniee 
ot an troie un riche baron 
de cele grant ocision 
qu i feisoient la nuit li greu 
lo garantirent bien li deu 
fors lo mistrent de la cite 
grant gent ot o lui asanblé 
par lor comandement vait querre 
itaille une loigtaine terre 
quise l avons set anz par mer 
ne la poons ancor trover 
tormant aumes grant l altrier 
une de noz nes fist plongier 
les homes noier an veismes 
et des altres nes deperdimes 
grant partie si ne savon 
s il sont ancor noies ou non 
la menor part est arivee 
molt pres de ci en ta contree 
eneas iluec est remes 
ou il atant ses autres nes 
ca nos an a a toi tramis 
que soit segurs an ton pais 
qu il n en ait garde de ta gent 
tant que il ait ore et vant 
et ses nes alques redreciez 
que la tormante a depecies " 
dido respondi al mesage 
" bien sai " fait el " lo grant domage 
et lo destruit des troiens 
ge l ai oi molt a lonc tens 
vos qui de cel estes gari 
molt l avez puis espenoi 
onc puis ne fustes sanz dolor 
mestier avez grant de sojor 
se vos volez ci sejorner 
voz nes restroindre et ratorner 
n avez garde ge l vos plevis 
d ome qui soit an cest pais 
segur soiez ne dotez pas 
se ca volt venir eneas 
ge l servirai an ma cite 
li mien li ert abandoné 
ge refui ja plus esgaree 
quant ge ving an ceste contree 
car ne sui pas de cest pais 
par moi lo sai bien l ai apris 
que ge doi bien avoir pitie 
d ome se l voi desconsoillié 
se sejorner volt eneas 
et demorer ci a trespas 
ja mar i despandra denier 
por rien nule dont ait mestier 
tot lo ferai del mien servir 
et molt li donrai al partir 
plus li ferai que ne vos di 
s an fin voloit remaindre ci 
et s i laissast ester atant 
la folie qu il va querant 
de ma terre ait une partie 
a lui et a sa compaignie 
ma gent et la soe soit une 
se il velt avoir ma comune 
n avrai plus chier le tirien 
que jo avrai lo troien 
tornez a lui tost al rivage 
et dites li que an cartage 
s an viegne o moi herberger 
toz est lassez de navier " 
li mesagier ont pris congie 
a lor seignor s en vont tuit lie 
eneas de bien loin les vit 
contr els ala et se lor dit 
" qu avez trové nos bien et coi 
cartage parlastes al roi 
nenil por coi n i a seignor 
coi donc dido maintient l enor 
parlastes vos o li oil 
menace nos par foi nenil 
et que dist donc promet nos bien 
soiez segurs mar crembroiz rien 
ce dit la dame tiriene 
s an ceste terre libicaine 
volez remaindre et sejorner 
voz nes restroindre et refermer 
ne vos estuet doter de rien 
car el vos aseure bien 
par nos vos ofre lo sejor 
ansanble li anz an sa tor 
ses servises ne vos faldra 
tant com prandre lo vos plaira " 
dementreque li mesagier 
alerent lo pais cerchier 
furent lor nes al port venues 
qu il quidoient avoir perdues 
aancree s i ert chascune 
totes i erent ne mes une 
qu il perdirent par la tormente 
qui en terre n orent nulle atente 
eneas formant s esjoi 
de la novele qu il oi 
et de ses nes qu il ot fors une 
molt li estoit propre fortune 
fortune lo ra esbaudi 
qui de devant l avoit marri 
por ce ne doit hom desperer 
se lui estoet mal andurer 
et se il ra tot son plaisir 
donc ne se doit trop esjoir 
ne por grant mal trop esmaier 
ne por grant bien trop deslier 
et d un et d el de tot mesure 
uns biens uns mals toz tens ne dure 
fortune torne en molt po d ore 
tel rit al main qui al soir plore 
al soir est laide al matin bele 
si com el torne sa roelle 
cui al met a l un jor desus 
a l autre lo retorne jus 
de tant com el l a mis plus halt 
tant prant il aval graignor salt 
eneas dist a ses barons 
l ofre a la dame et lo respons 
et ce que el li a mendé 
que alt a li en sa cite 
cil li loent comunaument 
que il i aut hastivement 
et alsi fist ne tarda pas 
molt se conrea bien de dras 
et monta an un palefroi 
set vinz an fist monter o soi 
et chevalcha droit vers cartage 
si com lo moinent li mesage 
qui devant i orent esté 
ainz none vint an la cite 
si home vont de devant lui 
et chevalchoient dui et dui 
borjois dames et chevaliers 
et an rues et an soliers 
les vont a mervoille esgarder 
n estovoit mie demander 
qui de la compaignie ert sire 
sanz ce que nus d als l oist dire 
conoissoient trestuit lo roi 
chascun lo mostre a l autre al doi 
molt estoit bials et avenanz 
et chevaliers forniz et granz 
a toz an sanble lo plus bel 
il ala descendre al chastel 
contre lui est dido venue 
il vait avant si la salue 
ele lo prist par la main destre 
an l antaille d une fenestre 
se sont loing des autres asis 
el li a de son estre anquis 
et il l en a grant conte fait 
come il erre et com il vait 
quant il li ot tot aconté 
son chambellan a apelé 
ariere l anvoia as nes 
por son fil qui la ert remes 
molt tost l i rova amener 
et comanda a aporter 
trois garnemenz que il avoit 
porpansa soi qu il les donroit 
a la raine de cartaige 
qui molt li faisoit bel ostage 
une nosche i ot mervoillose 
unques ne fu plus preciose 
et un mantel qui molt fu chiers 
la penne en fu a eschaquiers 
d unes bisches de cent colors 
d autres plus riches et meillors 
fu bien orlez li mantiaus toz 
devant et a porfil desoz 
molt fu chiere la forreure 
et molt valut mialz la volsure 
toz fu batuz a or defors 
sol li atache et li mors 
et li boton et li tassel 
valoient plus que troi chastel 
tel vestement iluec avoit 
com a raine convenoit 
de porpre estoit estelez d or 
li rois prianz an san tresor 
faisoit cez garnemenz garder 
quant il se devoit coroner 
sa fame ecuba les avoit 
lo jor que coronee estoit 
tornez s an est li chambellans 
tot acompli en po de tans 
si com ses sires li ot dit 
la mere eneas sot et vit 
que ses fiz estoit an cartage 
molt redotoit an son corage 
qu il ne l menassent malement 
molt ert antre salvage gent 
ele ot d amor la poeste 
quant vit que son fil ot mandé 
soef antre ses braz lo prent 
molt lo baisa estroitement 
an cel baisier li a doné 
de faire amer grant poeste 
qui anpres li lo baisera 
del feu d amor espris sera 
a cels qui l meinent dist venus 
qu ons ne fame ne l baisast plus 
fors la raine et eneas 
il s an tornent eneslopas 
ascanius o son barnage 
a son pere vint an cartage 
cil que l avoit fait aporter 
a dido lo fait presanter 
o granz graces a receu 
tint le don que riches fu 
por sa valor tant ne l prisa 
com por celui qui li dona 
la dame et tuit li tirien 
virent lo don al troien 
a mervoille le prisent tuit 
grant parolle an font et grant bruit 
ne sevent entr als toz jugier 
lo quel an doie plus prisier 
quant ont lo mantel esgardé 
a grant mervoille l ont loé 
et revoient lo vestement 
lo mantel tindrent a noient 
et quant la nosche vint apref 
tot l autre ne prisent un ef 
la raine les anvoia 
an sa chambre puis apela 
l anfant qui a son pere vint 
acola lo soef lo tint 
molt lo baisa estroitement 
el se maine molt malement 
molt fait que fole qui l atoche 
envers son vis ne a sa boche 
venus i ot sa flame mise 
dido l estraint qui est esprise 
mortal poison la dame boit 
de son grant duel ne s apercoit 
o le baisier tel rage prent 
d amor que li cors li esprent 
donc lo rebaisa eneas 
et donc dido aneslopas 
de l un an l altre anbat l amor 
chascuns en boit bien a son tor 
qui plus le bese plus an boit 
c est dido qui plus fole estoit 
ele i a pris mortal ivrece 
ja l a amor en grant destrece 
tant a la raine antandu 
a lui baisier que tot nuit fu 
et que terme fu de soper 
atant fist lan l eve corner 
et puis sont asis au mangier 
enuiz seroit a desraisnier 
et d aconter trestoz les mes 
qui sovent vindrent et espes 
et a nomer vins et herbez 
mais chascuns an i ot asez 
molt les a lan toz bien serviz 
et quant li mangiers fu failliz 
les napes traistrent li serjant 
el pales ot clarte molt grant 
tant i art cierges ja par jor 
lumiere ni aust greignor 
dido remest au mestre dois 
n i ot se barons non de prois 
l autre mesnie est departie 
son oste prie qu il li die 
de troie la destrucion 
et li recont la traison 
tuit se torent par le pales 
et escoterent a grant pes 
eneas sofri un petit 
et an apres se li a dit 
" dame " fait il " ma grant dolor 
me remenbrez et ma tristor 
ja ne l comancerai a dire 
de cele ore n aie grant ire 
quant me remanbre del grant duel 
ja ne l conteroie mon voel 
mais quant vos plest que ge l vos die 
ja en orroiz bien grant partie 
troie fu ja riche cite 
faite par grant nobilite 
molt par estoit et longue et lee 
de travers ot une jornee 
quant menelaus nos ot asis 
por lo forfet que fist paris 
molt nos trova et forz et fiers 
molt avions buens chevaliers 
tornoiz lor tenions sovant 
o il perdoit molt de sa gent 
et trives antre nos avoit 
trois mois ou plus tel ore estoit 
se raviens sejor grant masse 
ne sai por coi vos acontasse 
les batailles ne les tornoiz 
que lor tenimes plusors foiz 
asez avez cen oi tuit 
mais come nos fumes destruit 
n avez vos mie tuit oi 
sachoiz que nos fumes trai 
quant menelaus ot sis dis anz 
a son siege qui molt fu granz 
et vit que ja ne nos prandroit 
ne par force ne par destroit 
de raler s en fu asez pres 
quant li pramist danz ulixes 
que par angin essaiera 
se ja rien i espleitera 
se par cel ne nos pooit prendre 
dont seroit noiant de l atendre 
un grant cheval fist de fust faire 
desor roes cinquante paires 
por ce que lan poist mener 
dedanz lo fist molt bien chever 
et s i fist faire granz estages 
antor i ot fet cinc manages 
n i avoit cel tant petiz fust 
ou cent chevalier n esteust 
li chevaus fu anpliz trestoz 
de chevaliers hardiz et proz 
de totes armes bien armez 
li autre qui s en sont tornez 
pristrent lor paveillons lor tres 
an la mer se mistrent es nes 
an un isle pres del rivage 
s an alerent trestuit a nage 
iluec se sont trestuit repost 
al matin s an departi l ost 
molt an demena lan grant joie 
par tote la cite de troie 
les portes corurent ovrir 
si s an comancent a issir 
li chevalier et li borjois 
issuz s an est prianz li rois 
et nos o lui comunaument 
tuit en ission liemant 
et alions par toz les leus 
o les tentes furent as greus 
li uns mostroit a l autre al doi 
la sist li paveillons lo roi 
la fu la herberge achilles 
ci sist aiaus la ulixes 
ca erent li tornoi tenu 
tot ont esgardé et veu 
barres lices et grant fossez 
avoit antr als et la cite 
li rois esgarde lo cheval 
ne sot se por bien ou por mal 
l orent iluec li greu levé 
a meismes de la cite 
molt en parlerent li plusor 
et esgarderent tot antor 
lor devinailles en disoient 
mais la verite n an savoient 
il fust alé tot altremant 
s il fust seu certaignement 
que li chevals avoit el cors 
ja de toz caus n issist uns fors 
ne fust detrenchiez et ocis 
ja un sol d als n an issist vis 
mais tuit en fumes deceu 
se cil fussent dedanz seu 
ars fussent dedanz lo cheval 
ancor n eust troie nul mal 
ne fussions pas ansi destruit 
par cel engin perimes tuit 
la ou nos fumes al cheval 
devant la porte oriantal 
et esgardions tot antor 
la amenerent li pastor 
un home qu il orent trové 
tot nu lié sor le fosse 
iluec l orent li greu laissié 
par celui fumes anginié 
li rois premiers l araisona 
tot an ordre li demanda 
com avoit non qui il estoit 
qu il avoit eu an destroit 
nos fumes tuit vers lui baif 
et as parolles antantif 
molt lo hastames de parler 
et il fist sanblant de plorer 
de sa vie n ot gaires cure 
quant se mist an tel avanture 
et an abandon de morir 
por nos anginier et trair 
grant estoltie an prist en soi 
an sospirant ja dist al roi 
sire fait il de grece sui 
mais molt me torne a enui 
que ne prenez de moi vanjance 
car de vie n ai esperance 
bien sai que de ma fin sui pres 
ice voldroit molt ulixes 
qui molt m a coilli en grant he 
et molt m a malemant mené 
laidangié m a a molt grant tort 
por un mien oncle qu il m a mort 
me meslai o lui se li dis 
se ge venoie an mon pais 
que bien ne repos n averoie 
desi la que vangié l avroie 
il fu forz hom se me fist prendre 
onc par plege ne me volt randre 
longues m a tenu an prison 
et an molt grant destrucion 
desi l autrier que il avint 
que menelaus concile tint 
compleint soi que il li grevoit 
que an grece ne s en aloit 
trop i avoit fet lonc estage 
mais ne pooit avoir orage 
si buen vent ne savoit vanter 
qui s peust an grece mener 
desqu il voloit antrer es nes 
aneslore ne fust remes 
ja l avoit dis foiz essaié 
toz tans l i ont li vant boisié 
quis a consoil qu il porroit faire 
des vanz qui si li sont contraire 
et il loerent tuit al roi 
que par lo mestre de la loi 
feist a toz los des anquerre 
com il s an riront an lor terre 
atant fu calcas demandez 
uns profites molt enorez 
sor lui fu mise la parolle 
il an prist sa croce et s estolle 
as des fist un grant sacrefise 
puis a la chose bien anquise 
et li deu en ont demostré 
tote an ordre la verite 
quant vint el demain al matin 
si ralerent tuit al devin 
et demandent quel la feront 
et il de par les deus respont 
que de lor aler ert noianz 
se oleus li deus des vanz 
n an estoit primes apaiez 
qu uns greus li fust sacrefiez 
