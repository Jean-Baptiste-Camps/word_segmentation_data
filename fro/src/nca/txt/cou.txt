jetés jetés vos biestes fors 
vakes brebis kievres et pors 
piecha deuissent estre as chans 
or est l erbe arosee et tenre 
li losegnos et li chalendre 
ont piecha conmencié lor chans 
or sus biaus fieus trop as geu 
ja deussent avoir peu 
ti agnelet l erbe menue 
peres trop m i poés grever 
tart chouchier et matin lever 
tel vie ai tos jors maintenue 
tous jours a mon pooir vous serf 
moi prendés com le vostre sierf 
si m estuet soignier tot l afaire 
tous jors m avés le col carchiét 
mais mes frere en a bon marciet 
qui bien est de vous por nient faire 
mainnes est et menres de moi 
ains ne l peuistes metre od moi 
de faire riens qui vous pleuist 
nis d aler en camp a vos bestes 
foi ke doi vous ki mes pere estes 
par tous drois faire le deuist 
bien a son tans et son meriel 
qui boit et jue au tremeriel 
chou ke nous gaagnons andui 
biaus fieus que vieus tu que jou faice 
se jou le fier et jou l enchaice 
il iert molt grant perieus de lui 
car il n aprist onques mestier 
qui ja li doive avoir mestier 
en nul pais u il s enbache 
si n en sai quel consel j en croie 
adies atenc qu il se recroie 
ainske jou le fiere ne bace 
si ne l os de moi estrangier 
or soit diable en tent dangier 
dehait ja mais le souffera 
je me vuel de vos departir 
mais anchois vuel a vous partir 
s arai cho qu a moi aferra 
bien sai que vos mieudres cateus 
est en biestes et en aumeus 
mais n ai soing de pelue aumaille 
sec argent n es priseroit nus 
donés moi en deniers menus 
mains ke ma partie ne vaille 
biaus fieus cortois car soiés chois 
si mangiés del pain et des pois 
si lai ester ta fole entente 
peres chi a povre manaie 
soz ciel n a liu qu atretant n aie 
pain et pois me doit dieus de rente 
biaus fieus tu paroles com fols 
nonporquant j ai soissante sols 
puisque li alers te delite 
cels avras tu par tel convent 
que tu vuerpis le remenant 
et del tout le me claime quite 
peres bailliés moi ca le borse 
soz ciel n a si legiere torse 
ja ne cuic veoir que le tiegne 
je l prenderai par tel devise 
qu atant en aie ma part prise 
conmentqu il onques en aviegne 
tien biaus fieus il sont bien conté 
dieus te doinst valor et bonte 
que bones novieles en oie 
car tu n atens point de socors 
par quoi puisses estre recos 
se tu piers che tant de monoie 
s est li siecles fel et repoins 
pere a hasart et a plus poins 
sai jou trestoute la queriele 
foi que jou doi vous que molt ain 
jou n arai trop soit ne trop fain 
tantke j aie tel loqueriele 
cist soissante sols feront plus 
que teus cent mars en a repus 
ens el tresor gerart le noir 
dont il n est fors ballius et garde 
n il n a pooir qu il les escarde 
avuec lui ne avuec son oir 
petit pris avoir ferloiét 
celui tieng jo a emploiét 
dont on puet faire son conmant 
a la borse me reconnois 
a dieu biaus peres je m en vois 
biaus fieus va a dieu te conmant 
or s est cortois mis a la voie 
n a talent que nus le convoie 
sa borse emporte bien enflee 
qu il a si grant et si huvee 
ja ne cuide veoir ke faille 
dieus tant escot de sols et maille 
quant avrai jou tout ce gasté 
c or euist un cambon salé 
en une tavierne serie 
sor un petit de raverdie 
se fesist ja trop bon mucier 
atant ot un garchon hucier 
chaiens est li vins de soiscons 
sor l erbe verde et sor les jons 
on i boit a hanap d argent 
caiens boivent tote la gent 
chaiens boivent et fol et sage 
e se n i laisse nus son gaje 
ne l estuet fors conter la dete 
tesmoing mancevaire et pourete 
qui caiens manguent et boivent 
et s acroient qanqu eles doivent 
n en paient vaillant un festu 
he dieus aorés soies tu 
qui m as mené en tel contree 
ou jou ai tel plantet trovee 
mout voit qui va par le pais 
molt ert mes peres fols nais 
qui si m avoit espoenté 
et partout a si grant plente 
c on puet avoir vin et vitaille 
por faire a l oste escrit et taille 
mout est fols ki asses n acroit 
or dieus i viegne et dieus i soit 
caiens fait plus biel k an mostier 
ostes que ven tu le sestier 
et qant fu vos vins aforés 
hui main fu perciés et forés 
se vent on sis deniers le lot 
mais nus n en boit ki ne s en lot 
se chaiens a riens ki vous haite 
conmende le si sera faite 
caiens sont trestout li delit 
cambres pointes et soef lit 
haut de blanc fuerre et mol de plume 
fait a le francoise coustume 
covertures bieles et netes 
et orelliers de violetes 
et si a tout a la parclose 
laituaires et iaue rose 
por laver sa bouche et son vis 
dieus chi a ostel a devis 
que quanc on vieut i trueve l on 
ostes sakiés demi galon 
car je l aim mout fres et noviel 
leket trai li a plain toniel 
entreusque cil fait li vin traire 
entre porrete et mancevaire 
que se seoient les a les 
li dient damoisiaus bevés 
que dieus beneie tes ieus 
li remenans en vaura mieus 
se cil biel dent et cele bouche 
a no hanap adese et touche 
ja samblés vous de nostre gent 
bevés a cest hanap d argent 
encor est chis los tous entiers 
ma damoisiele volentiers 
car feme ne hai jou onques 
ha frere car vous seés donques 
dont estes vous je sui d artois 
conment avés vous non cortois 
cortois voire ma douce amie 
ciertes vilains ne sanblés mie 
ains croi bien en mon cuer et pens 
q an vous ait cortoisie et sens 
car pleust or a saint remi 
que j eusse ausi biel ami 
par un convent ne rois ne quens 
n orent onques tant de lor boens 
com vous ariés sans oevre faire 
di jou voir dame mancevaire 
oil certes dame porrete 
bien li sariés sorre se dete 
et reubes et ronchis livrer 
maisk il se gardast de juer 
chi n afiert nus lons serventois 
porrete entre vous et cortois 
avenriés mout bien per a per 
or manchevaire del gaber 
encore soie jo or tous seus 
ne puis jou pas entre vous deus 
mais je tieng por fole ki cuide 
que je parole a borse vuide 
ains a chaiens auchune chose 
cortois chou n est mie falose 
je connois li tant et ses mours 
qu ele vous ainme par amours 
je ne sai s ele fait savoir 
mais s anmie volés avoir 
je vous creant et aseur 
que vous avés trové eur 
biele dame mignote et cointe 
bien gaagnant et bien repointe 
si ne vous ainme mie a gap 
lequet vierse vin el henap 
qui n est de tilluel ne de tranble 
nous beverons tous trois ensanble 
moi et mancevaire et porrain 
dusqu il vanra au daarrain 
a la fin de l escot paier 
cortois laissiés nous assaier 
ce c est del vin ke nous bevons 
car leket croire ne devons 
soz chiel n a si fort larronchiel 
voiés com fait le lionchiel 
il est d auchoirre ains est franchois 
bevés vous beverés anchois 
mout mieus l aim apres ke devant 
tenés com sade et bien bevant 
le poés maintenant sentir 
et si vous di bien sans mentir 
qu il ne criut pas en le rociele 
mais vostre amie et vostre ancielle 
qui bien vous ainme de cuer fin 
vous done par amors le vin 
et saciés pas ne vous dechoi 
damoisiele jou le rechoi 
de bon cuer et de bon corage 
et j en apiele le bevrage 
de ceste amor ki si s afruite 
tasiés dame tout iestes cuite 
chou doit dire une fole garche 
vous avrés qanke tiere carge 
maisc on le truist encore anuit 
esgarde fole quel deduit 
fu ainc mais feme si a aise 
dieus que doit or qu il ne me baise 
com je le truis viers moi eskiu 
tasiés dame trop avés liu 
volés faire le gent parcoivre 
bien avés dit donés nos boivre 
versés dou vin a leke doit 
damoisieles vous avés droit 
bevés que bien bon preu vous fache 
voire entruesque nus ne nos chace 
cortois ne soiés pas honteus 
c est chaiens uns privés hosteus 
se vous volés la fors aler 
en cel cortil por estaler 
ja mar en soferés disete 
car mar l i met ki ne l en giete 
por nous laissier ne le convient 
vous dites voir or me sovient 
g irai la fors un poi juer 
ore fole de l enivrer 
nous avons trové fel vilain 
ba il fait le cortois vilain 
il cuide avoir trové beloces 
mais ainsqu il ait paié ses noches 
abaissera mout sa borsee 
qu il a si grant au cul torsee 
bien li sarai rere les costes 
parlés a nous un poi biaus ostes 
si nous soiés loiaus compaing 
k i a dames il a gaaing 
bien me doit estre descovert 
nous avons trové un foubiert 
si l ai en covent a amer 
mais ains je cuic bien entamer 
le borse k il a si huvee 
avés vous dont borse trovee 
por diu pensés del bien rescorre 
nus hom ne l en poroit rescorre 
bien li sarai faire son giu 
nous le lairons chi en no liu 
por no dete et por nos escos 
et vous ne soiés mie sos 
ne de gage prendre laniers 
mais jetés le main as deniers 
mout en i a ne sai qantiel 
puis li deffublés le mantiel 
et le cote tout sans dangier 
li faites a piour cangier 
qant il a misse jus sa carge 
si le boute la fors au large 
siqu il soit defors estalons 
puis li cloés l uis as talons 
ensi ja mais n en arés cuivre 
taisiés bien en serons delivre 
dieus com la fors a bien cortil 
com il i fait biel et gentil 
soz ciel n a erbe qui li faille 
leket aporte le toaille 
et l euve caude et les bouclers 
vé les chi mout biaus et mout clers 
et l iauve caude de saison 
le coustume de la maison 
ne vuel effraindre ne brisier 
car ele fait mout a prisier 
de qanque cors d ome delite 
i sont li souhait de melite 
si com je pens et adevin 
manchevaire verse del vin 
car on doit boire apries laver 
je n en ferai ja tant l aver 
ains verserai a plainne coupe 
porre vieus tu faire une soupe 
s atenderas mieus le souper 
onques n amai en vin souper 
mais faites en biaus amis dous 
et puis si partirez a nous 
si nous consillerés au mieus 
or pues dire quanque tu vieus 
et je l otroi sans contredire 
ains savés ke je vous vuel dire 
ki bien vieut boire et bien mangier 
querre l estuet et enginier 
et par sens traire le meriele 
nous irons en nostre queriele 
un petit si ne vous anoie 
s aporterons de la monoie 
que li deniers est boins compaing 
et vous bevés sor le gaaing 
mais gardés que vous ne jués 
et de chi ne vous remués 
que li amors seroit desroute 
tasiés ja mar en arés doute 
que je joue se revenrés 
par foit envis vous en tenrés 
molt i avés les dois maniers 
j ai grant paor de ces deniers 
qu i ne vous en mesquieche a des 
tenés kieles si les gardés 
cuidés que j en ai si grant fain 
je les aim mieus en vostre sain 
que je les mesisse en mal preu 
leket parlés a nous un peu 
l uns doit de l autre reson traire 
nous en irons en nostre afaire 
la u nous savons no conquest 
et tu ses bien conment il est 
de notre dete viese et nueve 
anchoisque mes amis se mueve 
en sera fait a ton conmant 
je le croi bien si le creant 
se jou del tout a lui me tiegne 
oil bien dusqu ele reviegne 
ne me quier de chi remuer 
ains ferai deus capons tuer 
qu il soient prest au revenir 
alés laissié m ent convenir 
sire volés oir bons mos 
vos ne savés conment cis sos 
est por pourretain enbuvrés 
il est chi pour eles remes 
tant li ont eles fait entendre 
mais alons a lui gaje prendre 
car ne vuel pas apres li corre 
que c est cortois u dame porre 
et mancevaire sa conpaingne 
alees sont en lor gaaingne 
et je suis remes en ostage 
par foi dont ai jou malvais gage 
de chou que jou lor ai creu 
et s avés fol consel eu 
quant remes estes en ostage 
la plus fause et la plus sauvage 
qui ainc se mellast de tel art 
plus set porrete de renart 
que vous ne savés d insangrin 
ele cunchia damagrin 
entre li et baudet d estruem 
qu il n en porterent rien del suen 
ains furent cunkié si andoi 
que l uns laissa son palefroi 
mais de chou n afiert a moi rien 
je vuel avoir gage del mien 
si en serai plus asseur 
ostes ja mar arés peur 
eles revenront ja par tans 
et se de riens estes doutans 
tenés cest mantiel en vos mains 
cortois biaus freres c est del mains 
car il covient le cote avuec 
par foi n irai mie senuec 
car n ai pas apris tel afaire 
par foi cortois il l estuet faire 
nes les braies s eles sont blances 
or tost si deslachiés vos mances 
nous avons aillors a entendre 
tenés or n ai jou plus ke prendre 
ne denier ne goute d argent 
ostes foi ke doi toute gent 
je ne sai se je fis que fous 
mais j avoie soissante sols 
hui main pendus a mon braier 
ains porre ne m es volt laier 
ains les prist et le borse avuec 
par foi bien en estes senuec 
et de le borse et de l amie 
saciés qu el ne vous ama mie 
si com par tans porés prover 
mais se vous le volés trover 
ne novieles oir aucune 
si en alés droit a bietune 
legiers estes si corés fort 
las com chi a povre confort 
del corre a l orage et au vent 
bien me dist mes peres sovent 
que je fuisse cois en maison 
mais ainc n en ot en moi raison 
s est bien drois ke je le conpere 
que n ai nul retor a mon pere 
ne a parent ne a ami 
par foit cortois ce poise mi 
que vous avés si esploitié 
et s ai pau gage le moitie 
de cou que por eles deviés 
cortois un sorcotiel molt vies 
a chaiens passét a lonc tans 
c on soloit prester as pierdans 
vous l averés se vous volés 
se n irés mie deffublés 
car laide cose est a varlet 
va moi s aporte li lequet 
si sera un poi plus honestes 
par foi cortois eureus iestes 
mout me vint ore tost a main 
mais vous le perderés demain 
qant vous venrés en liu estrange 
las com chi par a povre cange 
com je sui del tout engingniés 
bials ostes a dieu remaingniés 
chi ne fait preut puisc argens faut 
a foi cortois dieus te consaut 
he las com par puis estre dolans et engramis 
qant vous a moi aidier estes si endormis 
perdu ai le consel de parens et d amis 
bien le m avoit mes pere denunciét et pramis 
asses me castia mais ainc n i voil entendre 
ainc n i soc ke maus fu or le m estuet aprendre 
de ces deus voies ci ne sai la meillor prendre 
que je ne sai rover et si n ai ke despendre 
qanke mes pere dist tenoie tot a flable 
or avrai sovent fain qant il sera a table 
a tart me rechonois et me tient desrainable 
perdu ai le ceval or fremerai l estable 
par men fol sens me sui et vaincus et mathés 
fors de l ecrit mon pere sui a tos jors gratés 
dieus se c est por men bien que vous si me batés 
encor porai bien dire molt vaut sens acatés 
ensus de mon pais et lonc de m acointanche 
me convenra soffrir la moie mesestanche 
he dieus ceste povrete me tort a penitanche 
et en tel liu m amaint u j aie ma sustanche 
di varles qui la te dolouses 
tu n as pas qanque tu golouses 
qui t a en tel ire embatu 
t a on leidangiét ne feru 
u dont t est venue icele ire 
sire mout vous aroie a dire 
maiske le voir vous en desponde 
je sui li plus chaitis del monde 
et del tout li plus mescavés 
taisiés amis vous ne savés 
que dieus vous fera chi apries 
uns ans ne dure mie adies 
uns ans est pere autres parastre 
se chieus chi vous tient por fillastre 
soiés si preus et si gentis 
que a l autre an soiés ses fis 
dites conment avés vous non 
sire cortois m apiele on 
cortois ne sai ke vous en mente 
quatre sols et vo cauchemente 
arés dusqu a le saint remi 
se demorer volés a mi 
et estre volés mes porkiers 
oil sire molt volentiers 
maisque j aie del pain avuec 
par foi n en irés pas senuec 
ains en arés grant piece entiere 
cascun jor en vo pannetiere 
si toi si te repose un peu 
ains cacherai fors de la seu 
mes pors et metrai en pasture 
la defors en cele couture 
tantqu il soient saoul et plain 
dont prent ta machue en ta main 
si sanleras mieus del mestier 
or ai jo qantqu il m a mestier 
hez avant que dieus part i ait 
me chose me vient a souait 
ceste cars au mien elsient 
ne fu pas norie de glant 
mout avez or dure le fesse 
et l escine large et espesse 
bien ait ki si vous a gardés 
bien en porra faire lardés 
a part main me sire mes maistre 
he dieus quel heure puet il estre 
je deuisse mangier je quic 
mais mes pains resanble bescuit 
si est plus halés et plus bis 
que pains a desjuner brebis 
plains est de mesture et de drave 
anvis le mangasse si fave 
a l ostel mon signeur men pere 
or poroit dire bien mes frere 
s il savoit que gardasse pors 
bien seroit cangiés mes depors 
s il savoient ceste souffraite 
ha dieus com cis pains me dehaite 
je cuic k i soit d avaine u d orge 
ja m aront trenchie la gorge 
les pailles et li festu lonc 
je morroie de fain selonc 
qu il ne me puet passer le col 
bien voi que por noient m afol 
ne porroie souffrir labour 
a pain de si povre savour 
car je ne m i puis assentir 
or me convient ma foi mentir 
mon maistre a cui je sui remes 
ja mais n enterai en son mes 
ne li porc s autres n es i mainne 
mout a chi peneuse semainne 
q ainc biens ne m i pot avenir 
ne ainc dont m i pot souvenir 
n i mangai ki vausist maalle 
si ai tel fain ke jou baalle 
s ai ma vie en duel escuellie 
je n ai mie verge cuellie 
por moi castoier et donter 
mais machue por effronter 
si me sui ocis a mes mains 
a mon pere cou est del mains 
mais n i oserai repairier 
allors me convient aairier 
mais ne sai u ne de quel part 
s ai tel fain ke li cuers me part 
bien m oblie dieus et adosse 
ne sai se de ces pois en cosse 
qu a ces pors voi la desreuler 
m en poroie ja saouler 
ne ma grand famine aaidier 
il n i a fors de l assaier 
qu il n est drois que morir se laist 
dieus noviaus pois avuan me craist 
ausi m on il trové molt maigre 
las com il sont et sur et aigre 
bien voi k en ferai poi d essart 
il vausissent mout mieus au lart 
s il fussent bien pilét et cuit 
or morai jou de fain je cuic 
dieus il n a riens en la saison 
n aie chies mon pere en maison 
maint sergant maint vallet livic 
qu abondance ont de pain faitic 
et jou ichi de fain peris 
or me consaut li sains espirs 
que grant mestier ai qu il m avoit 
ha dies se mes peres savoit 
que je vesquisse a si vil fuer 
li prendroit grant pities au cuer 
qu il me vausist veir as ieus 
li ralers ce seroit del mieus 
et bien voi faire le m estuet 
de chou soit ore qu estre em puet 
anchoisque je me muire chi 
li vaurai jou crier merci 
jou m en vois vés ichi ma voie 
mais trop me douc qu envis me voie 
mes peres et poi del sien me doinst 
qant me vera en si vil point 
car keus sui del mont el val 
se jo revenisse a cheval 
bien vestus d une reube vaire 
j euisse asses plus biel repaire 
or n i ara giu ne fieste 
que mes frere est si pute bieste 
bien sai tost m ara reprové 
que j arai le chier tans trové 
encore soit mes freres teus 
s est mes peres dous et piteus 
et bien set entendre raison 
dieus or voi jou nostre maison 
les fenestres et les arvols 
dont jo me parti comme fols 
mon pere voi dedens seoir 
mai jou ne l oserai veoir 
ne aler en liu qu il me voie 
trop sui meffais mais tote voie 
m estuet que devant lui m apere 
je sui ses fieus il est mes pere 
mais trop desdaignai mon service 
il me voit si ne me ravisse 
por chou c onques mais ne me vit 
en tel point ne en tel habit 
chou me fait honteus et couart 
et que me valent si regart 
desqu il ne me puet renterchier 
rompre me convient et perchier 
ceste grant honte et ceste anguisse 
et faire tant k i me connoisse 
ja mais ne lui serai eskius 
biaus dous peres tes chaitis fius 
qui folement parti de toi 
n onc ne volt croire ton castoi 
ne ta volente otroier 
te vient por diu merchi proier 
tous repentans de son meffait 
qui es tu va trop as meffait 
qui chi t ies mis a orison 
di le meffait et l okison 
de choi tu me proies merchi 
ha biaus dous peres vés moi chi 
cortois vo fil l eschaitivé 
qui tant a vers vous estrivé 
et ouvré contre vo deffois 
biaus fieus par cinq cent mile fois 
soies tu li bien revenus 
afuble toi que trop ies nus 
ja mais ne te reconneusse 
biaus fieus si je des ier seusse 
que repairasses en tel guise 
jou t euisse autre reube quise 
or as tu eu mal asses 
dusques tu soies respassés 
convient c on te baigne et dangiere 
hez avant je vient a prangiere 
mout est or empliz chis osteus 
qui est or cis noviaus piteus 
que vous faites si biele chiere 
biaus fieus chou est cortois vos frere 
frere diable est chou gabois 
revient il partir autre fois 
il en porta deniers contans 
mais il a trové le chier tans 
au vis li pert et a la kene 
or n a il pas mantiel a pene 
or li refaisons reube nueve 
por varlet ki si bien se prueve 
nous devons molt bien efforchier 
et nos cras viel escorchier 
bien fait ki tel varlet essauce 
por moi ki vous sierf et descauce 
cascum jor en liu de varlet 
n oucheriés vous pas un poulet 
mieus est adies amés le pire 
por amor diu biaus fieus ne dire 
cil est en la fin bien prové 
ne li doit estre reprové 
dont n est cho molt grant aventure 
damesdieus cho dist l escriture 
fait d un pecheor gregnor joie 
qant il se connoist et ravoie 
que des autres nonante nuef 
bien en devons tuer no buef 
de joie k il est revenus 
chantons 
