puis que du lai ai conmencié 
ja n iert par nul trauail lessié 
les auantures que ie sai 
tous par rime les conterai 
em pense ai et en talant 
que d yonet uous cont auant 
icil qui gendra yonet 
il ot a non nusdumaret 
dont il fu nez et de son pere 
con il uint primes a sa mere 
em bretaigne auoit iadis 
vns riches hons uielz et antis 
de cacruet fu auoez 
et du pais sires clamez 
la cite si est sor ditalas 
jadis i ot de nez trespas 
mout fu trespassez en aage 
por ce qu il ot bon heritage 
fame prist pour enfans auoir 
qui apres lui fussent si hoir 
de haute gent fu la pucele 
sage et cortoise et forment bele 
qui a riche honme fu dounee 
por sa biaute fu molt amee 
pour qu en feroie autre parole 
n en ot sen per desc a nicole 
ne tres qu en yllande de la 
grant pechie fist qui li dona 
pour ce qu ele ert et bele et gente 
en li garder torna s entente 
dedens sa tor l a enserree 
en une grant chambre pauee 
elle ot une soe seror 
vieille ert et vueue sanz seignor 
ensemble o la dame l a mise 
por lui tenir plus en iustice 
autres fames i ot ce croy 
en un autre chambre par soy 
mes ia la dame ne parlast 
se sa uieille ne l conmdandast 
ainsi la tint plus de set anz 
onques entre eulz n orent enfanz 
ne fors de celle tor n issi 
ne por parent ne por ami 
quant il uoloit aler couchier 
n i ot chamberlenc ne uissier 
qui en la chambre osast entrer 
ne deuant lui cierge alumer 
mout est la dame en grant tristors 
a lermes a sospirs et a plors 
sa biaute pert en tel mesure 
ce est cele qui n en prent cure 
de soi meisme melz uousist 
que mors hastiue la preist 
ce fu el mois d auril entrant 
quant cil oisel lieuent lor chant 
li sires fu matin leuez 
d aler em bois s est aprestez 
la uieille a fete leuer sus 
et apres lui fermer les us 
cele a son conmendement 
en une autre chambre s en uet 
en sa main portoit vn sautier 
ou le uoloit uerseillier 
la dame plore en esueil 
choisi la clarte du souleil 
de la uieille est aparceue 
qui de la chambre estoit issue 
molt se plaignoit et souspiroit 
et em plorant se dementoit 
' lasse " fet ele ' mar fui nee 
mout est dure ma destinee 
en ceste tor sui em prison 
ja n en istrai se morte non 
cist uielz ialous de quoy se crient 
qui en si grant prison me tient 
mout par est folz et esbahiz 
il crient estre toz iors trahiz 
ye ne puis au moustier uenir 
ne le seseruise dieu oyr 
se ie poisse a gent parler 
et en deduit o lui aler 
ge li moustrasse biau senblant 
ia n en eusse ie talent 
malooit soient mi parant 
et li autre communement 
qui a cest ialox me donerent 
ne de son cors me marierent 
a fort corde trai et tir 
il ne porrai ia mes morir 
quant il dut estre baptisiez 
si fu el flun d enfern plungiez 
durs sont li nerf dures les uainez 
qui de uif sanc sont toutes plainez 
mout ai oy souuent conter 
que on souloit iadis trouuer 
d auantures en cest pais 
qui rachoient les pensis 
chiualier trouuoient puceles 
a lor talant gentes et beles 
que dames trouoient amans 
biax cortois preus et uaillans 
si que blasmees n en estoient 
ne s nus fors elles ne s ueoient 
se ce puet estre ne ce fu 
onques a nul est auenu 
diex de tout a pooste 
il en face ma uolante " 
quant elle ot fait sa plainte issi 
l ombre d un grant oisel choisi 
parmi une estroite fenestre 
ele ne set que ce puet estre 
en la chambre uolant entra 
giez ot es piez ostoir sembla 
de cinc mues fu ou de sis 
il s est deuant la dame assis 
quant il i ot vn poy esté 
et ele l ot bien esgardé 
chiualiers biaus et gens deuient 
la dame a merueille le tient 
li sans li remut et fremi 
grant poor son chief couri 
mout fu cortois li chiualiers 
il la aresonna primiers 
' dame " fet il ' n aiez poor 
gentilz oisel a en ostor 
se li segre uous sont oscur 
gardés que soiez as seur 
si faites de moy uostre ami 
pour ce sui ge uenus ici 
ge uos ai longuement amee 
en mon cuer molt desirree 
onques fors uous fame n amai 
ne iames autre ne ferai 
mes ne pooie a uous uenir 
ne fors de mon pais issir 
se uous ne m eussiez requis 
or puis bien estre uostre amis " 
et la dame se raseura 
son chief descouri si parla 
le chiualier a respondu 
et dit qu elle en fera son dru 
s en dieu creust et ainsi fust 
que lor amor estre peust 
car mout par a de grant biaute 
onques vn iour en son ae 
si biau chiualier n esgarda 
ne si bel iames ne uerra 
' dame " fet il ' uous dites bien 
ne uoudroie pour nule rien 
que de moy i ait acheson 
mescreance ne souspecon 
ge croy tres bien le criatour 
qui nous geta de la tristour 
ou adans nous mist nostre pere 
par le mors de la pome amere 
il est et fu et ert touz iors 
vie et lumiiere as pecheors 
se uous de ce ne me creez 
vostre chapelain demandez 
dites que mals uous a sousprisce 
si uolez auoir le seruise 
que diex a el mont establi 
dont li pecheor sont gari 
la semblance de uous prandrai 
le cors dame dieu receurai 
ma creance uous dirai toute 
ja ne serez de ce en dote " 
elle respont que bien a dit 
delez li s est couchiez el lit 
mes il ne voust a lui touchier 
ne d acoler ne de besier 
a tant la uielle est reperiee 
la dame trouua esueilliee 
dist li que tans est de leuer 
les dras li uoloit aporter 
la dame dist qu elle est malade 
du chapelain se praigne garde 
car grant poor a de mourir 
la uielle dist ' or soufferrez 
mes sires est el bois alez 
nus ne uendra caiens fors moy 
molt est la dame en grant effroy 
semblant fist qu ele se pasma 
cele la uit mout s esmaia 
et uis de la chambre a deffermé 
si a le prestre demandé 
et cil i uint plus tost qu il pot 
aportot 
li chiualiers l a receu 
le uin de calice a beu 
li chapelains s en est alez 
et la uielles a les huis fermez 
la dame gist lez son ami 
ainc si biau couple ne ui 
quant on assez ris et ioé 
et de leur priuete conté 
li chiualiers congie a pris 
raler s en uet en son pais 
elle le prie doucement 
que il la reuoie souent 
' dame " fet il ' quant uous plera 
ja heure ne trespassera 
mes tel mesure en esgardez 
que nus de nous soit encombrez 
ceste uieille nous traira 
et nuit et iour uous guetera 
elle aparceura nostre amor 
si l contera a son seignor 
si si auient con ie uous di 
et nous sonmes issi trai 
ne m en puis mie departir 
que moy n en estuet ce morir " 
li chiualiers a tant s en uet 
en grant ioie s amie let 
el demain lieue toute saine 
mout fu hetié la semaine 
son cors tenoit en grant chierte 
toute recoure sa biaute 
or li plest plus a seiorner 
qu en nul autre deduit aler 
son ami peut souent ueoir 
et sa ioie de lui auoir 
des que ses sires s en depart 
et nuit et ior et tost et tart 
elle l a tout a son plesir 
or l en doinst diex longues ioir 
pour la grant ioie ou elle fu 
que souent puet uoir son dru 
estoit touz sez semblans changiez 
ses sires fu mout uesiez 
en son courage se aparcoit 
c autrement ert qu il ne soloit 
mescreance a uers sa seror 
si la mist a reson vn ior 
dist li que molt a grant merueille 
que la dame si s apareille 
demanda lui que ce deuoit 
sa uielle dist qu el ne sauoit 
car nus ne puet parler a li 
n ele ne uoit dru ne ami 
fors tant que sole remanoit 
plus uolentiers qu el ne soloit 
de ce s estoit aparceue 
dont l a li sires respondue 
' par foy " fet il ' ce croy ge bien 
or uous estuet fere une rien 
au matin quant g iere leuez 
et uous aurez les us fermez 
fetes semblant de hors issir 
si la lessiez sole gesir 
en vn secre leu uous estez 
et si uoies et esgardez 
ce que puet estre et dont ce uient 
qui en si grant ioie la tient " 
de ce conseil sunt departi 
alas com ierent malbailli 
de ce que on les uet guetier 
pour eulz trair et engregier 
tiers ior apres ce conter 
fet li sires semblant d ester 
a la fame dist et conte 
que li roys l a par brief mandé 
mes hastiuement reuendra 
de la chambre ist l uis referma 
dont estoit la uielle leuee 
derriers une cortine est alee 
bien porra oir et ueoir 
ce qu elle couoite sauoir 
la dame ne iut pas ne dormi 
car mout desirre son ami 
venus i est pas ne demoure 
ne trespasse terme ne hore 
ensemble font ioie molt grant 
et par parole et par semblant 
desique tans fu de leuer 
c adont l en estouoit aler 
ele le uit et esgarda 
conment il uint et il ala 
mes de ce ot ele poor 
conme meuit et puis ostoir 
quant li sires fu reperiez 
qui n estoit gueres esloigniez 
la uielle li a tout moustré 
du chiualier la uerite 
mout en est dolens et pensis 
de l enging fu hastis 
a ocirre le chiualier 
quatre broche a fet forgier 
d acier mout agues deuant 
soz ciel n ot rasoir plus tranchant 
quant il les ot appareilliees 
et es chies deuant estochiers 
sor la fenestre les a mises 
bien serrees et bien assises 
par ou li cheualiers passoit 
quant a la dame reperoit 
he diex qu il ne le set ou uoit 
et la traison n aparcoit 
el demain a la matinee 
li sires lieue a l aiornee 
et dist qu il veut aler chacier 
la uielle le uet conuoier 
puis se recouche pour dormir 
car ne pooit le iour choisir 
la dame uielle si atent 
celui qu elle ainm loyaument 
et dit c or porroit bien uenir 
et estre o lui tout a lesir 
si tost com el l ot demandé 
n i a puis gueres demouré 
en la fenestre uint uolant 
mes les broches furent deuant 
l une le fiert parmi le cors 
li sans uermalz en sailli fors 
quant il se seust a mort naurez 
desore sor eulz est entrez 
deuant la dame el lit descent 
que tout li drap en sont senglent 
ele uoit le sanc et la plaie 
molt angoissement se sanaie 
il li a dit ' ma douce amie 
pour uous pert ge ie la uie 
bien le uous di qu il auendroit 
vostre semblans nous occirroit " 
quant elle l oy dont elle chiet pasmee 
tote fu morte une liuee 
il la conforte doucement 
et dit que deulz n i uaut neent 
que de lu est grosse d enfant 
vn filz aura preus et uaillant 
icil la reconfortera 
yuonet noumer le fera 
cil uengera et lui et li 
il ocira son anemi 
il n i poit demorer mes 
car la plaie sainnoit ades 
a grant doulor s en est partis 
ele le seust a molt haus cris 
par une fenestre s en ist 
c est a merueille qu il ne s ocist 
car bien auoit uint piez de haut 
d ilec ou il a pris son saut 
ele estoit nue en sa chemise 
ou la trace du sanc s est mise 
qui du chiualier degotot 
sor le chemin ou il uolet 
icel sentier erra et tint 
desic a une hoge uint 
en cele hoge ot une entrer 
de ce sanc fu toute acoler 
ne pot auant nient ueoir 
dont cuidoit elle bien sauoir 
que ses amis entrez i soit 
dedens se met a grant esploit 
el n i trouua nule clarte 
tant a le droit chemin erré 
que fors de la hoge est issue 
et en un molt biau pre uenue 
du sanc trouua l erbe moilliee 
dont s est ele molt esmaiee 
la trace en fu parmi le pre 
assez pres uit une cite 
de mur fu close tout entor 
n i ot meson sal ne tor 
qui n aparuit toute d argent 
mout sont riche li mandement 
deuers le borc sont li marois 
et la forest et li destrois 
de l autre part uers le doion 
cort une eue tout enuiron 
iluec arriuoient les nes 
plus i auoit de trois cens tres 
le porte aual fu deffermee 
la dame est en la uile entree 
touz iours apres le sanc nouel 
parmi le borc dusc au chastel 
onques nulz a lui ne parla 
n ome ne fame n i troua 
el pales uint le puiement 
de sanc le troua tout sanglant 
en une base chambre entra 
vn chiualier dormant trouua 
ne l conut pas si ua auant 
en une autre chambre plus grant 
vn lit i troue nient plus 
ou vns chiualiers gisoit sus 
elle s en est outre passee 
en la tierce chambre est entree 
le lit son ami a troué 
li pecol sunt d or esmeré 
ne sai mie les dras prisier 
les cierges et li chandelier 
qui nuit et ior sunt alumé 
valent tout l or d une cite 
si tost com ele est la uenuee 
li chiualiers l a coneue 
auant ala toute effree 
par dessoz lui cai pasmee 
cil l a mort qui forment l ainme 
maleure forment se clainme 
quant du pasmer fu respassee 
il l a doucement confortee 
' bele amie pour dieu merci 
alez uous en tolez de ci 
sempres morrai enmi le ior 
caiens aura si grant dolor 
se uous i esties trouuee 
toute en seriez tormentee 
bien ert entre mes gens seu 
qu il m ont por uostre amor perdu 
por uous sui dolens et pensis " 
la dame li a dit ' amis 
miex vueil ensemble o uous morir 
qu o mon seignor painne souffrir 
s a lui reuois il m ocirra " 
li chiualiers le sauuera 
vn anelet li a baillié 
si li a dit et ensaignié 
ja tant com el le gardera 
a son seignor n en memberra 
de nule rien qui fere soit 
ne ne l entendra en destroit 
s espee li conmande et rent 
puis la coniure et li deffent 
que iames hons n en soit sesiz 
mes bien la gart aes son fiz 
quant il sera creuz et granz 
et chiualiers preus et uaillanz 
a une feste ou elle ira 
son seingnor et lui merra 
en une abaie uendront 
la mort renoueler orront 
par la tombe d un marbre bis 
et que il fu a tort occis 
iluec li baillera l espee 
l auenture li soit contee 
quant tout li a dit et conté 
vn chier bliaut li a doné 
si li conmanda a uestir 
puis l a fete de lui partir 
ele s en ua l anel emporte 
et l espee qui la conforte 
a l issue de la cite 
n ot pas demi leue alé 
quant ele oy les sains soner 
et le duel el chastel leuer 
por leur seingnor qui deuioit 
elle set bien que mors estoit 
de la doulor que elle en a 
quatre fiees se pasma 
quant de la pasmoison reuint 
vers la hoge sa uoie tint 
dedens entra outre est passee 
si s en reua en sa contree 
ensemblement o son seignor 
demora mains dis et maint ior 
que de ce fet ne la reta 
ne ne destruit ne n aira 
ses fiz fu nez et bien norris 
et bien gardés et bien iois 
ionet le firent noumer 
el regne ne pot homs trouer 
si bel si prus ne si uaillant 
si large ne si despendant 
quant il fu uenus en ae 
a chiualier l ont adobé 
en l an meismes que ce fu 
miex com il est auenu 
a la feste saint aaron 
c om celebroit a carloin 
et en pluseurs autres raignes 
li sires auoit esté mandés 
qu il i alast o ses amis 
a la costume du pais 
sa fame et son filz i menast 
et richement s apareillast 
issi auint alés sont 
mes il ne seuent ou il uont 
mes ensemble o eus vint meschin 
qui l amenoit a droit chemin 
tant que uindrent a vn chastel 
en tout le siecle n ot plus bel 
vne abeie auoit dedens 
de molt religioses gens 
li uarles les i herberia 
qui a la feste le mena 
en la chambre qui fu l abe 
bien sunt serui et enuoiei 
el demain uont la messe oir 
puis s en uoloient departir 
l abes ala eulz parler 
mout les pria de seiorner 
si lor morstrera leur dortoir 
sen chapitre sen refector 
et com il sunt bien herbergié 
li sires leur a otrié 
le ior quant il orent disné 
es officines sunt alé 
el chapitre entrent auant 
vne tombe i trouuerent grant 
couuerte d un paile roe 
d un chier orffroy parmi bendé 
au chief as piez et as costez 
auoit uint cierges alumez 
d or fin orent li chandelier 
d ametristes li entensier 
dont il entenseront le ior 
cele tombe par grant ennor 
il ont demandé et enquis 
a ceus qui erent du pais 
de la tombe qui elle estoit 
et quelz hons fu qui i gesoit 
cil conmencerent a plourer 
et em plorant a reconter 
que c ert li mieudres chiualiers 
et li plus fors et li plus fiers 
li plus biaus et li plus amés 
qui iames soit el siecle nés 
de ceste terre ot esté roys 
onques ne fu uns si cortois 
a dacaruen fu entrepris 
pour l amor d une dame ocis 
onques puis n eusmes seignor 
' ainz auons atendu maint ior 
vn filz qu en la dame engendra 
si com il dit et conmanda " 
quant la dame oy la nouele 
a haute uois son filz apele 
' biaus fiz " fet elle ' auez oy 
que diex nous a amenez ci 
c est uostres peres qui ci gist 
que cist uiellars a tort occist 
or uos conuint et rent m espee 
que ie assez lonc tans gardee " 
oiant tous li conneu 
qu il l engendra et ses fiz fu 
com il souloit uenir a lui 
et ses sires le trai 
la uerite li a contee 
sor la tombe chei pasmee 
en la pasmoison deuia 
ainc puis a honme n i parla 
quant ses fiz uit que morte fu 
son parrastre a le chief tolu 
de l espee qui fu son pere 
auoit uengié lui et sa mere 
puis c ainsi estoit auenu 
et par la cite fu seu 
a grant ennor la dame ont prise 
et el sarqueu posee et mise 
delez le cors de son ami 
diex leur face boune merci 
leur seingneur firent d yonec 
ains que il departist d ilec 
cist qui ceste auanture oirent 
lonc tans apres vn lai en firent 
de la plainte et de la doulor 
que cist souffirent por amor 
