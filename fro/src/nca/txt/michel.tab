molz pelerins qui vunt al munt 
enquierent molt e grant dreit unt 
comment l igliese fut fundee 
premierement et estoree 
cil qui lor dient de l estoire 
que cil demandent en memoire 
ne l unt pas bien ainz vunt faillant 
en plusors leus e mespernant 
por faire la apertement 
entendre a cels qui escient 
n unt de clerzie l a tornee 
de latin tote et ordenee 
par veirs romieus novelement 
molt en segrei por son convent 
uns jovencels moine est del munt 
deus en son reigne part li dunt 
guillelme a non de seint paier 
cen vei escrit en cest quaier 
el tens robeirt de torignie 
fut cil romanz fait et trové 
li romanz dit apertement 
de l igliese le trovement 
e pois del clers cum il i furent 
e des moines qui encore durent 
les miracles resunt escrit 
dejoste cen que j ei ai dit 
celz vers ici or fenirai 
e mon romanz commencerai 
quant childebert eirt reis de france 
qui molt aveit ample poissance 
out un evesque en normendie 
qui molt esteit de seinte vie 
li escriz dit que albert out non 
si li donna dex si grant don 
que d avrenches une cite 
dum il aveit la dignite 
li fist aveir la segnorie 
a bien prof le lonc de sa vie 
bien conveneit a cel seignor 
tel dignite e tel ennor 
quer de sa grant religion 
tote amendaut la region 
il fist meint feit qui a deu plout 
entre les autres un en out 
que len ne deit mie celer 
ainz le deit len manifester 
quer a conter est glorious 
et a oir molt mervellous 
desouz avrenches vers bretaigne 
qui toz tens fut terre grifaine 
eirt la forest de quokelunde 
don grant parole eirt par le munde 
cen qui or est meir areine 
en icel tens eirt forest pleine 
de meinte riche veneison 
mes ore il noet li poisson 
dunc peust len tres bien aler 
n i esteust ja crendre meir 
d avrenches dreit a poelet 
a la cite de ridalet 
en la forest aveit un mont 
en um planistre alques rount 
dunc capeles aveit es leiz 
del mont feites beles asseiz 
de seint estienvre l une esteit 
qui vers le haut del mont seieit 
aval el bas cen sei jen bien 
resteit la seint simphoriein 
en ermitage illuec esteient 
moigne plusor qui deu serveient 
le numbre d els ne treus en livre 
escharsement vivre 
la forest eirt grande et oscure 
la ou li moine eurent en cure 
de deu servir e jor e noit 
en cen aveient lor deliet 
aseiz maneient loinz de gent 
meseisais granz orent souvent 
home ne fame ne visitout 
ne mes uns prestres qui s amout 
d une ville eiert astre out non 
par un asne sanz nul guium 
lor avoieaut quant il poiet 
de tel sustance cume aveiet 
li asnes iert si enseigniez 
que quant tornout d astre chargiez 
ja en nul leu ne s eisteust 
ne forveier pas ne peust 
desique a cel mont veneit 
ou ses meistres tramis l aveit 
eisi ala e vint souvent 
tant que a un jor ne sei comment 
uns lous alout par le chemin 
qui l acontra si mist souvin 
estrenglei l a pois le menja 
quant cen out fait si s en torna 
molt se merveilleit li serf deu 
de lor asne quant n est al leu 
a icel ore cum soleit 
quant atendu l orent li moine 
molt longuement ne il ne vint 
ne il ne sourent qu il devint 
vunt au mostier por deu preier 
qui conseil lor selt enveier 
que si li pleit or le secore 
de lor asne qui trop demore 
a oreisons s eirent tuit mis 
quant deus lor a le lou tramis 
qui lor sommier mangié aveit 
grant senblant fait de faire dreit 
tant s umilie dolcement 
que bien sourent apertement 
qu il out lor asne devoré 
dunc li unt dit e commandé 
que meis les serve del mestier 
dont li asne serveit l autrier 
si cum dit l unt et il fait l a 
longuement pois le sac porta 
en la veie se mist en eirre 
qui plus dreite eirt chies le proveire 
prest de porter sor sei la somme 
que desirrouent li deu homme 
li lous fut forz e granz e gros 
le sac porta desus son dos 
venuz en est a la meison 
de connoisance out achaison 
li beus buens prestres quant il le vit 
crere poiez molt s esbahit 
mes por le sac que out veu 
ensor son dos e conneu 
sout que de deu vertu esteit 
qui tel sommier li trameteit 
qui li faiseit de l asne eschange 
par tele beste qu ert estrange 
renveie l en chargié arriere 
sanz cop de verge dont le fiere 
issi vint et ala 
tant cum deu plout e commanda 
ja par les chans tant n en alast 
ne par viles que il trovast 
home ne fame ne enfant 
qui le huast ne poi ne grant 
einz l apelout qui que l veieit 
quer cum un chiens priveis esteit 
contre nature ce espeir bien 
se joouent ou lui li chien 
o els jeseit ou els alout 
mais je ne sai si li manjout 
aprofqu ai fait de cest memoire 
repairier me pleist a m istoire 
e si dirrai de seint autbert 
quant li angres la vint ou ert 
a avrenches ert une noit 
ou se dormeit enz en son liet 
iluec li vint angles des ciels 
qui l esveilla e pois li dist 
que l endemein au mont venist 
que desus edefiast 
une chapele e commenchast 
en le non deu e seint michiel 
qui poeste a grant el ciel 
que prevoz est de pareis 
e fut et est et ert toz dis 
quant seint autbert out entendu 
bien cest message e retenu 
trestot le mist en non chaleir 
tant que avint que a un seir 
s eirt endormi de somme grief 
quant li vint l angle derechief 
si l a de son sonne escité 
e par son dreit non apelé 
e li recommande ensement 
cen que dit out premierement 
donc se porpense seint autbert 
que se deus velt qu en seit plus cert 
de cen que angles dit li a 
la tierce feiz encor vendra 
quer plusors feiz est avenuz 
que deable a deceuz 
en tel maniere mainz ermites 
et autres genz de granz merites 
e li apostres cen diseit 
que nus hoem creire ne deveit 
esperit tresque provei eust 
s il iert leals ou de deu fust 
por icen l a encor ceu 
qu il en cuide estre deceu 
pois avint si qu il se dormeit 
enz en sa chambre cum soleit 
li angles vint cen li sembla 
iriement e si bouta 
d un de seis deiz enmie le front 
encore il piert feiz en rount 
icil pertus que il li fist 
quant le bota icen li dist 
que il alast seinz demoreir 
le mostier faire e commencier 
en son le mont la ou veirreit 
lié un tor qui iluec esteit 
menez i fut en larrecin 
li tors aveit feit le chemin 
tot entor lui la ou sereit 
li fundemenz que il fereit 
quant cen out dit si s en ala 
donc sout tres bien pas ne douta 
li evesques que dex voleit 
que ce fust fait que cil diseit 
en l endemain matin leva 
ses chanoines a sei manda 
quant il furent tuit assenblei 
sa vision lor ad contei 
enpreis lor mostre le pertus 
qui li fut faiz el chief desus 
tuit li dient communement 
que il face hastivement 
cen que dex li ad commandé 
e par son angle ammonesté 
quer bien viaz en encorreit 
l ire de deu se il ne l faseit 
chascun par sei molt s esbahit 
de cel pertus que el chief vit 
quant ce unt dit en lor conseil 
sainz autbert fait son apareil 
a ses barons icen mostra 
et ad vileins trestoz manda 
que ovec lui par ban alassent 
e lor ostuiz ou els portassent 
vooges besches e piscois 
e cognies a trenchier bois 
il vint al mont si l amonta 
le tor emblé desus trova 
cil qui l aveit illuec mucié 
l out d une corde lonc lié 
por cen l out fait que il peust 
e par le pestre se teust 
li lerres s ert bien porpensez 
se il muisist qu il fust trovez 
molt fut sages qui l i lia 
asseiz fut plus qui l enseigna 
allant venant entor la place 
li tors out fait une grant trace 
li evesques la veie vit 
si cum li angles li out dit 
lors prent le tor si l a rendu 
au proudomme qui l out perdu 
que li angles dit li aveit 
qu il le rendist quant il l aureit 
donc fist venir les ouvriers sus 
si commanda a metre jus 
et ad abatre et ad trenchier 
cen qui noiseit ad commenchier 
cele igliese que faire deit 
chescuns de els ovre en son endreit 
quant li leus fut aplanié 
dous roches unt enmie leissié 
que il ne poest fors geter 
par nul engieng ne remuer 
sainz autbert est donc esmaié 
meis damledeu l a conseillié 
pres d iluec out une vilete 
iz aveit non molt petitete 
bains il mest uns paisans 
qui d enfanz ert assez mananz 
douze filz out granz e petiz 
od lui esteient tuit a iz 
en son dormant l angles li dist 
qu il levast sus e si venist 
o ses enfanz la pierre oster 
qui a autbert tout son ouvrer 
faire ne velt demorement 
lieve temprunment 
pois prist ses filz si sunt alé 
la ou dex li out commandé 
quant il vint la si reconta 
a seint autbert cen que oi a 
quant li sainz huem cen out oi 
dex gracia molt s esjoi 
dunc vint bains si s est segniez 
a li grant perron apoiez 
lui e si filz s i vunt botant 
mais il n esmuet ne poi ne grant 
molt par se peinnent de l boteir 
mais il ne puent remuer 
botent de cha botent de la 
mais onc la pierre ne crolla 
donc si rapresment li villain 
mais quantque il funt si est en vain 
de l angoisse sunt tuit sullent 
mais de l oster est il neient 
tirent e botent e hasloent 
mais por neient se travelloent 
li uns d els l autre semmonneit 
" a fel bote de la endreit " 
quant seinz autbert a cen veu 
que ne lor vaut rien lor vertu 
ne nus engiens qui onques seit 
a bain est venuz tot dreit 
" diva " fait il " as tu enfanz 
ne meis ces unze ici ovranz 
oil " dit il " un sol petit 
mais em berz est " li seint li dit 
" si t ait dex va tost por lui 
ou de tes filz i algent dui 
aporte le i isnelement 
tant cum cil pueples ci atent " 
si cum autbert l out comandé 
l enfant li unt tost aporté 
ou tot le berz ou il esteit 
au perron l ont apoié dreit 
donc va bain et si enfant 
la pierre unt prise en solzlevant 
aval le mont l ont roolee 
roelant vait tant qu arestee 
s est enz el val qui desoz ert 
encore i est tres bien apeirt 
alquanz l apelent le tombel 
ci out miracle e grant e bel 
ci ouvra bien la vertu de 
qui od un berz a cen osté 
que esmoveir sol ne poieit 
tout le pueple qui esteit 
l autre pierre est tost remuee 
quant la granz fut d iluec ostee 
quant a oe orent le mont 
congie demandent si s en vunt 
li boens bains e si enfant 
s en vunt a deu grace rendant 
quer seint autbert franchi li out 
trestout son feu ou que le sout 
forsque de tant que le mostier 
seit feiz an deveit junchier 
e si en areit ses livraisons 
deniers pain vin e poissons 
li buens bain por tel servise 
de seint autbert rechut franchise 
encor ore tienent si heir 
tout lor feu franc a belveier 
por junchier tote l abeie 
iert lor feu franc tote lor vie 
jonchier deveint dedenz le cor 
e la cherche l eriere cuer 
le chapitre e le refector 
e le cloistre trestot entor 
les croiz ne la neif del mostier 
cel n en est pas de lor mestier 
plus unt encor que dit ne ai 
livreisons ont teles cum sai 
sainz autbert est ce m est avis 
iluec remeis trestoz pensis 
quer li angles li commanda 
la tierce feiz que od lui parla 
que ja del mont ne se meust 
desique s ovre fait eust 
une noit eirt trestot pensis 
de cele ovre que out empris 
en son liet ert quant il oit 
la voiz de l angle qui li dit 
" os tu autbert quant leveras 
en son le mont demain iras 
e si verras cum faitement 
dex ad merchié ton fundement " 
l angles s en vait enestlepas 
cil s endormi quer molt ert las 
l endemein est matin leveiz 
en son le mont est tost monteiz 
plein de rosee un cerne il veit 
qui de defors toz seis esteit 
dex li mostra apertement 
la mesure del fundement 
la terre esteit enmie molliee 
et environ bien essuiee 
de l autre part mon escient 
molliee esteit tote ensement 
cist miracles de la rosee 
qui sor le munt esteit levee 
ressemble a un que nos luison 
de gedeon de la toison 
qui fut molliee e puis secha 
si comme il le demanda 
a damledeu qui l enveiout 
a la bataille ou il alout 
qui velt saveir apertement 
cen que tochon ici briement 
quierge le livre 
si verra cen en la lecon 
quant seint autbert sout certement 
que issi ireit son fundement 
les macons fait en l ovre entrer 
or n i velt mais plus demorer 
desiqu a la qu achevei seit 
toz li mostiers que faire deit 
a grant plente i out ouvriers 
meis n ert mie grant li mostiers 
de tel grant fu qu il n i poiet 
que cent homes a grant destreit 
il fut roont fait comme crote 
dex compassa cele ovre tote 
monte gargaigne est ja fundez 
quant ci de cha fut demostrez 
a la mesure de cel la 
fut li mostiers refait de cha 
quant seint aubert ovreir feiseit 
a son mostier seier soleit 
sor une pierre molt souvent 
gardee fut pois longuement 
por soe amor et ennoree 
meis ore crei jen qu ele est emblee 
dierre soleit li anceisor 
que li mostiers a icel jor 
que seint autbert le commencha 
fu enmie cest lu oue a 
soz une volte une chapele 
de nostre dame si est bele 
or feron ci digression 
quer un petit conter volum 
quel fut li monz primes e pois 
veier en dirrai si con je l lieis 
deus cenz cotes out de hauteice 
desoz est leiz desus estreice 
a l arche semble ou garirent 
bestes e gens que ne perirent 
tumbe l apelent el pais 
por sol itant cest m est avis 
que il apert desus l areigne 
en la facon de tumbe humeine 
peril de meir rest apelez 
quer molt souvent i sunt trovez 
pelerins passanz perilliez 
qu el gort de mer aveit neiez 
ou a l aleir ou au venir 
donc ne se puet neient tenir 
que entre le jor e la noiet 
ne mont douz feiz sanz nul respiet 
des avrenches desicqu al mont 
aveit seit miles a roont 
de pleine terre e de boschasge 
qui ore est tot greive e rivage 
dous eves douces i coreient 
qui molt a loig d iluec sordeient 
e des le mont tresq a la meir 
autretantes en rout par peir 
des la en cha a feit tel guerre 
li floz de la meir a la terre 
as prez as bois as la forest 
que n i a beste ne n i pest 
de la forest a feit areine 
entor le mont e bele e pleine 
entre dous eves dont vos dis 
seune e coisnon est assis 
la tierce i rest qui siee ad non 
devers bretaine cort coisnon 
le autres sunt en normendie 
si est le mont je n en dout mie 
molt prof d iluec est tumbeleine 
qui por cen ad le non d eleine 
que eleine morte illuec fut 
quant le jaiant ovec lei jut 
fille hoel esteit le conte 
en porjesant l oscist a honte 
auquanz dient que niece esteit 
le rei artur qui n prist grant dreit 
entre le mont e tumbeleine 
cort tost la meir parmie l areine 
plente i a de granz saumons 
de lamprees d autres peissons 
quer len i prent e muls e bars 
bons esturgons e grant sabars 
torboz plaiz congreis harens 
porpeis graspeis quant en est tens 
e tanz menuz peissons de meir 
que n es vos sei demies nommeir 
cil qui veient le mont 
le hesmeit estre tout roont 
e que l igliese tor ressemble 
ou l abeie tote ensemble 
es jorz d estei i a touz tens 
doud guez ou treis si com jen pens 
ja ne ceindra meir la grant porte 
vers ardeoum quant ele est morte 
e quant ele est de grant poignant 
avrenches passe e ponz avant 
de rive en rive tot porprent 
par le pais amunt s estent 
en la marche siet l abeie 
de bretaigne e de normendie 
de cest lerrei si revendrai 
a ma matiere que leissei 
li buens evesques espleita 
de son mostier tant que fait l a 
quant le vit fait forment li plout 
mais ce lei peise que n en out 
de seint michiel aucune rien 
mais molt li avint de cest bien 
quer une noit quant se dormeit 
l archangle vint la ou esteit 
cen li a dit que il aprestast 
dous de ses clers si s enveast 
en puille au mont dreit de gargaine 
qui en l issue est de campaigne 
des reliques la demandassent 
cen qu il auvrunt en aportassent 
quant seint autbert out cen oi 
del noinz de l angle s esjoi 
a damledeu grant graces rent 
pois apresta hastivement 
cels qui deveient aler la 
cum li archangles li commanda 
lor dras a fait costre e tallier 
molt se hasta de l enveier 
deniers ad quis tant cum il veit 
que sofiere puent par dreit 
li soller sunt fait tuit faitiz 
huesels orent por les euiz 
li brief sunt fait e seiellé 
briement i sunt tuit recunté 
li miracle de chief en chief 
et estre cen si unt un brief 
qui des reliques demandout 
si cum li angles commandout 
quant apresté sunt li message 
d une rien unt fait molt que sage 
quant de l evesque dessevreirent 
beneicon li demandeirent 
quer ne sourent si renvendreient 
ou en la veie tuit morreient 
molt dolcement les a besiez 
li evesques e puis seigniez 
cil qui en vunt plorent forment 
la ou departent de lor gent 
si refunt cil de l autre part 
au dessevreir out maint regart 
molt se saluent dolcement 
la ou departent de lor gent 
quant a peine sunt desevrei 
lor chemin ount tant cil esrei 
que il iessent d avrenchein 
d oiesmeis e d auge e de liesvin 
canz trespassent un sec pais 
e veulguessin cen m est avis 
normendie ont tote adossee 
quant l eve d epte ont trespassee 
passent ponteise e seint denis 
devers destre leissent paris 
marne passent endreit laingne 
parmie brie s en sunt alé 
dreit a sezane sunt venu 
plaierre veient e vertu 
tote france trespassee unt 
parmie borgoigne venu sunt 
au premier mont si l ont passé 
de l autre part pois sunt entré 
en la conte de moriaigne 
le lac trespassent de losaine 
a grant espleit ount amonteiz 
trestoz les monz et avaleiz 
quant des monz furent descendu 
en lonbardie sunt venu 
trespassent la isnelement 
toscane aprof tot ensement 
parmie rome s en sunt alé 
pois en campaigne sunt entré 
donc ount esré tant par campagne 
que il veient monte gargaine 
lors mercient molt damledeu 
qui es a menez tresqu a cel leu 
e seint michiel tot ensement 
qui lor a fait aviement 
d ilueques sunt alei avant 
dreit al mostier vienent esrant 
dedenz en entrent liement 
lor preieres funt belement 
devant l autel a genoillons 
quant faites orent lor oreisons 
sor piez s esdrecent si s esturent 
puis se signierent cum il durent 
a l autel sunt tuit aprismié 
devant se sunt ragenollié 
lor offrendes desus 
quant beisié l unt si lievent sus 
seignié se sunt puis ount diné 
parfundement si sunt ralé 
a lor bastons la ou il ierent 
a cels qu il trouvent demandeiren 
ou ert dans abes s ert en aiese 
quer requis l ont a grant mesaise 
volentiers od lui parlereient 
priveement si li 
que il sunt illuec venu querre 
quer message sunt d autre terre 
" seignors " funt cil " or vos souffreiz 
un sol petit nos attendez 
ne vos peist pas que nos irons 
querre l abei si li dirrons 
que vos volez od lui parler 
puis se li pleist porreiz aler 
parler od lui ou se il velt 
a vos vendra si comme il selt 
venir receivre autres messages 
comme prodom riches e sages " 
quant il furent d iluec torné 
enestlespas trouvent l abe 
si li unt dit que pelerin 
qui n en esteient pas frarin 
sunt el mostier si l attendeient 
quer ovec lui parler voleient 
" e donc sunt il nos ne savum 
ne demandei ne lor avum 
aleiz molt tost si s m ameneiz 
de grant dolcor les salueiz " 
donc en sunt cil alei por cels 
primes sunt beisiez entr els 
pois a l abei les unt 
quant le virent salué l unt 
refait els ensement 
comme seinz huens molt humlement 
devant lui sunt agenolliez 
trestoz lor bries li unt balliez 
il leis a leiz et esguardez 
les messages a rapelez 
" seignors " fait il " vos remaindreiz 
et ouvec nos herbegerez 
quer se dex pleist nos n avum rien 
qu aveir poissiez que n eiés bien 
mais or vos prie par charite 
que me conteis la verite 
de ceste chose comment vait 
cist bries m on dit dont molt me hait " 
lor demande la verite 
et il li unt trestot conté 
de chief en chief quer en memoire 
aveient bien tote l estoire 
desque li abes out oi 
que cil distrent molt s esjoi 
desque il sout qu en occident 
roout seint michiel herbergement 
damledeu ad lors gracié 
la nuit sunt cil bien herbergié 
en l endemain eneslespas 
lor fait muer trestoz lor dras 
vait as sipont cele cite 
sun evesque ad illuec trové 
si li a dit e conté tot 
quantque cil dient mot a mot 
li evesque en fut molt lie 
que dex aveit apareillié 
que li prevoz de paradis 
en plusors leus sereit requis 
des pecheors qui par la terre 
ses oreisons ireient querre 
li evesque l abei preout 
e dolcement li commandout 
del enorer les messagiers 
quer molt les deveit aveir chiers 
por cen lor face miels assez 
quer de long sunt illuec alez 
ensorquetot e si lor dont 
de seint michiel de cen qu il l unt 
del roge paille que laissa 
desus l autel quant dedia 
il e li angles le mostier 
e del marbre qu il ont molt chier 
sor quei li angles tint ses piez 
quant li mostier fut dediez 
poisqu il orent assez parlei 
pris a congie e demandei 
li buens abes de seinte vie 
si est alei a s abeie 
li messagier ont sejorné 
a grant plente lor ad trové 
cen qu il sout que buen lor fut 
e que par dreit faire lor dut 
quant cil ourent assez estei 
si a li abes aprestei 
les reliques honestement 
que il ont quis tant longuement 
de cel seint drap un poi i a 
que sor l autel l angles leissa 
quant li mostiers fut dedieiz 
e de cel marbre out tint ses piez 
encore il sunt apareissant 
li leu des piez cum d un enfant 
quant cil ourent le seintuaire 
dist lor li abes debonaire 
" seignors por deu or vos preions 
que desormais nos entramons 
bien devun estre d une amor 
quant tuit servum a un seignor 
si serom nos mais se dex plaist " 
respondent cil quant il se taist 
congie ont pris si s en revunt 
en lor pais quant trestot ont 
quantque il ourent demandei 
et estre cen sunt sojornei 
mais en maint leu ou sunt venu 
cen dit l escrist que ai veu 
damledeu fist moltes vertuz 
por seint michiel qui est sis druz 
maint beal miracle veu unt 
en plusors leus ou venu sunt 
li porteor del seintuaire 
tant cum il furent el repaire 
douze en i out qui escriz sunt 
de douze cels qui veu unt 
assez i out d autre plusors 
que je ne sei raconter vos 
quer je ne l liez ne ne soi 
ne mais eissi cum jen vos di 
tant ont alei par lor jorneies 
que venu sunt en lor contreies 
la merci deu e seint martin 
el pais sunt d avrenchein 
desus un tertre sunt poié 
dont le mont veient si sunt lie 
avis lor est quant l ont veu 
ke novel siecle seit devenu 
veient les monz e les valeies 
les eves dolces e les preies 
les bois les viles les chasteals 
e le pais qui molt est beals 
li jorz ert cleirs e serains 
e li pais ert bas e plains 
veient la meir e les forez 
les champaignes e les deserz 
bones seit lieues environ 
la terre veient a bandon 
veient le mont e le mostier 
molt se prenent a mervellier 
toz ert mué de tel cum fu 
a icel jor que sunt meu 
hosteiz en eirt le bruihairez 
les espines le buissonneiz 
li bois esteit trestoz hosteiz 
et el planistre roeleiz 
aval el bas el pie del mont 
qui loing lor semblout roont 
en son le mont tot cleir pareit 
cele igliese que faite esteit 
deforz esteit tote blanchie 
vers le soleil molt reflambie 
maisontz i out faites noveles 
qui de loing perent estre beles 
quant asseiz ourent esguardei 
e tuit se furent reposei 
avant enveient isnaument 
por denuncier lor venement 
la joie fut le jor doublee 
quer au mont out grant assembleie 
de clers d evesques de barons 
e de normans e de bretons 
que seint autbertz aveit mandeiz 
li pueples eirt granz assembleiz 
quer dedier idonc voleit 
cele igliese que faite aveit 
grant eirre i out de pelerins 
qui errouent par les chemins 
molt veneient espeissement 
li jorz iert clers e sanz grant vent 
les meschines e les vallez 
chescuns d els dist verz ou sonnez 
neis li viellart revunt chantant 
de leece funt tuit semblant 
qui plus ne seit si chante outree 
e dex aie u asusee 
cil jugleor la ou il vunt 
tuit lor vieles traites unt 
laiz e sonnez vunt vielant 
li tens est beals la joie est grant 
cil palefrei e cil destrier 
e cil roncin e cil sommier 
qui errouent par le chemin 
que menouent cil pelerin 
de totes parz henissant vunt 
por la grant joie que il unt 
neis par les bois chantouent tuit 
li oiselet grant et petit 
li buef les vaches vunt muant 
les forez e repaissant 
cors e boisines e fresteals 
e fleutes e chalemeals 
sonnoent si que les montaignes 
en retintoent e les pleignes 
que esteit dont des plaiseiz 
e des forez e des larriz 
en cels par a tel sonneiz 
com si ce fust cers acolliz 
entor le mont el bois follu 
cil travetier unt tres tendu 
rues unt fait par les chemins 
plentei i out de divers vins 
pain e pastez fruit e poissons 
oisels oubleies veneisons 
de totes parz aveit a vendre 
assez en out qui ad que tendre 
