se diex m ait hui et demain 
tanz miracles me vient a main 
en zz grant livre ou je les puis 
que je ne sai ne je ne puis 
les plus plaisans chosir n eslire 
quant a la fois repreig a lire 
ciax qu ariere ai entrelaissiez 
lors m est avis que j ai laissiez 
et les meillors et les plus biax 
or voz revueil conter de ciax 
qu entrelaissiez arriere avoie 
et nequedent j en troveroie 
et d ausi biax et d ausi grans 
mais pour ce zz peu en sui engrans 
que la contesse ade m en prie 
de soissons qui mout est m amie 
et qui mout aime de cuer fin 
la mere dieu qui boene fin 
li daint doner et boene vie 
et mes cuers plus tost s i raplie 
pour ce qu avinrent a soissons 
ou me norri de ses poissons 
de ses flaons et de ses miches 
mes sires sains maars li riches 
quant a soissons tantes gens vinrent 
as granz miracles qui avinrent 
au saint soller la bele dame 
de vax une mout povre fame 
i aporta un sien enfant 
qui maladie avoit si grant 
que feuz d enfer ses piez ardoit 
cil enfes les porciax gardoit 
en vax qui est soz confroicort 
lez fontenoi ou aisne cort 
petis estoit ne mie grans 
li livres dit n avoit que yy ans 
dou puant feu qui art sanz flame 
mout tost gari l eut nostre dame 
qui est soutix cyrurgienne 
en vax la povre crestienne 
atot son enfant s en revint 
en l an apres grans voloirs vint 
a l enfant de raler arriere 
sa mere en fait mainte priere 
souvent li prie a jointes mains 
que chasqu an une fois au mains 
a nostre dame le ramaint 
que feus d enfer ne le mesmaint 
chasqu an ce dit la vieut requerre 
que saus ses membres gart sor terre 
mais sa mere de ceste chose 
assez souvent le blasme et chose 
et dist qu il ne porroit pour ciax 
cui bestes garde et cui porciax 
souvent prieres l en fait grans 
mais la vieille est mout ahurtans 
ausi com sont teles i a 
si li respont " ia ia 
or dou roter or dou roter 
trop te puis bien amignoter 
s un petitet me vois irier 
je te cuit ja si atirier 
que tu d aler n aras corage 
a soissons en pelerinage " 
li valletons forment s aire 
des paroles qu il li ot dire 
et se respont ireement 
" or doint li sires qui ne ment 
quant mener sain ne m i volez 
qu a vostre col si com solez 
m i reportez par estouvoir 
si ferez voz ce croi de voir " 
ainsqu ait pardite sa parole 
li feus d enfer qui gens afole 
es piez li rest maintenant pris 
et si griement le ra espriz 
qu il brait et crie tote jor 
lors n i vieut metre nul sejor 
ne le report a nostre dame 
tot en plorant la povre fame 
la letre dit se bien m en membre 
quant il vint la qu il n avoit membre 
que tant ne quant peust mouvoir 
pres d un des huiz par estouvoir 
la povre fame jus le couche 
la gist ausi comme une couche 
la pleure assez et brait et crie 
mais ma dame sainte marie 
la grans roine glorieuse 
la douce dame la piteuse 
de cele ardeur de cele rage 
si l adoucist si l asoage 
que maintenant s est endormis 
si com dieu pleut ses esperiz 
ou ciel monta isnelement 
ne dormi pas mout longuement 
car la granz presse et la grant torbe 
si le grieve si le destorbe 
que maintenant s est esperiz 
a l esveillier n est pas seris 
mais a vois clere et haute escrie 
" douce dame sainte marie 
glorifiee soies tu 
de ce qu estaint m as le grief fu 
dont si griement estoie espris 
em paradis ai bien apris 
la ou tu as portee m ame 
que de terre ies et de ciel dame " 
entor li vienent clerc et lai 
et il leur conte sanz delai 
qu em paradis esté a s ame 
et qu a veue nostre dame 
qui deprioit nostre seigneur 
qu oster daignast par sa douceur 
de son pueple ceste grief plaie 
le feu d enfer qui tant en plaie 
qui tant en a ars et espris 
et tel respons en avoit pris 
que respondi li tres doz pere 
" bele tres douce chiere mere 
vous estes estoile de mer 
sor tote rien vous doi amer 
sor tote riens voz ai eslite 
quanque vous plaist tot me delite 
vos volentez en toz endrois 
vueil que soit faite il est bien drois " 
" la douce mere jhesucrist " 
refait li enfes " adonc dist 
biax tres dox fiex mout me desplait 
quant a soissons n est s il vous plaist 
assez plus bele ma maisons 
biax dox chiers fiex n est pas raisons 
qu ele des autres soit la pire 
douce mere " fait nostre sire 
" d outre la mer d outre le rin 
venront par tans li pelerin 
de cui aport vostre chapele 
faite sera plaisans et bele 
et por ce qu en si grant poverte 
cil de soissons l ont tant sofferte 
a maltalent m ont escité 
s envoierai sor la cite 
si grant flael tuit crieront 
et tuit merci vous prieront " 
" seigneur " ce dist li enfecons 
" a ce sachiez que la lecons 
est tote vraie que j ai dite 
que par tans rendrai l esperite 
a ce sachiez sanz contredit 
que c est toz voirs quanque j ai dit 
que plus d un mois ne viverai 
sanz revenir lors m en irai " 
maistres hues li farciz dit 
qui li parla et qui le vit 
c onques letres n ot conneues 
n onques letres n avoit veues 
et lues que s ame dou ciel vint 
tex clers et tex devins devint 
que toute seut divinite 
tuit li boen clerc de la cite 
son parfont sens oir venoient 
et lor doutances demandoient 
tant iert boens clers c en est la somme 
qu a trop grant paine a nul lai homme 
se trop soutix n estoit d entendre 
daignoit parler ne raison rendre 
mout par amoit letree gent 
latin parloit si biau si gent 
tuit li boen clerc s em merveilloient 
et a merveilles l escoutoient 
le viez testament le novel 
en rime et en metre trop bel 
contoit si bel si a delivre 
com s il le leust en zz livre 
quant parla de la saintee 
joseph qui ert de grant ae 
quant en sa garde eut nostre dame 
comme s espouse com sa fame 
mout grant loenge de lui fist 
avuec plusors choses en dist 
si grant clarte lassus amont 
veue avoit que de cest mont 
la grant clarte et la lumiere 
ausi haoit comme fumiere 
nes regarder ne la pooit 
mais tout ades les iex clooit 
sains esperites ses grans dons 
renouvela et fist adons 
ce miracle tieig a mout bel 
cil qui davi le pastorel 
le harpeeur le citariste 
fist son prophete et son psalmiste 
de cestui pastorel refist 
son prophete que quanqu il dist 
avint apres isnelement 
et sachiez bien certainement 
qu esclairier vout li tres dox pere 
qu en honerast sa douce mere 
sor totes choses doucement 
quant vint a son definement 
et departir l ame en couvint 
si biax si blans si clers devint 
qu il resembla zz angelot 
trestout ainsi comme il dit l ot 
li feus d enfer partout s esprist 
et d uns et d autres tant esprist 
non a soissons tant seulement 
mais loins et pres communement 
qu a grans torbes criant venoient 
a soissons ou tuit garissoient 
au saint soller la bele dame 
si com li fix la povre fame 
dire l ot oi vraiement 
li vrais des vrais qui pas ne ment 
d outre le rin et de l empire 
ainsi com dit l eut nostre sire 
grant et petit i acouroient 
dou grant aport qu il aportoient 
edefiee fu l eglise 
qui bele et gente est a devise 
ou il a or mout biau couvent 
des beles dames qui souvent 
non pas souvent mais sanz sejor 
servent et loent nuit et jor 
la douce mere au roi celestre 
avec eles vueille et dainst estre 
la douce mere au creator 
mout par sont sages quant l ator 
et le beuban dou mont guerpissent 
et les joies qui tost fenissent 
pour les joies qui n aront fin 
s eles bien servent de cuer fin 
celui qui espure et afine 
tox ciax qui l aiment d amor fine 
chascune si afinera 
que de fine fin finera 
si lor depri mout finement 
quant saront mon definement 
finement prient l afinee 
joie me doinst qui n iert finee 
diex qui sor toz est purs et fins 
si finement afait lor fins 
que quant venra au definer 
de fine fin puissent finer 
ici apres vueil remouller 
un miracle dou saint soller 
qui assez est et biax et briez 
ce me raconte et dist mes briez 
qu au tans qu avoit si riche alee 
a soissons la boene valee 
zz chevalier avoit i pres 
qui un bouvier gros et espes 
avoit qui avoit nom buesars 
estalufrez iert et buisnars 
li fox vilains de fol afaire 
les festes quant n avoit que faire 
avec compaignons qu il avoit 
au saint soller souvent aloit 
au saint soller ades offroient 
si compaignon quant le baisoient 
il n offrist ja tant i venist 
por nule rien qui avenist 
zz jor avint quant repairoient 
que des miracles mout parloient 
que diex faisoit a nostre dame 
ce dist li uns " foi que doi m ame 
a soissons em pelerinage 
fait boen aler par boen corage 
au saint soller meesmement 
ou li ardant communement 
restaignent tuit et jor et nuit " 
li uns respont si com je cuit 
" qui par boen cuer au main le baise 
toute jor en est plus a aise 
et plus haitiez et plus seurs 
et si l en vient plus tost eurs 
par le cuer bieu " ce dist buesars 
" trestoz li siecles est musars 
par les costes par les mameles 
par le pomon par les boeles 
ne par les dens sainte warie 
je ne pris un oef de blarie 
ce soller dont alez rotant 
ces nonains noz vont asotant 
qui d un soller font saintuaire 
por nostre argent sachier et traire 
pour la gueule pour la gargate 
d un viez soller d une cavate 
si faites ore si grant feste 
par la gorge ne par la feste 
ne par le cuer sainte warie 
li maufez noz i acharie 
onques n i vieig qu il n i ait presse 
cele vieille cele abeesse 
tot l avoir dieu met en sa borse 
et jor et nuit ades emborse 
mais que que facent fole gent 
ja n i ara de mon argent 
une maaille toute seule 
ma borse tieng si par la gueule 
que ja deniers fors n en saurra 
mais au more qui miex vaura 
ou au boen vin l envoierai 
la assez miex l emploierai 
se ce fust sollers nostre dame 
diex ne deables hom ne fame 
si n ou gardast en fer n en fust 
que mil ans a porris ne fust 
par le foie sainte warie 
li deables bien noz tarie 
et bien noz decoit et barate 
quant nous baisons cele cavate " 
li fox bouviers li fox boubers 
li fox vilains li coquebers 
ainsqu ait pardite la merveille 
li tuert la bouche sor l oreille 
et la langue li sailli fors 
si tormentez fu lues ses cors 
et li maufez qui mal sofle a 
si malement lues le souffla 
qu ausi fu gros come une couche 
ne n i parut iex nez ne bouche 
li deables si l envai 
gueule baee lues chai 
comme esragiez se dejetoit 
et de sa bouche fors getoit 
tant de venim et tant d escume 
qu il resembloit pot qui escume 
quant longement out escumé 
et li deables l ot tumé 
sus et jus par ci et par la 
a mout grant paine zz peu parla 
et dist si comme il peut parler 
qu a nostre dame au saint soller 
le portast on isnelement 
si compaignon mout belement 
lues l ont saisi et encharchié 
porté l en ont et descharchié 
devant l autel a nostre dame 
maint homme i a et mainte fame 
qui le regardent a merveille 
chascuns se saigne et esmerveille 
por ce qu ainsi li anemis 
dedens lui s est muciez et mis 
li anemis si le demaine 
que si tres fort soufle et alaine 
que trop grant hisde est dou veoir 
et sue de si grant peoir 
d une sueur si tres pullente 
tout le moustier en empullente 
comme zz tors crie muit et brait 
si sont hisdeus et grant si brait 
plusors en ont si grant freeur 
le moustier vuident de peeur 
ne puet seoir ne puet ester 
ne puet en nul lieu arester 
mais ca et la se va tumant 
la bouche ausi li va fumant 
com se c estoit une fornaise 
c est a boen droit s est a malaise 
quant il chifla dou saint soller 
son hauberc bien li fist roller 
la mere dieu a cele fois 
que qu il estoit si tres destrois 
et jetoit brais et cris si hax 
la sorvint la bone mehax 
que a ce jor ert abeesse 
entor li fait rompre la presse 
qui mout estoit espesse et grans 
come cele qui mout est engrans 
de la sante a ce malade 
dou saint soller dou dox dou sade 
pour cui diex fait tantes merveilles 
les iex la bouche les oreilles 
et tout le cors entierement 
seignier li fait mout doucement 
dou saint soller et des reliques 
quant seigniez fu li frenetiques 
li fors dou sens li enragiez 
maintenant est asoagiez 
et lues s en fuit li anemiz 
devant l autel en crois s est mis 
assez gemist et assez pleure 
et nostre dame mout aeure 
de ce qu ainsi l a visité 
grant joie i ot par verite 
la mere dieu gloirefierent 
et cil et celes qui la erent 
onques puis li vilains buesars 
si soz ne fu ne si musars 
dou saint soller qu il mesdesist 
puis ne fu jors bien ne desist 
que dou saint soller nostre dame 
ne devoit mais douter nule ame 
au chevalier merci cria 
tant le servi tant le pria 
qu il le cuita et fu delivres 
tant com veschi ce dit li livres 
a nostre dame se voua 
ainc puis aillors ne se loua 
mais au labeur de l abeie 
laboura tant com fu en vie 
et traveilla li boens bouviers 
bien se conroie de plouviers 
et bien saoule et refait s ame 
qui aime et sert bien nostre dame 
et qui bien l aime bien la doute 
mais pluseur sont ce n est pas doute 
qui des sains vuelent coupoier 
celui doit on les iex poier 
voire crever foi que doi m ame 
qui coupoie seur nostre dame 
qui en coupoie qui en jure 
il fait a dieu plus grant enjure 
et plus la chose li est pesme 
que s il juroit de lui meesme 
de lui meesme si fait il 
et d autre part certes tuit cil 
sont bien venchu et recreant 
ne cler ne sont il pas veant 
cui la honte c om fait lor mere 
n est assez plus aigre et amere 
que ne soit cele c om leur fait 
or i pensommes tuit a fait 
et a nos cuers prendon l autrui 
se diex m eist demain et hui 
de moi sai bien sanz nule trufe 
qui me donroit une grant bufe 
ne me porroit mie a nul fuer 
d assez si croupir sor le cuer 
ne tant ne m en forseneroie 
de la moitie com je feroie 
de ma mere se vive estoit 
se qui que soit la molestoit 
et qui li porteroit honeur 
gre l en saroie assez greigneur 
et assez plus l en ameroie 
de moi meesme ne feroie 
de ce se tienent bien a moi 
tuit li pluseur si com je croi 
dou grant seigneur que dirons donques 
n est ne ja n iert ne ne fu onques 
nus qui sa mere amer peust 
autant com il ne ne seust 
quant li doz rois li tres doz pere 
qu ouneur portons et pere et mere 
noz dit et commande en la loi 
dont seroit ce bien a belloi 
s il n ouneroit ausi la sieue 
qui plus est douce et plus est pieue 
et qui miex vaut totes ne font 
celes qui furent et qui sont 
sachiez que diex sanz nule doute 
a toz ciax done s amor toute 
qui houneurent sa douce mere 
mais sa douceur li tres doz pere 
en maltalent mue et en ire 
tantost comme ot de li mesdire 
puisque sa mere ot desmembrer 
de douceur ne li puet membrer 
puisque sa mere ot depecier 
il le couvient lues corocier 
il sueffre assez de li meisme 
mais a sa mere faut la rime 
puisqu a li vient c est tot alé 
tot respandu et tot kalé 
diex por sa mere c est la somme 
si fort s aire tout asomme 
forsenez est qui li mesfait 
car c est cele qui les pais fait 
entre dieu et home est moiane 
totes les pais fait et moiane 
qui que vers dieu est en descorde 
se sa mere ne l i acorde 
n est sains ne sainte qui peust 
faire la pais ne ne seust 
uns ribax c on tenoit pour sot 
une fois dist zz trop boen mot 
or m est mout bel qu il m en souvient 
vous savez bien qu assez avient 
que ribaut et trumeleeur 
sont mout desloial jureeur 
cil ribax qu ai ramenteu 
avec un autre durfeu 
en une place d une part 
as dez jooit et a hasart 
mais li dez li torna le dos 
si qu il perdi tot desqu as os 
tantost sanz nule demorance 
ou par assize ou par cheance 
ot tout perdu desques as braies 
foie et pommon boele et plaies 
et tout quanqu en bouche li chiet 
jure por ce qu il li meschiet 
desloiaute a juré mainte 
n espargne dieu ne saint ne sainte 
et que tant est d orible chiere 
vorroit qu ele geust en biere 
nus piez vorroit estre a saint gile 
ne repairast jamais a vile 
ne jamais n entrast en sa cort 
et trestuit cil d audeignecort 
vorroient qu ele fust noiee 
toute est la lasse desvoiee 
ja soit ce qu ele soit garie 
a ma dame sainte marie 
jor et nuit se va doulosant 
plaine sante va goulosant 
mais tant par est grevaine chose 
la mere dieu prier n en ose 
au saint soller va jor et nuit 
tant n i a nul cui il n anuit 
la va gemir la va plourer 
mais n i puet pas mout demorer 
car nes les gardes fors l en chacent 
n est riens ou monde que tant hacent 
ne set la lasse que devieigne 
ne set ou voist ne set ou vieigne 
nus ne l aime ne ne tient chiere 
nus ne la voit emmi la chiere 
ne la hace plus qu un crapout 
aval soissons miex qu ele pot 
si com besoigne la chaca 
son pain grant piece pourchaca 
miex qu ele pot fist totes voies 
mais si laide iert aval ces voies 
que trop iert laide a regarder 
qui les enfans deust larder 
n alaissent il nes cele part 
plus la doutoient d un liepart 
haie estoit sor tote rien 
ne verrez mais ce sachiez bien 
si laide riens tant com vivez 
les dens avoit si desrivez 
les jencives si descharnees 
et les narines si chevees 
que tant par iert espoentable 
qu ele sembloit zz vif deable 
qui l esgardoit emmi le vis 
il sembloit bien et ert avis 
qu ele deust les gens mengier 
enfans fuir et desrengier 
faisoit souvent aval ces rues 
et des grans gens et des menues 
haie estoit plus qu uns viex viautres 
li zz enfant crient as autres 
" fuions fuions vés ci gondree 
que de max leus soit effondree " 
les douces gens as piteus cuers 
ausi com s ele fust lor suers 
piteusement a li parloient 
et lor aumosnes i faisoient 
mais li felon as felons cuers 
tout ausi la chacoient fuers 
comme zz gaignon de lor maisons 
froiteries et desraisons 
les froites gens mout li faisoient 
et assez souvent li disoient 
" or fors a cent maufez d enfer 
vieille deable denz de fer 
as vis deables a cent mile 
que faites vous en ceste vile 
esnasee vieille dentarde 
ralés vous ent maufez vous arde 
ralez en a audignecort 
enserrez voz en une cort 
ne devez ja entrer en voie 
en lieu n en place ou ja vous doie 
veoir preudome ne preude fame 
trop piteuse est or nostre dame 
de soissons et trop amiable 
quant elle a sané tel deable 
tel maufe tele barbeoire 
nous voz donrons tel papeoire 
se jamais entrez ca dedens 
que toz voz froerons les dens 
pullente vieille rechignie 
honie soit vostre lignie 
et trestuit cil qui a voz montent 
quant ne vous tuent et afrontent 
ou ruent en une quarriere 
se n en ralez mout tost arriere 
vieille orible vieille hisdeuse 
en aisne en la fosse voiseuse 
serez noie ce sachiez 
ou ces grans dens arez sachiez 
ou dou pont en aisne saurrez 
ne qu a la mort ja n i faurez " 
ne set gondree qu ele face 
ne vient en quarrefor n en place 
ne ne puet aler en nul leu 
c om ne la hace plus c un leu 
si com besoigne li aprent 
zz viez drapel la lasse prent 
sa face en cuevre dusqu as iex 
par deriere si com puet miex 
l atache a une viez cordele 
ainsi cuide estre zz peu plus bele 
ainsi la lasse totes voies 
son pain porchace aval les voies 
mout a laidures et ramposnes 
quant li defaillent ses aumosnes 
si s en reva la lasse fame 
a saint gervais a nostre dame 
a saint crespin a saint maart 
l endemain reva d autre part 
a grant paine et a grant ahan 
a saint legier a saint jehan 
et puis a saint crespin en chaie 
ele set bien comment qu il chaie 
faillir ne puet as abeies 
qu ele n i ait moques et mies 
ainsi cuide vivre et durer 
mais ne la pueent endurer 
par la cite si lor anuie 
chascuns la fiert chascuns la huie 
quant voit que ne puet demorer 
a nostre dame va plorer 
" dame " fait elle " dame dame 
de la plus esgaree fame 
aiez merci qui ainz fust nee 
pucele douce et emmielee 
s encor vers moi ne te rapite 
ta grans douceurs si sui despite 
que ne trouverai nule terre 
ou on me laist nes mon pain querre 
rose fresche rose espanie 
quant de la vile sui banie 
et vuidier m estuet la cite 
a ta tres douce piete 
mon las de cors commant et m ame " 
ainsi la lasse boene fame 
dou mostier part toute esploree 
de soissons ist sanz demoree 
si revient a audeignecourt 
la tint encor plus povre cort 
qu ele ne faisoit a soissons 
souvent failloit as gros poissons 
ne li fist mie mout biau ris 
ses barons qui ot non tierris 
quant ele entra en sa maison 
ainc plus dolans ne fu mais hon 
mout miex amast estre sanz fame 
et miex vousist que nostre dame 
en porre ardoir l eust laissié 
que revenist ainsi faissie 
mout li faisoit petit de bien 
car povres iert si n avoit rien 
et d autre part tant iert hisdeuse 
et a veoir tant dolereuse 
ne la veoit nule foie 
qu il ne vousist que fust noie 
mout est gondree mal venue 
en vieute est par tot tenue 
chascuns la fuit chascuns l estrange 
et li privé et li estrange 
nes si parent sont encor cil 
d assez qui plus la tienent vil 
tex est dou siecle la coustume 
en povrete quant aucuns tume 
ou chiet en longue enfermete 
si parent l ont tost puer jeté 
ne set la lasse qu ele face 
son drapelet devant sa face 
moille souvent por miex tenir 
mais a tout ce ne puet venir 
en lieu ou chascuns ne la hace 
ne set la lasse qu ele face 
mout durement se desespoire 
ne puet dormir mengier ne boire 
tant a de honte et de contraire 
ne voz saroie pas retraire 
comment la lasse boene fame 
s est dementee a nostre dame 
et adons as plusors foies 
a nus genoz a mains ploies 
souvent la requiert et deproie 
qu encor l entende et qu encor l oie 
" he mere dieu " ce dist la lasse 
" ou de tout en tout me respasse 
ou tu prochaine mort m envoie 
ne puis aler n en champ n en voie 
c om ne me gat c om ne me huit 
chascuns me het chascuns me fuit 
chascuns me despit et desdaigne 
he douce virge daigne daigne 
reconforter ceste chetive 
ne sueffre pas que j ainsi vive 
miex vueil morir isnelement 
que vivre ainsi honteusement " 
zz jor avint que mout ora 
et mout gemi et mout plora 
a l avesprer sanz demoree 
couchie s est toute esploree 
ne dormi mie longement 
ains s esveilla soudainement 
et derechief assez plora 
et mout devotement ora 
et mout bien porpense en son cuer 
qu ele ne laira a nul fuer 
qu a soissons bien main ne revoist 
qui qu il en griet ne cui qu en poist 
devant l autel la bele dame 
gemira tant sa lasse d ame 
de son las cors departira 
ou aucun conseil metera 
la mere dieu en son malage 
lors se porpense en son corage 
ausi com le vieut nostre sire 
qu ele encore a zz peu de cire 
dont devroit faire une chandole 
por porter a la clere estoile 
qui toz les desvoiez avoie 
lors s est levee a mout grant joie 
yy boisetes a alumees 
qui dou soir erent demorees 
si fait zz peu de chandeillete 
car n avoit c un peu de cirete 
mout volentiers faite l eust 
et longe et grant s ele peust 
mais la lasse n avoit de quoi 
tout belement et en recoi 
se rest endormie en son lit 
la mere dieu qui par delit 
eut la chandole remiree 
que la povre fame atyree 
eut par si grant devotion 
et qui la grant contriction 
et la douleur vit de son cuer 
tenir ne se puet a nul fuer 
que n en eust pitie trop grant 
por ce que tant la voit engrant 
la dame de ciel et de terre 
de li a son moustier requerre 
tant est piteuse et tant est tendre 
qu ele ne peut nes mie atendre 
qu a soissons soit a li venue 
ains est sor son lit descendue 
si com pitiez la point et touche 
si li refait nouvele bouche 
et a ses dois blans et soez 
li fait et forme zz si biau nez 
et tout le vis si li rafaite 
qu assez plus bele est et miex faite 
c onques devant n avoit esté 
quant tout c eut fait la fleurs d este 
la flor de lis la fresche rose 
ou est tote douceurs enclose 
la povre fame est esveilliee 
durement s est esmerveilliee 
de ce que jors n est encor mie 
la saisons ert auques partie 
car li livres fait mention 
qu il ert li equinoctium 
qui est a l issue d iver 
en printans qu apelommes ver 
adonc fu ce que nostre dame 
visita l esgaree fame 
qui tant ert viex et dechaciee 
de tout son cuer eut depriee 
la mere dieu la povre fame 
et la roine la grant dame 
qui tant est douce et deboenaire 
li ratira si le viaire 
qu ele reut tout a son devis 
et nez et bouche et face et vis 
quant la lasse s est esveillie 
qui toute estoit esmanvieillie 
por aler bien matin requerre 
la dame de ciel et de terre 
en son cuer a grant joie eue 
de ce qu en dormant a veue 
ce li est vis la douce dame 
quant voit la lasse boene fame 
qu ancor n est mie a l ajorner 
son drapel prent a ratorner 
qui li glace ce li est vis 
et chiet tout contreval le vis 
yy fois ou yy jus li reglace 
quant l eut remis desor sa face 
quant voit qu a chief n en puet venir 
de ce drapel faire tenir 
a ciax de la maison escrie 
" por ma dame sainte marie 
por mon drapel qui si me chiet 
aucun de voz pri qu il se liet 
et qu il me vieigne zz peu aidier 
ja ne finerez de plaidier " 
respondent cil qui n en est rien 
et qui la heent plus d un chien 
la dolante qui ne set mie 
que ma dame sainte marie 
si doucement l ait visitee 
yy fois ou trois s est escriee 
et doucement lor prie et dist 
" por dieu alumez zz petit 
tantqu atiré mon drapel aie 
ne noz laira dormir dame aie 
par le cuer bieu " font entr ax cil 
qui mout la tienent en porvil 
qui anuié et las en sont 
la sorde oreille tuit li font 
de li godent gabent et rient 
li un a l autre chiflant dient 
" dame tiberge dame au pais 
ne noz laira jamais en pais 
n iert ja en lieu qu ele n anuit 
avoir puist ele male nuit 
et demain male matinee 
come male vieille estatinee " 
de li chifloient tout ensemble 
mout grans mestiers ert ce me semble 
a la lasse de povre fame 
que piteuse fust nostre dame 
plus qu il n estoient entr ax toz 
mout est siecles fel et estoz 
quant ele voit qu a son apel 
ne venront mie son drapel 
toute dolante en sozpirant 
miex qu ele puet va ratirant 
quant le ra mis desor son vis 
au nez le sent ce li est vis 
adonc se seigne et esmerveille 
dormir cuide mais ele veille 
