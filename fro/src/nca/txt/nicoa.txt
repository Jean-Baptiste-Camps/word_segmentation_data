ceo avint al quinzime an que tyberie 
cesar aveit esté enpereor 
de rome el disetnovime an que herodes , 
le fiz herode , 
aveit esté reis de galilee , et en 
l uitime kalende de avril qui est 
el vintetunime jor de marz , et al quart 
an del cunte rufin et leun 
en l an quant furent josep et 
kaiphas . 
el quint an aprues la passiun nostre 
seignor nichodemus 
escrist ceste estoire en ebreu et en 
latin . 
anna et caiphas et sobna , datan , 
gamaliel , judas , levi , 
alisandre , esir et li altre judeu 
vindrent a pilate 
encuntre jesu , si l acuserent de 
multes paroles et distrent : 
' nos savun que cist est fiz 
josep , le fevre , nez de marie ; et 
il dit k il est fiz deu et 
reis . et nient solement viole le 
sabat , mais la lei nos peres veut 
desfaire . " dist pilate : ' que fait 
il ? " li judeu dient : ' solunc nostre 
lei nus ne deit altre garir 
al sabat de enfermete . icist a certes 
garist les sors et les clops 
et les curvés et les 
paralitikes et les cieus et 
les 
lepreus et les encombrez de 
deable , et ceo par mals feiz . " pilate 
dit : ' cumment est par mals feiz ? " 
a lui dient : ' sorcerie est , 
et 
le prince des deables , belzebub , jete 
hors les deables , 
et totes choses li sunt aclin . " 
dist pilate : ' ceo n est mie par 
le malin esperit jeter hors deables , ainz 
est par la vertu deu . " 
li judeu dient a pilate : ' nos te 
priun que tu le facez venir 
devant tei et si l oiez parler . " 
pilate apele sun bedel , si li 
dit : ' amiablement m amenez 
jesu . " le bedel s en issi ; il le 
conut , si l aoura ; et un drap 
k il portout en sa main , a terre l 
estendi , si li dist : ' sire , 
alez sus cest drap , si venez al 
prince parler . " li gieu virent 
que le bedel fist , crierent a 
pilate , si li distrent . ' por quei ne 
l 
feistes a altre apeler et ne mie 
al bedel , car nos veismes que le 
bedel l aoura , si li dist : sire , le 
prince vos apele . " pilate 
apela le bedel , si li demanda por 
quei il fist ceo . le bedel li 
dist : ' quant vos m enveiastes a 
alisandre en jerusalem , dunc vi jeo 
jesu seer suz l asnun , et les enfanz des 
ebreus 
crianz ; et tindrent en lors mains 
rains des 
palmes . li altre geterent lors 
vestemenz en la vaie , si distrent : 
salvé seies tu qui est en 
halt ; beneit seit qui 
vint el nun deu . " et li gieu 
crierent envers le bedel : ' li 
enfant 
crierent en ebreu et tu , cumment 
crias en ebreu , puisque tu es 
grieu ? " respundi le bedel : ' jeo 
demandai a un gieu : ceo , que est 
que li enfant crient en ebreu ? 
et il me dist . " et pilate lor 
demanda : ' cumment crient il en 
ebreu ? " et il li distrent : 
et pilate lor dist : ' que est iceo ? " 
et il li 
distrent : ' ceo est : sire , 
salvez nos . " dunc dist pilate 
al bedel : ' issiez la hors et si 
cumme vos volez , si l amenez 
chaenz . " dunc issi le bedel , si fist 
cumme il aveit fait devant . 
puis si dist a jesu : ' sire , entrez 
ens ; le prince vos apele . " 
cumme jesu fu entrez , les enseignes 
que len teneit devant pilate 
se abaissierent , si aourerent 
jesu . cumme li gieu virent 
que les enseignes aourerent jesu et 
comment il s abaisierent 
encuntre lui , dunc escrierent li 
gieu cels 
qui portouent les enseignes . pilate 
dist dunc as gieus : ' ne 
vos plest nient ceo que les 
enseignes se abaissierent par sei 
et aourerent jesu ? et vos blasmez 
cels ki s porterent 
cumme se il les baissassent por lui 
aorer . " dunc dient li 
gieu a pilate : ' nos veismes cumme 
cels qui portent les 
enseignes se abaissierent , si 
aourerent jesu . " dunc apela 
pilate 
cels qui portouent les enseignes , 
si lor demanda : ' por 
quei feistes vos ceo ? " il dient a 
pilate : ' nos summes paens 
et serfs as ydles . et pour quei l 
aoureriun nos ? veirement , 
nos tenismes fermement les enseignes , 
mais eles meismes se 
abaissierent . " dunc dist pilate as 
maistres de la sinagoge : 
' eslisiez de vos meismes forz hommes 
et il tiengent 
les enseignes ; si verun se il s 
abaiserunt par els meismes . " dunc 
pristrent li mestre des gieus 
douze forz hommes , si lor firent 
tenir les enseignes devant pilate . dunc 
dist pilate al bedel : 
' menez jesus hors del pretoire et 
puis si l ramenez en quel 
maniere que vous voudrez . " dunc 
issi fors jesu o le bedel . 
dunc apela pilate cels qui 
tindrent les enseignes , si jura 
que par 
le salu de cesar que se les enseignes 
se abaissassent quant 
jesus vendreit ens ariere , que il 
lor fereit trenchier les testes . 
quant out ceo dit , si cummanda 
ramener jesu ens el pretoire . 
et le bedel , en la maniere que il l 
aveit amené devant , l a 
ramené . et quant jesus rentra , les 
enseignes se abaissierent 
et aourerent jesum , si cumme il 
aveient fait devant . pilate , 
quant ceo vit , si out mult grant 
poor , si leva sus de sun siege , 
si ne sout que faire . la femme 
pilate , par nun procula , li 
envoia mesage , si li manda que 
nient ne li afereit a jugier cel 
juste homme . et si li manda que mult 
aveit sofert cele nuit 
grant poor en avisiun por cel saint 
homme . donc distrent 
li gieu a pilate : ' dun ne vos 
deismes bien k il est 
enchantere ? 
veez cumme il fait a vostre 
femme soffrir grant peine en sunge 
por ceo que ele le deust delivrer . " 
pilate apela dunc jesu , si li dist : 
' dun n os tu que 
ces gieus t accusent en multes 
choses ? et tu ne respuns 
nient . " et jesus li respundi : ' se il 
n eussent poeste de 
parler de lors bouches bien et mal , 
nient ne parlassent , 
mais il verunt ceo k il 
parolent . " dunc respundirent li 
plus viel des gieus , si distrent 
a jesu : ' que verun nos 
dunc ? primes ies nés en 
fornicaciun , et puis par ta naissance 
fu faite l ocisiiun des enfanz en 
belleem ; et puis s en 
fuirent joseph et marie o vos en 
egipte por ceo k il n ourent 
nient de fiance en vostre pople . " li 
alquant des gieus qui 
iloc erent , parlouent bien de 
jesu et distrent : ' nos ne disun 
pas que il fust nez en fornicaciun , 
ainz savun bien que marie , 
sa mere , fu esposee a josep . " 
dunc dist pilate as gieus qui 
distrent k il ert nez en 
fornicaciun : ' la vostre parole n est 
pas veraie , car sa mere 
fu espousee , si cumme partie de vostre 
gent tesmoigne . " 
dunc a pilate anna et kaiphas : ' tuit 
dient k il 
est nez en fornicaciun et k il 
est enchantere , fors cels 
qui sunt si deciplez et proselite , 
nez en fornicaciun cumme il . " dunc 
apela pilate anna et kaiphas , si 
lor demanda : ' qui sunt 
si proselite ? - cil qui distrent k 
il ne fut pas nez de fornicaciun . " 
dunc distrent lazar et asteron et 
antonon et jacob , 
ezais et samuel , ysaac et finees , 
agrippe , 
annes et judas : ' nos ne summes pas 
en fornicaciun nez , ainz 
summes fiz des gieus et dismes 
verite , car nos fusmes as 
esposailles marie . " dunc cunjura 
pilate les doze par le salu 
de cesar se ceo ert k il n 
ert pas nez de fornicaciun . cil 
dient a pilate : ' nos ne devun pas 
jurer solonc nostre lei , 
mais il jurent que nos ne dimes 
pas verite par le salu de cesar ; 
et nos serun copable de mort . " 
dunc distrent anna et kaiphas 
a pilate : ' verite est ceo que ces 
doze dient , k il n est pas 
nez de fornicaciun , mes enchantere 
est , et dit k il est le fiz 
deu et rei ; et nos ne summes pas 
creuz . " dunc cummanda pilate 
tot le pople issir hors , fors les yy 
qui diseient que il n esteit 
pas nez fornicaciun . et jesu fist aler 
par sei a une part . 
puis si lor par quele raisun il 
voloient ocire jesu . 
et il li dient : ' envie unt de ceo 
qu il garist la gent par lor 
sabat . " et pilate lor respunt : ' por 
bone ovre le volent 
ocire ? " et cil respundent : ' sire , 
oil . " pilate , repleinz de 
ire , issi fors del pretoire , si lor 
dist : ' jo ne truis en cest 
homme nule coupe . " li gieu 
respundirent : ' se il ne fust 
copable , nos ne l te livrisun 
pas . " respundi pilate : ' menez 
l en et si l jugiez solunc vostre 
lei . " et il respundirent : ' il ne 
nos list ocire nul homme . " 
dunc entra pilate el pretoire , si 
apela jesu solement , si li 
demanda : ' es tu rei des gieus ? " 
respundi jesus , si li dist : 
' dis tu ceo de tei meisme , ou altres 
le te distrent de mei ? " 
pilate respundi : ' sui jeo dunc 
gieu ? vostre gent et vos 
evesques te livrerent a mei . que 
avez vos forfait ? " respundi 
jesu : ' mun regne n est pas d icest 
munde . se il fust 
d icest munde , mes menistres 
contrestussent , si ne fusse pas 
livré as gieus . mais mun regne n 
est pas d ici . " respundi 
pilate : ' es tu donc rei ? " 
respundi jesus : ' tu dis que jeo 
sui reis . a iceo sui jeo nez et 
a iceo vinc jeo ; et chascun 
qui est de verite ot ma voiz . " 
et pilate li demanda : ' que est 
verite ? " et jesus li dist : ' verite 
est del ciel . " pilate dist : 
' et n est pas verite en terre ? " 
respundi jesus : ' cels qui 
verite dient en terre , cumment 
pueent il estre jugiez par cels 
qui sunt poestifs en terre ? " 
pilate lessa jesu el pretoire , si 
issi fors as gieus , si lor dist : 
' jeo ne truis nule achaisun en 
cest homme . " 
li gieu li distrent : ' icestui 
dist : jo puis destruire le 
temple et en trois jors le puis 
refaire . " dunc lor dist pilate : 
' le quel temple ? " et li gieu li 
dient : ' le temple ou salemun 
mist quarante sis anz faire . et cist 
dit k il le 
deffera et refera en treis jors . " 
et dunc dist pilate : ' jeo ne sui 
pas copable del sanc de cest juste 
homme ; vos le verez . " dunc 
dient li gieu : ' le suen sanc 
seit sus nos et sus nos fiz . " dunc 
apela pilate les plus viels 
prestres , si lor dist priveement : 
' laissiez vos acusaciuns , car jeo ne 
truis nule achaisun digne 
de mort , ne por la curaciun ne por le 
trespas del sabat . " 
dunc dient li proveire a pilate : 
' qui cuntredit a cesar , si 
est digne de mort : et cist 
cuntredit et a deu et a cesar . " 
dunc cummanda pilate as gieus que 
il issisent tuit fors del 
pretoire . et apela jesus , si li dist : 
' que vels tu que je te face ? " 
et jesu respundi : ' si cumme doné 
est . " et dist pilate : 
' cumment est doné ? " respunt 
jesu : ' moyses et les 
prophetes prophetizerent de ceste 
passiun et ma resurrectiun . " 
cumme ceo oirent li gieu , si 
distrent a pilate : ' a quei vels 
plus oir les mencunges a cest 
anchanteor ? " et dist pilate : 
' se ceo est mencunge que il dit , 
menez l en a vostre synagoge 
et si le jugiez solunc vostre lei . " 
dunc dient li gieu a pilate : ' en 
nostre lei est dreit , se 
homme mesfait a altre , que len li 
doinst trente et nuef 
cops ; et qui encontre deu parole 
deit estre lapidé . " dunc lor 
dist 
pilate : ' se il cuntre deu parole , 
menez l en , si l jugiez selunc 
vostre lei . " et li gieu dient : ' nos 
volun k il seit crucefié . " 
et pilate dist : ' ceo n est mie 
bien . " pilate esgarda le pople , 
si vit plusors plorans , si dist : 
' tot cest pople ne veut pas k il 
morge . " dunc dient li plus viel 
proveire a pilate : ' por ceo 
est il venuz que il deit morir . " 
dunc dist pilate ' que 
a il fait por quei il deit 
morir ? " il respundirent : ' car il 
dit 
k il est fiz deu et rei . " 
nicodemus s estut devant pilate , si 
dist : ' sire , donez mei cungie de 
dire un poi de paroles . " 
respundi pilate : ' di . " et 
nicodemus dist : ' jo dis as 
proveires et as diacres et a tot le 
pople des gieus en la synagoge : 
que volez vos d icest homme ? il 
fait tiels signes glorieus 
que onques mais homme ne fist . 
laissiez l ester ; ne li 
faitez 
nul mal ; se il est de par deu , ses 
signes esterunt , et se nun , 
il carunt . car moyses , envoiez de deu , 
fist mulz signes en 
egipte , si cumme deu cummanda devant 
faraun le rei . et 
deus de ses nouris , jamnes et 
mambres , refirent ces meismes 
signes , mes nient tanz . et les 
egiptiens les aourouent si 
cumme por deus . et por ceo que les 
signes qu il faiseient 
n erent mie de par deu , si 
perirent et toz cels qui en els 
crurent . et por ceo vos di jeo 
que cestui laissiez , car il 
n est mie digne de mort . " dunc 
distrent li gieu a nicodeme : 
' tu es sun deciple , si paroles 
por lui . " dist nicodemus : 
' est dunc le prince sun deciple 
qui parole por lui ? dun 
n a il la poeste de cesar de ceste 
dignete ? " dunc furent les 
gieus iriez vers nicodeme , si li 
distrent : ' tu creis en sa verite , 
et si aies part o lui . " et nicodemus 
dist . 
un altre des gieus sailli suz , 
si pria pilate que il osast 
parler . et pilate dist : ' parole . " et 
il dist : ' jeo jui en un lit 
de dolour trente uit anz . et jesu me 
sana ; et mulz altres 
penez del diable sunt par lui sanez ; 
et mulz altres porpris de 
diverses enfermetez sunt par lui 
gariz . car si tost cumme il 
me vit , si out merci de mei , si me 
dist : lieve suz , si porte 
tun lit , si va . et jeo levai , si 
alei . " dient li gieu a pilate : 
dun ne vos deismes altresi que il 
sanout la gent al sabat 
et jetout les deables hors de lors 
cors ? " et un altre leva suz , si 
dist : ' jeo fui cieu des ma 
naissance et si cumme jesu passa 
par mei , jeo criai a halte voiz : le 
fiz davi , aies merci de 
mei . et il out merci de mei , si mist 
sa main suz mes oilz ; et jo 
en eire vi . " et un altre 
leva suz , si dist : ' jeo ere corb , 
si me 
sana par parole . " et un altre 
dist : ' jeo ere lepreus , si me 
sana par 
parole . " et une femme , par nun veronica , 
dist : 
' jo corui de sanc doze anz et jo 
tocai la frenge de sun vestement , et 
en eire fui garie . " dient li 
gieu : ' nostre lei ne receit pas 
testemoigne de femme . " et mulz des 
altres gieus 
et des femmes diserent : ' icest homme 
est prophete et les 
deables li sunt sougez . " dunc 
lor dist pilate : ' por quei ne 
sunt il susjet a vos maistres ? " 
et il dient : ' nos ne savun . " 
et li altre diserent a pilate : 
' il resuscita lazarun apres le 
quart jor que il fu mort el monument . " 
dunc out poor 
pilate , si dist as gieus : ' por quei 
volez espandre le sanc 
del nun nuissant ? " 
puis si apela pilate nicodemus et 
les douze gieus qui aveient dit 
k il n ert pas né de fornicaciun , et 
si lor dist : ' que 
ferai jeo de cest pople qui tel 
tumulte fait ? " et il li dient : 
' nos ne savun . il le verunt . " dunc 
apela pilate toz les 
gieus , si lor dist : ' dun n est 
vostre costume que un vos laist 
un 
homme copable a vostre pasche ? et jo 
ai un noble des omicides 
en la chartre qui est apelé 
barabaz ; car en jesu ne truis 
jo nule achaison de mort . le quel 
volez vos que jeo vos lais ? " 
dunc crierent li gieu , si 
distrent : ' barrabam laissiez 
ester . " 
et pilate lor demanda : ' que 
ferun nos de jesu qui est 
apelé 
christ ? " et il distrent : ' seit 
crucefiez ! " altre feiz distrent : 
' tu n ' es pas ami de cesar se tu 
cestui laissez , car il se fait 
fiz deu et rei , se vos ne volez que 
il seit et nient cesar . " 
dunc se coroca pilate , si lor dist : 
' toz jorz fustez gent 
estrivose et a cels qui por vos 
furent . " respundirent 
li gieu : ' qui fu por nos ? " pilate 
dist : ' vostre deu , 
qui vos delivra del dur servage de 
egypte , si vos mena par la 
mer si cumme par terre seche ; et el 
desert vos put de manne , 
et eve vos dona de la piere ; et lei 
vos dona par moysen . et en 
totes manieres li fustes cuntrarieus , 
si que il vos volt ocire 
se moyses n eust deprié por 
vos , le quel vousistes puis 
lapider . 
et vos ditez ore que jeo has 
cesar , nostre rei . " puis se leva 
suz de sun siege ireement , si ne volt 
pas issir fors o els . et li 
gieu crierent : ' cesar est 
nostre rei , ne mie jesu ! ja seit 
iceo 
que li trei rei li aportassent duns 
cumme a rei ; et quant 
erodes oi par ces treis que un 
rei esteit nez , si l vout 
ocire ; 
et quant sun pere , josep , oi ceo , si 
s en fui en egipte o lui et 
o marie , sa mere ; et quant herodes 
sout que li trei l aveient 
deceu , si fist ocire toz les enfanz de 
belleem et de la contree . " 
quant pilate oi ces paroles , si 
out poor , si fist le pople 
taisir et dist : ' est ceo dunc 
celui que herodes quist ? " et 
il li distrent : ' icist . " dunc 
prist pilate jesu , si l envoia a 
herode , car il esteit a jerusalem a 
cel jor . herodes , cumme 
il vit jesu , si s esbahi mult , car 
il aveit longement covoitié 
de lui veer por ceo que il aveit 
multes choses de lui oi dire 
et il esperout veer alcun miracle de 
lui . il li demanda multes 
choses ; et il ne li voloit nient 
respundre . li proveire des gieus 
et li escrivain l acusouent forment 
devant herode . herode 
otot son ost despist jesu , si l 
escharni ; et vestu d un blanc 
vestement le renvoia a pilate ; et a 
cel jor furent acordez 
herode et pilate , car devant ceo 
aveient esté enemis . 
dunc dist pilate a cels qui le 
ramenerent et a tot le pople : 
' vos m amenez cest homme cumme 
celui qui trestorne 
vostre pople ; et vos veez que jeo ne 
herode ne trovun nule 
achaisun en lui digne de mort , de 
quanque vos l acusez . " 
et respundirent li gieu , si l 
amenerent devant sun siege disant : 
' cestui se fait reis des gieus 
et por ceo volun que vos le 
crucefiez et barrabam nos 
laissiez . " dunc dist pilate ces 
paroles por sentense envers jesu : ' le 
tuen lignage te 
cumprueve que tu soies reis . por 
ceo cummant jeo a flaieler 
selunc la costume des premerains 
princes . " dunc si l cummanda 
maitre en la croiz el leu meisme ou 
il le pristrent , et 
deus laruns ensemble o lui qui 
ourent a nun dismas et jestas . 
et cum il menerent jesu hors del 
pretoire et deus laruns 
o lui , si encuntrerent un homme par 
nun symun de cirenee , si 
li enchargierent la croiz a porter 
apres jesu . si cumme il 
vindrent el lieu ou il mistrent 
la croiz , si l despoillierent de 
ses dras , si l ceinstrent d un lincel , 
et une corone d espines 
li mistrent el chief , si l 
aourerent en gabant , puis si l 
sospendirent 
en la crois , deus laruns des deus 
pars de lui : 
dismas a destre et jestas a 
senestre . 
dunc dist jesu : ' pere , pardonez lor , 
car il ne sevent 
que il funt . " puis si regarda sa 
mere et le deciple qu il tant amout , 
si dist a sa mere : ' mere , vez ci tun 
fiz . " et a johan , sun 
deciple , redist : ' johan , vez ci ta 
mere . " et des icele ore la johan 
cumme sa mere . puis si deviserent ses 
vestemenz 
par sort . et le pople des gieus et les 
princes et les jugeors 
esturent , si l gaberent et 
distrent : ' il salva les altres , 
ore 
salve lui meisme . se il est fiz 
deu , descende de la croiz et 
nos crerun en lui . " et les chevaliers 
le gabouent , si li ofrirent 
aisil 
a baivre 
et fiel , et distrent : ' se tu es 
rei des gieus , salve tei meisme . " 
dunc prist longiz , le chevalier , sa 
lance , si l feri el coste ; et 
sanc et eve en issi . dunc 
cummanda pilate escrire un title 
en 
ebreu et en latin et en grieu , et metre 
suz sun chief en la croiz . 
et tel fu le title : cist 
est jesus de nazaret , rei des 
gieus . 
un des laruns qui pendeit lez 
lui , gestas par nun , si dist : ' se tu 
es fiz deu , delivre tei et nos . " 
respundi dismas par corout , si li 
dist : 
' tu n as nient de poour de deu en 
cest torment ? nos 
avun a bon dreit la peine por nos 
desertes , mais icist ne deservi 
unques mal . " et puisk il out ceo dit 
a sun cumpaignun , si 
dist a jesu : ' sire , remembre tei de 
mei en tun reigne . " 
respundi jesus , si dist : ' vairement 
le te di : ui seras o mei 
en parais . " et dunc ert la siste ore 
del jor et tenebres sunt 
faites suz universe terre tresques a 
ore de nunne , et puis li soleil 
fu devenu oscur . la coverture del 
temple si fendi en deus meties del 
summet tresques aval . et jesu cria o 
grant voiz : 
' en tes mains , pere , cummant jeo mun 
esperit . " et cumme 
il out ceo dit , si rendi l 
esperit . 
cumme le maistre des chevaliers out 
veues les merveilles 
qui erent avenues , si glorefia 
dampnedeu et dist : ' vairement , cist 
homme 
fu fiz deu . " et tot le pople qui ert 
por 
esgarder out grant poor de la 
merveille que il virent , et 
batirent 
lors piz , si s en retornerent . et le 
cunnestable qui i aveit esté 
raconta tot a pilate cumme 
esteit avenu . si cumme il out 
oi la merveille , si out mult grant 
duel , si ne manja ne ne but en 
tot cel jor . puis si apela les gieus , 
si dist : ' avez oie la merveille 
qui est avenue ? " et li gieu 
respundirent : ' ja avint 
l oscurte del soleil qui selt 
avenir . " toz cels qui le conurent 
et 
les femmes qui l aveient seui de 
galilee virent totes cestes 
merveilles . 
et quant jesus fu morz , si vint josep 
de arimathie , la cite 
qui est en galilee . icist 
esteit prodome et droiturier 
et 
atendeit le regne deu . icist ne 
fu pas cunsentant as volentez ne as 
faiz des gieus . il demanda a pilate 
le cors jesu , et pilate lui dona . 
et joseph l osta de la croiz , si l 
envolepa en un drap mult net , 
si l mist en sun monument nuef ; unques 
homme n i aveit jeu . 
quant gieu oirent que josep 
aveit demandé a pilate le 
cors jesu , si l quistrent por ocire 
et les doze baruns qui 
distrent devant pilate que jesu ne 
fu pas nez de fornicaciun , 
et nicodeme et les altres qui 
aveient testemoignié devant 
pilate les bones ovres que il aveit 
faites . mais toz le muscerent , 
fors nicodemus , car il ert lor prince . 
il lor demanda : ' cumment 
osés vos entrer en la synagoge 
puisque vos estes omicides ? " 
et il respundirent : ' mais vos , cumment 
i osez vos 
entrer qui estes cunsentant a jesu ? 
parcunnier seies de sun 
regne . " et nicodemus respundi : 
etes vos josep qui vint a els , si 
dist : ' por quei vos corociés 
vers mei por le cors jesu que jo 
demandai a pilate ? par deu , 
jeo l ai mis en un monument , 
envolepé en un net drap , et si ai 
mise la piere devant l us del monument . 
vos le vairez et 
aillors et ici : ceo que vos 
crucefiastes le juste homme et 
feristes 
de la lance . " cumme ceo oirent li 
gieu , si pristrent josep , si l 
tindrent , puis si li distrent : 
' nos te garderun tresque apres 
le sabat . et sacez que tun cors n 
ara nient de sepulture , ainz 
le dorun as oisials del ciel et as 
bestes de la terre por devorer . " 
respundi josep , si lor dist : ' vos 
resemblez golie qui se 
prist vers deu envers saint davi , sun 
serf . ja dit nostre 
sire : maie seit la venjance et 
jeo te gueredonerai . et quant 
pilate o tristor out lavees ses 
mains , et dist : jeo sui net 
del sanc de cest juste homme . et vos 
respunsistes 
et : sanc seit suz nos et suz nos fiz . 
et 
jeo quit que si sera cumme vos 
desistes . " quant ceo oirent 
li gieu , ireement pristrent josep , 
si l enclostrent fermement en 
une chambre ou il n aveit nule 
fenestre . et anna et kaiphas 
enseelerent la closture et 
mistrent gardes devant . puis si 
pristrent cunseil k il 
asemblereient toz por esgarder de 
quele mort il le feroient morir . 
quant il furent tuit asemblé , 
si 
cummanderent anna et kaiphas que 
un amenast avant joseph . 
et cumme il ourent overt l us de 
la chambre , il ne troverent 
pas josep . quant il oirent que pas n 
i ert josep , si s esmerveillerent , 
car il close si cumme il 
l aveient laissie . et anna et 
kaiphas dolenz s en alerent . 
dunc si vint 
en la synagoge , si dist : ' si cumme nos 
gardiun 
le sepulcre , grant terremote avint , et 
si veismes l angre deu 
cumme il trestorna la piere devant 
le monument et sist desur . 
et sun esgart esteit si cumme 
foudre et ses vestemenz tiels 
cumme neif . et por la poor de lui 
devenismes cumme mort . 
et nos oismes a l angre dire as 
femmes qui esteient venues 
al sepulcre jesu : ' n aiez nient de 
poour ; jeo sei bien que vos 
querez jesu qui fu crucefié . il 
est resuscité , n est pas ici . 
venez et si veez le lieu ou il 
l mis , et alez tost et 
dites a ses deciples qu il est 
resuscité de mort et qu il ira 
devant 
els en galilee ; iloc le verunt , si cum 
lor dist devant . " dunc 
vindrent li gieu , si 
assemblerent toz les chevaliers qui 
aveient 
gardé le sepulcre , si lor 
demanderent : ' qui furent les 
femmes 
a qui l angre parla ? et por quei n 
es presistes vos ? " il distrent : 
' nos ne savun , car nos fusmes cumme 
mort por la poour de 
l angre . " respundirent li gieu : 
' saciez , nos vos creun 
bien ! " respundirent li chevalier et 
distrent : ' tantes merveilles 
veistes faire jesu et oistes et 
pas ne l creistes . cumment 
crerriez dunc nos ? bien savun que 
cil sires vit que vos 
crucefiastez , et bien savun que 
vos enclosistes josep en une 
chambre 
sens fenestre ; et quant vos l 
ovristes , ne l trovastes pas . 
donez 
nos dunc josep que vos enclosistes 
et nos vos dorun jesu que 
nos gardasmes el sepulcre . " 
respundirent li gieu : ' nos vos 
rendrun josep , rendez nos jesu . 
car josep est en , 
sa cite . " respundirent li chevaler : 
' se josep est en arimathie , 
et jesus est en galilee , si cumme 
nos oismes l angre 
dire as femmes que nos veismes . " 
cumme ceo oirent li gieu , 
o poour se porpenserent et 
distrent : ' se ces paroles sunt 
oies 
que ces dient , toz crerunt 
en jesu . " si assemblerent dunc 
grant aveir , si donerent as 
chevaliers por ceo qu il deussent 
dire que les deciples jesu fussent 
venuz al sepulcre quant il 
dormirent et eussent emblé le 
cors jesu et se pilate l ot dire , 
nos serun por vos envers lui . et li 
chevalier pristrent l aveir , 
si distrent cumme il lor aveient 
prié . mais cele parole fu tost 
espandue par tote la cite . 
dunc vindrent treis proveires de 
galilee : finees et adda 
et aggeus , si distrent as princes 
des gieus et a toz cels de la 
synagoge : ' nos veismes jesu que vos 
crucefiastes seant o ses 
doze deciples et parlant o els , si lor 
dist : alez par tot le 
mund , si preeciés ma resurrectiun , si 
baptiziez el nun del 
pere , del fiz et del saint esperit . et 
qui en mei crera et 
baptizié sera , salf sera . 
et cum il out ceo dit a ses 
deciples , 
veant els , munta el ciel . " cumme ceo 
oirent , les princes des 
proveires distrent a ces treis : 
' dites nos veir , por la gloire 
deu , se ceo est veir que vos 
dites et que vos l oistes et 
veistes . " 
et il respundirent : ' par le deu de 
nos peres : abraam , 
ysaac et jacob , en verite le vos 
dimes si cumme nos l oismes 
et veismes monter el ciel . et se 
taisiun la verite , pechie en 
ariun . " dunc esturent sus les 
princes des proveires , si pristrent 
la lei en lors mains , si s 
cunjurerent qu il ne deissent 
mais ces 
paroles de jesu . et si lor donerent 
grant aveir , si s renvoierent 
en lor cuntree , car il ne voloient 
mais k il estussent en 
jerusalem . 
dunc s asamblerent tuit li gieu , si 
distrent en plorant : 
' deus , que est ceo qui est avenu 
en israel ? " dunc distrent 
anna et kaifas si s cunforterent : 
' devun nos creire as 
chevaliers qui garderent le sepulcre 
jesu qui distrent que il 
virent l angre trestorner la pierre 
devant l us del monument ? 
puet ce estre que ses deciples lor 
donerent aveir qu il deussent 
ceo dire , puis si pristrent , si 
enporterent son cors . saciez 
que 
len ne deit creire estranges de 
nule parole , car il pristrent 
loier de nos , si distrent ceo que nos 
lor priasmes a dire . as 
quiex devent il porter miex fei ? 
as deciples jesu ? ou a nos ? " 
dunc se leva nicodemus , si dist : 
' parlez a dreit , les fiz israel ! 
vos avez oi que les treis baruns 
jurerent suz la lei et distrent : 
nos veismes jesus seant suz munt d 
olivete o ses deciples 
et nos le veismes munter el ciel . ja 
dit l escriture que elyas 
fu raviz . et les fiz as prophetes 
demanderent a elyseu : ou est 
nostre pere , elyas ? et il dist : raviz 
est . et les fiz as prophetes 
distrent : puet ce estre que 
esperit l a ravi , si l a 
mis as muns de israel . mais eslisun 
hommes o nos , si l alun 
quere . puet cel estre , nos le 
troverun . et si prierent elyseu 
k il alast o els . et ala o els 
treis jors , si ne l troverent pas . 
et ore me creez , les fiz israel . 
enveiun as munz de israel quere , 
et puet cel estre que alcun 
esperit a ravi jesu , si l 
troverun , 
et puis si pernun nos penitences de 
ceo que ne l vousismes 
creire . " et a toz plout le cunseil 
nicodeme . dunc envoierent 
por quere jesu . et cumme furent 
repairié , distrent : ' nos avun 
quis jesu , mais ne l poun pas trover . 
mais nos avun trové 
josep en arimathie . " 
cumme ceo oirent , les princes des 
proveires et tot le 
pople si s esmerveillerent , si 
loerent deu que josep fu trové . 
dunc firent li gieu grant 
asemblee , si pristrent cunseil 
cumment 
il peussent mander josep por parler 
o lui . dunc escristrent 
lors chartres , si li manderent ces 
paroles : ' bel sire , josep ! 
pais seit o tei , bel sire . bien 
savun que pechié avun vers 
tei , 
et que deu t a delivré de nostre 
maline conseil . ore vos 
plaise venir a vos peres et a vos 
fiz que nos puissun a vos 
parler . pais seit o tei , onorable 
en tot le pople . " dunc si 
eslurent set baruns , amis josep , si 
lor distrent : ' vos irez a 
josep , si li porterez ceste chartre . " 
cumme il vindrent a 
josep , si le saluerent , si li 
donerent la chartre . et il la 
lut . 
et cumme il l out lute , si 
beneesqui deu qui l out 
delivré de lors 
mains , qu il n espandirent sun sanc . 
et cum il out co dit , 
si recut mult honorablement en sa 
maisun les messages . 
a l altre jor si alerent en 
jerusalem , et cumme li gieu oirent 
sa venue , si issirent toz 
encuntre lui , si le saluerent . et 
nicodeme 
le recut en sa maisun o grant honor . 
a l altre jor anna 
et kaiphas et nicodemus distrent a 
josep : ' regehisiés nos 
verite de ceo que nos vos 
demanderun . " et joseph respunt : 
' volentiers . - cumment fu ceo que vos ne 
fustes pas trovez 
en la chambre ou fustes enclos ? 
saciez que grant poour et 
grant merveille en avun soferte , 
ainzque eussun parlé o vos . 
mais or nos dites cumment vos en 
fustes delivré . " respundi 
josep et dist : ' quant vos m eustes 
pris et mis en la chartre , 
entor mienuit s esleva la chambre 
par les quatre angeles , si vi 
jesu si cumme foudre de lumiere . et de la 
poour si chai a terre . 
et il prist ma main , si me leva de 
terre ; et de 
arosa mun vis ; puis si me terst 
et baisa et dist : josep , n aies 
poour ; regarde , ceo sui jeo . et jo 
l esgardai , si dis : maistre 
helyas ! et il me dist : jeo ne sui 
pas helyes , einz sui jesu 
qui cors vos ensevelistes . et jo li 
dis : sire , mostrés mei le 
monument ou je vos mis . et il prist ma 
main , si m amena el 
lieu ou jeo l enseveli , si me 
mostra le drap ou je l 
envolepai 
et le suaire de sun chief . dunc soi 
jo bien que co fu jesu , si 
l aourai et dis : beneit seit 
qui vint el nun nostre seignor . 
puis si m amena par la main a ma 
maisun en arimathie ; 
puis si me dist : pais seit o tei ; 
ne devant quarante jors n esir 
pas de ta maisun ; et jeo m en vois a 
mes deciples . " et si 
cumme les princes des gieus oirent 
ces paroles , si chairent 
en terre cumme mort sus lors faces , et en 
criant distrent : 
' deus , quele aventure est avenue en 
israel ? ja conoissun 
le pere et la mere jesu . " dunc se 
leva un bon homme , levi , 
si dist : ' jeo conui del lignage jesu 
cels qui crienstrent deu 
et o oresuns aportouent al temple 
oblaciuns al deu de israel . 
et quant le soverain provaire , le 
droiturier symeon , le recut 
en ses mains , si dist : ore laisses tu , 
bel sire , tun serf en 
pais solunc ta parole . et beneesqui 
sa mere , marie , et dist : 
jo te di de cest enfant : il iert a 
mulz de israel a resurrectiun 
et a mulz a trebuchement ; et mulz le 
cuntredirunt . et la dolor 
de sa mort passera cumme espee tun 
quer : et les pensers de 
mulz quers serunt descovers . " 
dunc distrent li gieu ' enveiun 
por les treis baruns qui 
distrent k il virent jesu el 
munt d olivete o ses deciples . " 
cumme il furent venuz , si lor 
demanderent : ' veistes vos 
jesu ? " et il respundirent : ' par le deu 
de israel , nos le 
veismes munter el ciel . " dunc vint 
anna et kayfas , si s 
partirent , et a chescun par sei 
demanderent s il eussent 
veu jesu . et chescun jura k il l 
aveit veu munter . el ciel 
dunc distrent anna et kaiphas : 
' nostre lei dit que le 
testemoigne de deus ou de treis 
est verai . mais que 
dirun 
nos ? dun ne plout enoc a deu et fu 
ravi par la parole deu ? 
de la sepulture moyses ne puet 
estre trové , ne la mort 
helye le prophete . et jesus fu livré 
a pilate et flaelé et escopi 
et d espines coroné et feru de la 
lance et crucefié al fust , mort 
et enseveli . et josep . l onorable , 
dit que il le vit vif et 
les 
treis baruns distrent que il le 
virent el munt d olivete o ses 
deciples 
et munter el ciel . " 
dunc dist josep a anna et kayfas : ' ne 
vos devez mie 
solement esmerveillier qu il vif 
munta el ciel , mais plus devez 
esmerveiller qu il resuscita de 
mort , et mulz altres morz 
fist resusciter o lui ; et de cels 
sunt mulz venuz en jerusalem . 
et tuit savun bien que li 
beneurez simeon , le halt proveire , le 
recut o ses mains al temple ; et il 
out deus germains freres . 
et nos toz fusmes a lor mort et a 
lor sepulcre . ore alez veer 
a monumenz . il sunt overt ; et il 
sunt resuscité ; et il sunt 
en arimathie , ma cite , ou il vivent en 
oreisuns . iloc les ot un 
crianz et o nul homme parlant . mais ore 
alun a eus , et o 
grant amor les faismes venir a nos 
et si s conjurun qu il nos 
dient alcune chose de la 
resurrectiun jesu . " et cum il oirent 
ces paroles , si s esmerveillerent 
toz . si alerent anna et kayfas 
et nicodemus et josep et gamaliel et 
n es troverent pas en lors 
sepulcres . dunc si alerent a la cite 
de arimathie . iloc les 
troverent en oreisuns o genoiz 
flechiz , si s saluerent o grant 
reverence , puis si s baissierent , si s 
menerent o els en 
jerusalem en lor synagoge . puis si 
clostrent les portes et 
pristrent la lei nostre seignor , si s 
cunjurerent par le deu , 
adonay , et par le deu israel , ki par la 
lei et par les prophetes 
parla a nos peres , se ceo est 
jesu qui vos resuscita de mort , et 
cumment il vos resuscita . cumme il 
oirent ceste conjureisun , 
carinus et leucius si trenblerent 
des cors et gienstrent des 
cuers , si esgarderent vers le ciel et 
firent seignacle de la croiz 
en lors langes . et si distrent 
ensemble : ' donez a chascun 
de nos un foil de parchemin que nos 
puissun escrire ceo que 
nos oismes et veismes . " et il lor 
donerent . et il sistrent 
chascun 
par sei , si escristrent et 
distrent : bel sire , jesu crist , 
veir deu , 
resuscitere des morz et veire vie , 
otriez que nos puissuns 
racunter les secrees ovraignes de vostre 
mort et de vostre 
croiz , car nos summes par tei 
cunjuré . vos cummandastes 
a nos , vos serfs , que nos ne 
deussun pas racunter les secrez de 
vostre majeste que vos feistes en 
enfer . 
cumme nos fusmes en enfer o nos peres 
en la profundesce 
des tenebres , hastive chalor del soleil 
orui , et la real lumiere 
s espandi suz nos an eire . le pere 
de humeine lignie , adam , 
o toz les patriarches et o les 
prophetes se esleeca et dist : 
' ceste lumiere est le faitor de la 
pardurable lumiere , qui 
nos pramist a envoier la pardurable 
lumiere . " dunc s escria 
ysaias , le prophete , si dist : ' ceo 
est la lumiere del fiz deu 
le pere , si cumme jo dis quant jeo 
ere vif en terre : le pople 
qui seet a l umbre el regne de mort 
vera grant lumiere et 
ele resplendira sus els . et ore 
est venue la resplendisor sus 
nos 
seanz en mort . " et cumme nos eusmes 
grant joie de la lumiere 
qui resplendiseit sus nos , nostre 
pere , symeon , esjoissant dist 
a toz : ' glorefiez crist , nostre 
seignor , le fiz deu , car je l 
recui en mes mains el temple et par 
le saint si li 
dis : ore virent mi oil , bel sire , 
la toue salu que vos apareillastes 
de tot pople . " quant ceo oi la 
cumpaignie des sains , si se 
esjoi 
plus . dunc s escria johan , si dist : 
' jeo sui johan , voiz et prophete 
deu , le tres saintisme . jo 
alai devant lui por apareiller sa 
vaie et por doner science de 
salu . et quand je l vi , si dis : 
veiz ci l eignel deu qui tot 
les pechies del mund . et je l 
baptizai el flun jordan , et jeo 
vi le 
saint esperit descendre sus lui en guise 
de colum . et jeo oi 
la voiz del ciel qui dist : icist 
est mis chiers fiz qui mult 
plout a mei . ore sui jeo venuz 
devant sa face et ca sui descendu a 
vos por anuncier vos qu il visitera 
nos qui seun en tenebres et en 
umbre de mort . " et cumme nostre premier 
pere , adam , 
oi qu il fu baptisié el flun 
jordan , si dist a sun fiz , seth : 
' cunte 
a tez fiz , as patriarches et as prophetes 
ceo que saint michiel 
te dist quant jo t enveai as portes 
de parais por deprier 
nostre seignor k il m enveiast sun 
angre qui me donast oile 
de misericorde por oindre mon cors 
quant jeo fui malade . " 
dunc s i aproca seth as patriaches 
et as prophetes , si dist : 
' cum jo fui as portes de parais 
priant deu , dunc vint saint 
michiel , l angre , si me dist : jeo 
sui envoié a tei de par deu 
qui sui establi sus les hommes . ne t 
estuet pas laborer en 
plorant por prier l oile de misericorde 
a oindre adan , tun 
pere , por l enferte de sun cors , car en 
nule maniere ne la poras 
aveir devant les deereins tens qui 
serunt acumpliz des le 
cummencement del munde tresques a l 
incarnaciun de crist , 
cinc mil cinc cenz anz . dunc 
vendra en terre le tres saintisme 
fiz , jesu crist , por resusciter le 
cors adam et des altres 
morz . et il sera baptiziez el 
flun jordan . dunc si oindra de 
l oile de misericorde toz ceus qui 
crerunt en lui et qui serunt 
a regenerer de l eve et del saint 
esperit en vie parmanable . 
dunc descendra a enfer le tres fiz 
deu , jesu crist , si 
mera adam , tun pere , a l abre de 
misericorde . " quant ceo 
oirent les patriaches et les 
prophetes , si se esjoirent mult . 
et si cumme il s esjoirent , dunc 
vint sathan , le prince et le 
duitre de mort , si dist a enfer : 
' apareille tei de receivre 
jesu crist , le fiz deu , qui s est 
glorefié . homme fu , cremant mort 
quant il dist : m alme est triste 
tresques a la mort . 
ceo est celui qui m a toleit 
cels que jeo aveie fait cieus 
et clops et curvés et lepreus 
et il , par parole , les sana . et 
les 
morz que jeo t amenai , il les 
traist vifs de tei . " dunc 
respundi 
enfer et dist a sathan , le prince de 
enfer : ' et qui est cest puissant 
homme , cremant mort ? toz les 
puissanz de terre sunt subjez a 
ma poeste , que tu m ameines par ta 
poeste . n ies tu dunc si 
puisant cumme cel homme , jesu , qui 
crient mort et est encuntre 
ta poeste ? se il est tel , si 
puissant en humanite , dunc te di 
jeo 
qu il est tot puissant en deite et 
a la soue puissance nul ne 
puet cuntrester . ceo qu il dit , qu 
il crient mort , par ceo te 
veut deceivre , et ceo lui iert a 
pardurable gloire . " respundi 
sathan a enfer et dist : ' que dotes 
tu a receivre jesu , mun 
aversaire et le tuen ? ja l ai 
jeo temté et mun ancien pople 
des gieus ai jeo cummeu par ire 
envers lui ; si ai la lance 
aguisie por lui ferir ; si ai 
maislé le fiel et l aissil por doner 
lui a baivre et si ai apareillé 
le fust por lui crucefier et les clous 
por lui cloufichier et proceinement si 
mora et jo l amairai 
soget a mei et a tei . " respundi 
enfer si dist : ' tu me diz qu il 
traist de mei les morz et mulz 
unt esté morz qui sunt de 
mei 
trait par prieres des sains hommes . et 
deu omnipotent les me 
toli . et qui est cest jesu qui 
les morz a trait de mei , ne mie 
par 
prieres fors sol par parole ? puet 
ce estre , co est celui qui 
resuscita lazarum que teneie 
mort puant de quatre jors . et 
il le livra a vie par la force de sa 
parole . " et respundi sathan , 
si dist : ' ceo est cel jesus . " quant 
ceo oi enfer , si dist : ' jeo 
te cunjur par les toues vertuz et 
par les maies que tu pas ne 
l ameinges a mei , car quant jeo 
oi la parole de sun cummandement , 
jeo trenblai tot esbahi de poour ; 
et totes mes felunnesses 
ovraignes sunt troblees o mei , ne 
ne peusmes pas retenir 
lazarum ; mais il s escost cumme 
aisgle , si sailli ignelement de 
nos . et cele terre qui teneit le 
mort cors de lazare , en eire le 
rendi vif . et por ceo sai jeo 
que cel homme qui ceo puet faire 
est fort deu , puissant en humanite , 
et par lui sera salvee 
humaine lignee . " et cumme sathan et 
enfer parlouent issi 
entre els , si oirent une voiz cumme 
tonaire et esperitel cri 
disant : ' ovrez vos portes , princes d 
enfer , si entrera le rei 
de gloire ! " et cum ceo oi enfer , si 
dist a sathan : ' depart 
tei de mei , si t en is fors de mes 
sieges . se tu es maes 
cumbateor , cumment porras cumbatre 
o jesu ? " puis si l chaca fors . 
si dist a ses maesses ovraignes : 
' cloez vos portes d araim , 
si i metés vos sereures de fer , et 
cuntrestez forment que ne 
soiun pris o nostre pree que nos 
tenun . " cumme ceo oi la 
cumpaignie des sainz , si escria 
enfer , si dist : ' oivre tes portes 
et laisse entrer le roi de gloire ! " 
dunc escria davi , le prophete , 
si dist : ' quant jeo ere vif , 
dun ne dis jeo co devant ? : 
les misericordes nostre seignor 
regeissent a lui et ses 
merveilles as fiz des hommes , car il 
destruist les portes d araim 
et les clostures d enfer depeca et 
si s delivra de la vaie de lor 
felunnie . " et en apres dist yzaie a toz 
les sainz : ' dun ne vos dis 
jeo quant je ere vif en terre ? : 
li mort qui sunt es monumenz 
releverunt et ceus qui sunt 
en terre s esjoirunt car la 
rosee nostre seignor est lor sante . 
et altre fiee dis : mort , 
ou est tun aguilun ? ou est ore ta 
victoire ? " quant ceo 
oirent li saint de ysaie , si 
distrent a enfer : ' tu , vencu , ovre 
tes portes , car des ore seras nun 
puissant . " et altre feiz 
crierent 
o voiz cumme toneire et distrent : 
' ovrez vos portes , princes 
de enfer , si entrera le rei de 
gloire ! " quant enfer oi qu il 
eurent deus feis crié , si cum ne 
l oist pas , si dist : ' qui est 
cel rei de gloire ? " et dist davi a 
enfer : ' icest cri et iceste voiz 
conois jeo bien , car ceo est le 
fort seignor et le puissant en 
bataille . et il est rei de gloire et 
il , li sires del ciel , esgarda en 
terre por oir les gemissemenz des 
enpechiez , et qu il desliast 
les fiz des meschatez . et tu , tres vil 
et tres pullent enfer , ovre 
ore tes portes , si entrera le rei de 
gloire ! " 
et cumme davi diseit ces paroles a 
enfer , etes vos si 
sorvint le rei de gloire , deu de 
majeste , en forme d ome 
qui les pardurables tenebres 
enlumina et les nient desnoables 
nos desfist par l aie de sa nient 
vencue force ; et nos seanz es 
tenebres des deliz visita . et com ceo 
oi enfer et mort o lors 
felenesses ovraignes et o lors cruels 
menistres , si s espoenterent 
en propres realtez cumme il virent 
la lumiere de si grant clarte . 
et quant il virent crist sodainement 
seer en lors sieges , si 
escrierent et distrent : ' nos 
summes de tes vencuz . qui es tu qui 
mostrez a nostre seignor nostre 
cunfusiun ? qui es tu 
qui senz corupciun de majeste 
destruis nostre poeste ? qui 
es tu , si grant et si petit , 
si bas et si halt , chevalier 
et enpereor et en forme de serf , 
merveillous guerier et rei de gloire , 
morz et vis , que la croiz porta 
ocis ? mort jeustez el sepulcre et 
vif 
descendistes a nos . et en la toue 
mort tote creature trenbla 
et totes les esteiles furent 
cummeues . et ore es tu entre les 
morz francs , si trobles nos cumpagnes . 
qui es tu qui deslies 
cels qui furent liez par le 
premerain peche et s es remaines a 
l anciene franchise ? qui es tu qui 
enlumines ceus qui furent 
fais cieus par tenebres de pechie ? " 
ensement totes les cumpaignes 
des deables , troblez de poour , s 
escrierent poorosement , 
si distrent : ' dunc es tu si fort 
homme , si resplendisant 
de majeste , si cler senz tache , si 
net senz crimes ? el 
mund terrien qui totevaies nos fu 
sujet desi a ore , qui nos soleit 
servir , ne nos envoia unques tel 
mort homme ; ne unques mais 
ne dona a enfer tiels dons . qui 
es tu qui nient trenblablement 
entres en nos cuntrees ; et n en 
as poor de noz tormenz , ainz 
t efforcez de tolir nos ceus que 
nos tenun en nos liens . puet 
cel estre que tu es cel jesu de 
qui nostre prince , sathan , 
diseit que par la mort de sa croiz 
araies la poeste del mund . " 
dunc dechaca mort le rei de gloire , 
seignor en sa majeste , 
qui prist sathan , le prince , si l 
livra a la poeste de enfer et 
traist 
adam en sa clarte . dunc dist enfer o 
eschar al prince sathan : 
' o prince de mort , belzebuc , duitre 
de mort , eschar as angres , 
despit as droituriers , por quei 
vousistes vos crucefier le rei de 
gloire en qui mort nos prameistes 
tel cunquest . vos mescunneustes 
cumme fol ceo que vos feistes . 
vez , ceo est jesu qui 
chace les tenebres de mort par la 
resplendisor de sa deite et 
les forces de nos chartres depiece , 
si en jete les chetifs et 
deslie les liez . et toz cels 
qui soloient sospirer sos nos 
tormenz , 
si nos escharnissent , et par lors 
proieres sunt nos regnes 
destruiz ; et humaine lignee pas ne nos 
crient , ainz nos manace 
forment , qui onques ne sourent vers 
nos enorguellir tant cumme 
il furent chaitif en nostre 
poeste . o prince sathan , pere de toz 
mals , por quei vousistes vos ceo 
faire ? icels qui furent 
desesperé 
tresques a ore de salu et de vie , ore n i 
a nul qui gemisse ; 
ne en eus ne pert trace de lerme . 
o prince sathan , maistre 
clavier d enfer , celes toues richesses 
que tu aveies porchacies 
par le trespassement de adam et del fust 
deveé et par la 
perte de parais , ore par le fust de la 
croiz jesu as tu tot ceo 
perdu et ovoc tote ta leece . et quant tu 
cest rei de gloire , christ , 
crucifias , encuntre mei et encuntre 
tei mesovras . des ore 
conoistras les pardurables tormenz 
que tu sofriras en ma 
garde . o prince sathan , autor de 
mort et cummencement 
de orgeil , tu deusses primes aveir 
coneu la malice jesu , et 
puis si l deussez aveir trai . mais tu 
n en i peus nule trover . et 
por quei le tu dunc a tort et senz 
raisun ? tu amenas 
en nos regiuns un home nient nuisant et 
por ceo as tu perdu 
toz les nuisanz del mund et toz les 
et toz les 
non droituriers . " et cumme enfer et 
sathan parlerent issi 
ensemble , si dist le rei de gloire a 
enfer : ' sathan iert en ta 
poeste tresques as pardurables siecles 
el lieu adam et ses fiz 
droituriers . " 
dunc estendi nostre seignor sa main , 
si dist : ' venez a 
mei , toz mes fiz , qui avez ma ymage 
et ma figure et qui par 
le fust deveé et par le deable 
fustes dampnez a mort . ore 
venquez par le fust de la croiz et 
deable et mort ! " an eire 
s asamblerent tuit li saint 
desos la main nostre seignor . dunc 
tint nostre seignor la main destre 
adam et dist : ' pais a tei 
et a toz tes feelz et as miens . " et 
adam se geta a ses piez o 
plorante voiz et dist : ' jo t 
eshaucerai , bel sire , car tu m 
as 
receu . " ensement tuit li saint 
chairent a ses piez et distrent : 
bel sire , si cumme tu as mis la 
croiz , signe de victoire et 
de redempciun , en terre , si la met en 
enfer , enseigne de ta 
victoire , que mort ne s estende 
plus . " dunc estendi li sires 
sa main , si fist signe de la croiz sus 
adam et sus les sainz . 
dunc s escria a halte voiz davi , le 
prophete , si dist : ' chantez 
a nostre seignor novel chant , car il 
a fait merveilles . " et tote 
la cumpaignie des sainz dist . apres 
ceo s escria abacuc , 
si dist : ' tu eissiz , sire , el salu de 
tun pople por delivrer tes 
esliz . " et tuit li saint 
respundirent et distrent : ' beneit 
soit qui vint el nun nostre 
seignor . " et puis apres 
ceo micheas , le prophete , cria si 
dist : ' qui est deus si 
cumme tu , sire ? tolant les felunnies et 
estrepant les pechies ; 
et de ta volente est misericorde . " 
et tuit li saint respundirent 
et distrent : ' icist est nostre 
deu pardurablement et el siecle 
des siecles . " et tuit crierent et 
seuirent 
nostre seignor . dunc prist nostre 
seignor adam par la 
main , si l livra a saint michiel , l 
angre . et tuit seuirent saint 
michiel , et il les mena as 
delitabletez de parais . 
dunc lor vindrent encuntre deus 
baruns anciens de jors ; 
si lor demanderent li saint : ' qui 
estes vos qui ne fustes pas 
morz ne o nos en enfer ? et en paradis 
estes o cors ! " respundi 
l un de els , si dist : ' jo sui 
enoc qui par la parole deu sui 
isi mis . icestui si est helyas qui 
fu raviz el cure fuin . et 
tresques ore pas ne gostasmes mort , 
mais en l avenement antecrist 
nos cumbatrum o ses deciples et o 
lui par signes et par 
miracles . et al deerain serun ocis 
de lui en jerusalem . 
apres le tiers jor et demi , altre fiee 
serun raviz vifs as 
nues . " et cumme helyas et saint enoc 
parlouent issi , 
si sorvint un homme portant une croiz 
sus ses espaules , si 
li demanderent tuit li saint : 
' qui es tu ? ta veue resemble 
veue de larrun . et que est ceo que 
tu portes a tes espaules ? " il lor 
dist : ' vairement fui jeo larun 
malfaisant en terre et li gieu 
me crucefierent o jesu . et jeo 
vi les signes qui avindrent en 
sa 
mort , si crui qu il fu creator de 
totes creatures et rei tot puisant ; 
si li priai merci , si dis : sire , 
remembre tei de mei en ton 
regne . et il en eire recut ma priiere , 
si me dist : senz faute 
te di : tu seras ui o mei en 
parais . si me dona le signe de 
ceste 
croiz et dist : porte iceo , si va 
en parais . et se l angre te 
cuntredit l entree , si di : 
veez ceste croiz ; jesu crist , le 
fiz 
deu , m enveie ca . et an eire m 
amena en la destre part de 
parais , si me dist : ' ici t esta , si 
entrera le pere de humaine 
lignee , adam , o toz les feels nostre 
seignor jesu crist , le 
crucefié . " a ces paroles tuit li 
saint a une voiz loerent deu 
et 
distrent : ' beneit soit deu 
omnipotent , pere de misericorde , 
qui tele grace dona a pecheors . " ceo 
sunt les secreis 
que nos , leucius et karinius , 
veimes et oismes . ne plus ne vos 
osun cunter des secreis nostre 
seignor , car l archangre le nos 
desfendi , si dist : alez a vos 
freres en jerusalem et iloc 
serez en oroisuns criant et 
glorefiant la resurectiun jesu 
crist , nostre seignor , qui ensemble o lui 
vos resuscita de mort . 
ne vos parlerez o nul homme , ainz 
serez cumme mu 
tresques l ore vienge que nostre 
seignor vos doinst cungie 
de cunter les secrez de sa deite . " et 
apres ceo nos dist 
l arcangre , saint michiel , que nos 
alisien outre le flun jordan 
ou out mulz de cels qui 
resusciterent o nos el testemoigne 
de la resurectiun jesu crist . tant 
solement nos est otrié d estre 
en jerusalem treis jors por celebrer la 
pasche o nos parenz 
vifz el testemoigne de la 
resurectiun jesu crist . et nos , quant 
arun celebré la pasche , si 
serun ravi as nues otot cels qui 
o 
nos resusciterent , si serun 
portez outre le flun jordan ou nul 
homme ne nos vera fors nos . et ceo 
est le cunte que nostre seignor 
nos a otrié que nos vos 
cuntisun . ore l en rendez 
loenge et cunfessiun , si vos repentez 
et il ara merci de vos . 
pais aiés de jesu crist , le salveor 
de nos toz . 
quant chascun out escrit cest 
cunte en sa chartre , si 
s esdrecierent , si s donerent a 
nicodeme et a josep . puis si 
furent hastivement tresfigurez et 
enblanchiz ; et puis ne furent 
veu . lors escris sunt trové ouel , 
ne une lettre plus en l un 
qu en l altre . quant ceo oi tote 
la synagoge des gieus , si dist 
chascun a altre : ' veirement 
sunt ces choses de deu . beneit 
seit deu el siecle des siecles . " 
dunc issirent tuit de la 
synagoge o grant poour , batanz lors piz . 
si ala chascun 
a sa maisun . et totes les choses qui 
furent faites a la synagoge , 
nicodemus et josep les racunterent 
a pilate . et pilate escrist 
totes les choses qui furent avenues 
en terre de jesu et des 
gieus , car il les volt totes mander a 
l enpereor claudie cesar 
de rome . 
