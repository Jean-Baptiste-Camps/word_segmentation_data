ma dame me conmande et prie 
que une aventure li die 
qu il avint au bon chevalier 
et je ne l puis mie laiscier 
quant ele le m a conmandé 
desqu il li plaist et vient a gre 
or oiiés com il li avint 
a une pentecouste tint 
li rois artus feste moult grant 
ne remest chevalier errant 
de la mer desque en cornuaille 
ne damoisele qui rien vaille 
qui a cele cort ne venist 
et li rois grant honor lor fist 
car moult lor dona rices dons 
quant venu furent les barons 
et asanlé le samedi 
apres le none avint issi 
que li rois s aloit deduisant 
qu il ont veu venir errant 
toute seule une damoisele 
qui moult ert acesmee et bele 
moult estoit de grant aparel 
d un moult rice samit vermel 
fu sa robe fresce et novele 
de son lorain et de sa sele 
et de son autre acesmement 
diviser or plus longement 
ne me veul je mie entremetre 
car grant paine i convenroit metre 
au dire tant est acesmee 
ensi est en la sale entree 
son frain ne retint 
desique devant le roi vint 
' rois " fait soi ' cil sire vous saut 
cil qui gouverne bas et haut 
la mer et la terre 
de mon pais vous vienc requerre 
que vous me creantés un don 
ja ne vous querrai mesproison 
ne outrage ne vilonnie " 
li rois bonement li otrie 
que volentiers le don ara 
' dites " fait il ' que ce sera 
et vous l averés sans mentir 
por tant que je l puisce aramir 
sire " fait ele ' vostre merci 
or oiiés donc que je vous pri 
je veul demain boutelliere estre 
de vostre coupe la plus mestre 
et servir a mengier 
et si veul que un chevalier 
de caiens tout le plus prisiés 
cil qui le mix est enteciés 
me gart et desfende et honort 
tant conme j ere a vostre cort 
que jou n i aie vilonnie 
car jou n i oseroie mie 
demorer sans moult bone garde " 
li rois moult bonement l esgarde 
' bele " fait li rois ' le servise 
ferés a la vostre devise 
mais je ne sai mie jugier 
trestout le mellor chevalier 
de caiens ne de ma maisnie 
tant estes prox et ensegnie 
espoir dit l avés por aucun 
et s i vous plaist només ent un 
li quex vous volés que ce soit 
je li quemant des orendroit 
que il bien vous gart et desfende 
et que a vous servir entende 
tant com caiens estre vaurois 
sire " fait ele ' n est pas drois 
que j en doinse a un tout le pris 
ains en ai sor vous le fais mis 
qui le don m en avés doné 
je cremiroie avoir mal gre 
se par moi seule l eslisoie 
ja dix " fait li rois ' ne me voie 
quant j en sai le mellor eslire 
mais je vous veul proiier et dire 
que vous m oitroiiés une riens 
se vous veés que ce soit biens 
sans ellire vous veul baillier 
en la garde a un chevalier 
bel et prox et cortois et sage 
et s il ne fust de mon lignage 
j en deisce une grant parole " 
la pucele qui n ert pas fole 
li dist ' sire només le moi 
s il vous plaist ainsque je l otroi 
bele " fait li rois ' c est gavain 
en cui garde serés demain 
et tant com onques vous plaira 
sire " fait ele ' quant je vinc ca 
me fu forment gavain loé 
et g i remain par vostre gre 
car ne vous demant se lui non " 
ensi li est greé le don 
com la cose vous ai contee 
et gavains l a tantost menee 
a moult grant joie a son ostel 
et saciés que il li fist tel 
c on n i seust rien que reprendre 
car moult durement fist entendre 
a li servir une pucele 
et sa seror qui moult ert bele 
qui li porteret conpaignie 
moult menerent joieuse vie 
cele nuit dusqu a l endemain 
a grant leua joie gavain 
et les puceles toutes trois 
puis ala o itel harnois 
au moustier oir le servise 
car li rois ert ja a l eglise 
et la roine et ses puceles 
quant gavains o les damoiseles 
i est de son ostel alés 
quant li services fu finés 
si s en revindrent tout ensanble 
a la pucele ce me sanble 
si com el li fu creantee 
fu la maistre coupe livree 
car les tables erent ja misses 
atant conmenca li servises 
moult grans et moult biax et moult rices 
car li rois artus n ert pas nices 
que voloit qu il fust moult pleniers 
mais ne m est ore nus mestiers 
de dire qu il fist ne coument 
fors tant conme ci en apent 
de la coupe sert la mescine 
les le roi seoit la roine 
et li rois de wales apres 
gavains et tors li fix ares 
et erec sist de l autre part 
et carados briesbras li quart 
apres sont tout li autre assis 
maint chevalier i ot de pris 
et mainte cointe damoisele 
maint hanap et mainte escuele 
ot devant ax d or et d argent 
n orent pas mengié longement 
car il n orent c un mes eu 
quant un chevalier ont veu 
venir parmi le porte errant 
et saciés s il ne fust si grant 
sous ciel n eust plus bel de lui 
mais trop estoit grans a anui 
moult par ert bel et bien armés 
ensi est en la sale entrés 
fors sa lance que il laisca 
que dehors la sale apoia 
tant fu orgellox le vassal 
qu ainques ne retint son ceval 
tantque il vint devant le roi 
et se vint par itel desroi 
que son frain hurta a le table 
onques uscier ne connestable 
ne l contredist de nule cose 
quant esgardés les ot grant pose 
sauf cou que mot ne lor sona 
vers la pucele se torna 
si l a par les espaules prise 
puis si l a devant lui asise 
desor le col de son destrier 
' rois " fait il ' celer ne te quier 
ceste damoisele m amie 
si l ai en mainte cort sivie 
puisque l oi enprise a amer 
onques mais ne la peuc trover 
en cort u jou l osasce prendre 
mais je senc la toie a si tendre 
et de bons chevaliers si vuie 
je di por ce qu i lor anuie 
et que de li la saisine ai 
que ja par ex ne la perdrai 
ains l en porterai sans dangier 
ja par le cors d un chevalier 
de cex qui caiens sont assis 
n en ert vers moi son escu pris 
sire rois " fait il ' je m en vois 
le haute voie vers ce bois 
qui me menra en mon pais 
savés por quoi je vous devis 
par u je m en doi repairier 
s il avoit caiens chevalier 
qui par savoir u par folie 
rien nule que je ci vous die 
vuelle desdire par bataille 
ne die pas que jou m en aille 
par une autre voie fuiant 
voiant tox ensanle me vant 
que par icele m en irai 
ne ja del petit pas n istrai 
desi la qu i m avesperra 
je weul que cil qui me suirra 
m ait a aise s il ne se faint 
ainsque je viegne au bos ataint " 
a cest mot a sa voie enprise 
por sa lance vient si l a prise 
car il ne l vaut mie laiscier 
le petit pas de son destrier 
en est iscus hors de la porte 
ensi faitierement en porte 
la damoisele en son pais 
gavains fu dolans et pensis 
qui les le roi sist au mengier 
ne se set pas bien consellier 
li quex li ert plus honerable 
u salir par desor la table 
por parsuir le chevalier 
u a seoir tant au mengier 
que le service soit finé 
longement a ensi xxx 
c onques ne but ne ne menga 
au deerain se porpensa 
que le soufrir li ert plus bel 
tant sent son ceval a isnel 
que tost l ara aconseu 
et qex qui tout cou a veu 
a ses conpaignons apelés 
' segnor " fait il ' or entendés 
a servir ceste cort a droit 
car il m estuet sivre orendroit 
cel chevalier qui tel sorfait 
a voiant tox ces barons fait 
qui par orguel et par derroi 
a saisie devant le roi 
la damoisele a son mengier 
onques n i ot nul chevalier 
qui desdeist de nule rien 
une cose saciés vous bien 
onques mais a roi ce n avint 
des puisque primes feste tint 
nule si grant desconvenue 
quant ce failli ne se remue 
en qui garde li rois le mist 
cent dehais ait qui primes dist 
qu en lui eust bon chevalier " 
atant se vait aparellier 
a son ostel moult ricement 
quant armés fu delivrement 
sor le bon ceval est montés 
puis est u grant cemin entrés 
par u li chevaliers s en va 
devant lui a terre esgarda 
si en a coisi les esclos 
atant se met es grans galos 
por ataindre le erranment 
n ot pas cevaucié longement 
quant un tertre le vit monter 
il conmenca a escrier 
' estés estés sire vassal 
la et le ceval 
en menrai jou ensanle o moi 
et vostre cors rendrai le roi 
a faire del tout sa justise 
mar i fu la pucele prise 
devant lui si estoutement 
se mort u pris ne vous en rent 
je ne me pris une prounele " 
cil descendi la damoisele 
si guenci ariere son frain 
puis si a dit ' est ce gavain 
qui ci me suit si xxx 
nenil " fait il ' ancois sui kes 
li senescax le roi artur 
ore " fait cil ' a mal eur 
que vous ne demandoie mie 
de la vostre chevalerie 
n est pas grans le los en ma terre " 
lors va li uns l autre requerre 
k onques n i ot autre tencon 
kex le feri tout a bandon 
desox la boucle de l escu 
qu estroué li a et fendu 
mais li haubers le garanti 
onques maille n en desmenti 
kex l enpaint bien sa lance frousce 
cil feri lui par tel angousce 
que l abat lui et son ceval 
kex cai el pendant d un val 
qui moult fu quaisciés et bleciés 
ses destres bras li fu brisiés 
par entre l espaule et le coute 
li cevax saut sus si s xxx 
tout le cemin par u il vint 
et cil a keu nul plait ne tint 
ains le laisca iluec gisant 
a la pucele vint errant 
si la remote devant lui 
' bele " fait il ' si com je cui 
dans kex ne vous en maine pas " 
lors s en vait vers le bos le pas 
demenant grant joie a s amie 
au roi et a sa conpaignie 
me convient des or reperier 
qui encor seoit au mengier 
de l aventure moult pensis 
voiant tox a un coutel pris 
si l a ficié parmi un pain 
puis i apoia si sa main 
que le coutel froisca en dox 
des chevaliers ne fu uns sox 
qui ost enquere et demander 
seul l occoison de son penser 
et li rois s est aperceu 
et set de voir qu i ont veu 
coment li coutiax fu froisciés 
' segnor " fait ' moult sui iriés 
de ceste mesestance d ui 
si n ai grengnor anui 
por la mesproison de gavain 
je cuidoie estre bien certain 
que n eusce ja enconbrier 
par le cors d un seul chevalier 
dont gavains ne me desfendist 
et s a un autre avenist 
qui la pucele en garde eust 
par mauvaistie que en lui fust 
que il ne l osast pas desfendre 
si deust bien gavains enprendre 
a desfendre la por m onor 
moult me poise qu a si bon jor 
m en est tel anui avenu " 
dont li dist iders li fix nu 
' sire " fait il ' ne vous cremés 
li senescax i est alés 
qui bien vengera ceste honte " 
et li rois dist ' ce est nul conte 
or croist et double mon anui 
tant a grant prouece en celui 
et tant est fors et sorquidiés 
que ja par keu n ert damagiés 
moult i puet avoir vaselage 
onques mais en tout mon eage 
plus outragex de lui ne vi " 
et gavains dist ' sire merci 
vous avés dit vostre plaiscir 
mais je ne veul pas tresailir 
par en son le table au mengie 
j en cremisce avoir reprovier 
se je l eusce tresaillie 
tant estes de grant segnorie 
et tant vous a dix fait haut home 
que se l enpereor de rome 
vous venoit caiens manecier 
por quoi seisciés au mengier 
ne maisque pis ne vous feist 
que ja por cose qu il deist 
ne s en devroit nus desrengier 
et quant il vendroit apres mengier 
si alast cil qui vous plairoit 
a qui la cose en aferroit 
vengier vostre anui et le suen 
je sent mon ceval a si buen 
que je l arai moult tost ataint 
ne cuidiés pas que il en maint 
la damoisele sans calonge 
ja puis dix honor ne me donge 
quant onques par el le laiscai 
et se de riens mespris en ai 
je sui tox pres de l adrecier " 
atant est levés du mangier 
si a ses armes demandees 
doi vallet li ont aportees 
il s est moult vistement armés 
puis est u bon ceval montés 
q onques estrier n i a requis 
et quant il a son escu pris 
et on li ot baillié sa lance 
de l errer se haste et avance 
gavains erre vers la forest 
a grant mervelle li desplest 
quant il ne l voit ne lonc ne pres 
atant es poignant a esles 
le destrier keu le senescal 
gavains connut bien le ceval 
se l saisi au destroit d un mont 
auques ot escorcié le front 
si que tox jors venoit sainnant 
l arcon de la sele devant 
ot tout quassé et esmiié 
s ot le frain rout et depecié 
si qu il n i ot fors la cevece 
' dix " dist gavains ' si grant prouece 
ot cil qui si vous abati " 
de cou fu auques amati 
qu il crient qu il ne soit mors u pris 
' a dix " dist il ' tant ai mespris 
tant il m est wi mesavenu 
quant par moi a li rois perdu 
le chevalier qu il amoit tant 
il m ert tox jors mais mis devant 
en tox lius u j ere trouvé 
si m ert laidement reprové 
je ne di pas que ce soit tors 
il est par ma defaute mors 
qui la pucele en garde avoie " 
lors garde loins enmi la voie 
a ce grant duel que il demainne 
voit keu lever quelque painne 
de la u cil l avoit laiscié 
il a le ceval eslaiscié 
si est venus poignant a lui 
' sire " fait il ' de vostre anui 
sui moult dolans et abosmés 
car je dout que vous me retés 
qu il vous soit par moi avenu 
malvais " kex li a respondu 
' il m est or avenus par vous 
moult estes fiers et orgellox 
dedans la canbre le roine 
n est mie povre ne frarine 
cele a cui vous degniés parler 
qui alec vous orroit vanter 
de hardement ne de prouece 
ne diroit pas que par perece 
par mauvaistie ne par soufraite 
qui soit en vous fust au roi faite 
par le cors d un seul chevalier 
tel vilenie a son mengier 
moult vous ai wi veu restif 
sire " fait gavains ' pas n estrif 
que je n en aie moult mespris 
mais j ai ci vostre ceval pris 
si i montés se il vous plest 
et jou irai vers la forest 
por parsivre le chevalier 
qu il m estuet en oire vengier 
le grant anui que il m a fait " 
et kex li dist ' cent dehais ait 
qui ja de vos mains le prendra 
ne qui ja tant vous prisera 
vous doie nul gueredon " 
gavains n ot soing de sa tencon 
se l loia les lui a un saus 
puis vait vers le forest les saus 
et les grans galos enforciés 
me sire kex s est esforciés 
tantque il vint a son ceval 
puis l acosta devers le val 
a quelque painne i est montés 
si est en son pais alés 
atout sa grant malaventure 
et gavains suit grant aleure 
le chevalier qui oirre a plain 
et ot passé l plain 
et fu en la forest entrés 
quant apres lui fu aroutés 
soventre lui u bos entra 
une grant piece issi erra 
qu onques ne l vit ne pres ne loing 
atant oi a grant besoing 
de trois damoiseles le cri 
qui dissoient ' a dix merci 
ices caitives que feront 
quant toute la joie du mont 
est wi cest jor tornee en ire 
bien peuent les puceles dire 
que tout lor secors perdu ont " 
por le grant duel que eles font 
a gavains son cemin laiscié 
et vint a eles eslaiscié 
el cief les trova d une lande 
doucement enquiert et demande 
quant il lor ot son salu fait 
por qu eles sont en tel dehait 
ne por qu eles font si grant duel 
' lasse " fait cascune ' mien wel 
fussies nous toutes trois ocises 
c est dolors que nous sommes vives 
quant nous avon tel perte faite 
qui jamais ne sera retraite 
ne par bouce d ome contee " 
atant ciet a terre pasmee 
si est reconmenciés li dex 
il a regardé deriere ex 
si vit gesir un damoisel 
moult grant et moult gent et moult bel 
qui moult estoit bien atornés 
mais il avoit les ex crevés 
ileuques tout nouvelement 
qu encor en ot le vis sanglent 
moult par en fu gavains iriés 
tant ert biax et bien atiriés 
que bien paroit de haute gent 
si quidoit bien a escient 
que tout ce duel fust por lui fait 
' bele " fait il ' icest sorfait 
de cest vallet que je ci voi 
coment fu il fais ne por quoi 
grant talent ai que je le sace " 
l autre respont ' ja diu ne place 
que je vive mais longement 
quant l onor et l afaitement 
la largece et la segnorie 
et le flor de chevalerie 
ai ci veu morir ensanble " 
a cest mot li cuers li trestranble 
si que toute descouloree 
kai dales l autre xxx 
gavains mist le tierce a raison 
bele " fait il ' par gueredon 
vous requier et pri par servise 
qui soit fais a vostre devise 
que me dites se vous poés 
dont ce duel vient que vous avés " 
la damoisele a respondu 
' sire por cou que j ai veu 
que vous avés si bel parlé 
vous ert de cief en cief conté 
et la dolor et l ocoison 
sire le duel que nous menon 
n est pas si grant que ne devroit 
car se trestout le mont savoit 
le grant damage et le dolor 
qui est avenu wi cest jor 
si en feroit il autretant 
car li damages es si grant 
onques si grans ne fu veus 
quant il sera par tout seus 
mendre est li dex que li damages 
car cil qui tant ert prox et sages 
et qui du mont avoit le pris 
est en ceste forest ocis 
orendroit ici devant nous 
bien poés a estox 
qui cil est cui je vous di 
bele " fait ' quant je ne l vi 
je n en puis estre bien certains 
sire " fait ele ' c est gavains 
li rois le rice roi artu 
le bon chevalier esleu 
qui tant ert proisiés et amés 
wi erroit trestous desarmés 
par ceste forest en deduit 
sans conpaignie et sans conduit 
il n avoit arme o lui portee 
fors lance et escu et espee 
et si erroit sans conpaignie 
troi chevalier qui dix maudie 
qui de vies l avoient hai 
l orent desque ci parsivi 
quant il fu iscus de ce val 
li uns lait corre le ceval 
et vint poignant desi a lui 
enbuscié se furent li dui 
et li tiers a lui se mesla 
tant longement l estors dura 
que gavains en vint el desus 
li doi ne l peurent soufrir plus 
que cil avoit el bos laiscié 
ains i vinrent tout eslaiscié 
por aidier a lor conpaignon 
gavain misent en tel randon 
qu il ne se peut desfendre d ex 
qu il erent trois et il ert sex 
et s estoit cascuns bien armés 
cil vasles qui vous la veés 
qui de grant hardement ert plain 
i poinst por aidier a gavain 
son pooir fist de lui aidier 
mais de li peut avoir mestier 
car cil erent et grant et fort 
a ex valut peu sen esfort 
car cascuns estoit desarmés 
au vallet ont les ex crevés 
et gavain ont tout detrencié 
sire le duel et la pitie 
que nous avons et la grant ire 
loiaument le vous poons dire 
n est pas por cestui seulement 
ains avons le grant mautalent 
del bon chevalier qui est mors " 
lors conmenca uns dex si fors 
que nus ne l vous porroit retraire 
' lasse " font eles ' que porrons faire 
ahi mors tant par es avere 
nous n avions fors cestui frere 
et si avons cestui perdu 
a mors dolente que fais tu 
quant orendroit ne nous ocis 
c est ta costume de toudis 
qu a celui qui ta venue aime 
et a son besoig te reclainme 
ne veus secorre ne aidier 
tu as mort le bon chevalier 
dont tox li mons sera en paine 
ahi mor tant par es vilaine 
qi les bons prens tout a eslais 
et laisces vivre les mauvais 
en toi n a raison ne mesure 
de ces trois lasses n as tu cure 
qui lor vie ont en grant despit " 
et mes sire gavains a dit 
' beles ne vous desconfortés 
por trop grant nient vous cremés 
car je vieg de la cort tot droit 
si i vi seoir orendroit 
au mengier mon seignor gavain 
et saciés que je l vi tout sain 
a la cort quant je m en parti " 
et li valles li respondi 
' biax sire ains est mors a estrox 
amis " fait il ' que savés vous 
coment en estes vous certain 
je fui " fait il ' valles gavain 
antan a un tornoiement 
et si sai tout certainement 
que c est il qui est decaupés 
amis " dist il ' car me moustrés 
je conisterai bien le cors 
sire " fait ' cil sont ja fors 
de la forest qui l ont ocis 
quant il en orent le cief pris 
trestox les membres li cauperent 
laidement le desfigurerent 
qu il n i remest ne pie ne poing 
il sont ja bien trois liues loing 
o le cors qu il en ont porté 
en lor pais a sauvete 
il ne doutent wi mais nului " 
se gavains ot ire et anui 
del vallet qui si ert destroit 
et des puceles que il voit 
por lui si grant dol demener 
il ne fait mie a demander 
por le vallet est tox dervés 
car hom qui a les ex crevés 
vit tox jors puis a grant anui 
et set de voir que c est por lui 
que on li a cest mal tout fait 
et del chevalier qui s en vait 
qui en porte la damoisele 
par quoi ses dex li renouvele 
si qu il ne set que il fera 
la quele aventure il suirra 
la premiere u la daraine 
vis li est que la premeraine 
doit il premierement furnir 
et si il s en puet revenir 
sans peril et sans enconbrier 
si doit a cesti reperier 
et vengier le s il onques puet 
' amis " fait il ' errer m estuet 
a diu soiiés vous conmandé 
et saciés bien de verite 
que se g i fusce ancois venu 
ains en fust percié mon escu 
et mon hauberc rout et fausé 
et jou parmi le cors navré 
que on vous eust fait cest anui 
ne ja ne sarés qui je sui 
devant la que je revenrai 
ne jamais jor ne finerai 
puisque je serai reperiiés 
ains ere mors u vous vengiés " 
les puceles a diu conmande 
poignant s en va parmi la lande 
tantqu en sen droit cemin entra 
une grant piece ensi erra 
tantque la forest ot passee 
de l autre part de la valee 
voit loing le chevalier errer 
il conmenca a avesprer 
et gavains point tant son ceval 
qu i fu de l autre part d un val 
lors vit devant lui un castel 
tout clos de piere et quarrel 
dont li murs ot cent pies de haut 
li castiax ne redoute asaut 
tant estoit ricement fremé 
il vit bien qu il ert avespré 
tantqu il ne porroit sans mescief 
de sa bataille traire a cief 
porpensa soi qu il souferra 
et que demain se conbatra 
au cevalier qu il parsivoit 
car a escient set et voit 
qu el castel se herbegera 
et il meismes i gerra 
por atendre iluec sa bataille 
ensi quide faire sans faille 
mais moult li avint autrement 
car li chevaliers enranment 
dedens le premier baile entra 
et li solax lors esconsa 
si furent les portes fermees 
il a les rues trespasees 
tantqu il vint amont u castel 
devant le tor en un prael 
seoit li sire aveuc sa gent 
il le salue belement 
apres li a l ostel requis 
et il li dist ' dous amis 
vous l arés " fait il ' volontiers " 
lors sailli sus uns chevaliers 
qui descendi la damoisele 
li sire ses valles apele 
por le chevalier desarmer 
apres li a fait aporter 
un bliaut et un mantel gris 
quant il l ot deles lui assis 
si li bonement 
son estre et son contenement 
dont il vient ne quel part il va 
et li chevaliers li conta 
qu onques ne l en degna mentir 
a gavain m estuet revertir 
qui encor oirre par la plaigne 
ne li caut maisque il ataigne 
a estre de jor herbegié 
il a son ceval eslaiscié 
si vint poignant droit a le porte 
por le vile qu il voit si fort 
a moult le castel regardé 
il a le portier apelé 
si durement qu il l entendi 
et li portiers li respondi 
' biax amis por noiet criés 
car li solax est esconsés 
n i ara wi mais porte ouverte 
ne le matin por nule perte 
devant cou que grant jor 
car li sire de ceste honor 
et li clerc et li chevalier 
serjant borgois et escuiier 
ont tout conmunement juré 
que ja por home qui soit né 
n ert li guices destorelliés 
puisque li solax ert couciés 
ains sera levés el demain 
amis " ce li a dit gavain 
' travelliés sui si est moult tart 
car me di donques de quel part 
je porrai wi mais ostel querre 
sire " fait il ' en ceste terre 
de grans dis liues environ 
n a il ne borde ne maison 
je ne vous sai consel douner 
toute nuit porriés errer 
parmi bruieres et par bois 
amis " fait gavains ' je m en vois 
a diu soiiés vous conmandé " 
n ot pas le trait d un arc alé 
quant il coisi une capele 
dales le cemin haute et bele 
dont l atre estoit enclos de mur 
ileuc quida estre aseur 
gavains et la nuit herbegier 
mais s onques li fu nul mestier 
d estre prox or l en ert gregnor 
onques mais de si grant paour 
jor de sa vie n escapa 
desi a la capele va 
si est en l atre descendu 
sa lance osta et son escu 
si l apoia a la capele 
del bon destrier osta la sele 
se l forbi bien et conrea 
de l erbe paistre li laisca 
puis est assis sor un tonbel 
atant oi un damoisel 
venir le trot sor son roncin 
devers le bos tot le cemin 
il est du cimentire iscu 
si li demande ' qui es tu 
qui si tart trespasses par ci " 
et li valles jeta un cri 
puis dist ' dame sainte marie 
tenés moi en sens et en vie 
gloriex dix tenés mon cors 
que je n isce de mon sens fors 
et que diables ne m afot " 
gavains de ce grant mervelle ot 
' amis " fait il ' ne vous cremés 
li vrais dix que vous reclamés 
deffende moi et vous de mal " 
ci guenci vers lui le ceval 
quant il l oi de diu parler 
tantost li ala demander 
qui il ert et de quel pais 
et il li dist ' biax dox amis 
je sui gavains li nies le roi 
por quoi eustes de moi 
paour quan je vous aparla " 
fait il ' je l vous dirai 
sire " fait il ' ne savés vous 
que c est li atres perellox 
u vous avés vostre ostel pris 
cascune nuit je vous plevis 
ne tenés pas mon dit a fable 
s i vient herbegier le diable 
u dex u trois je ne sai quans 
bien a passé plus de cent ans 
qu il n i herbega chevalier 
ne nul home de nul mestier 
k on ne trovast au matin mort 
arivés estes a mal port 
s autre ostel de cest ne querés 
mais se vous croire me volés 
je vous moult bien 
car ce castel la sus fu mien 
si le dounai un chevalier 
et ma suer atout a mollier 
encor se dormoient trestuit 
jewi quant j alai en deduit 
por berser en ceste forest 
c est uns deduis qui moult me plest 
eneslespas un cerf feri 
trestoute jor l a parsivi 
tantque l ataint un men levrier 
au desfaire et a l escorcier 
me sui longement demouré 
vés le ci u je l ai torsé 
si n arons ja endroit moult tost 
assez en escau et en rost 
