la premiere rebriche 
cy commence l aucteur son livre intitulé du songe d un viel 
pelerin adressié au blanc faucon pelerin au bec et pies dorés en 
recitans comment ardant desir acompaigné de sa suer bonne 
esperance prins en figure pour le viel pelerin en personne de 
tous ceulx qui desirent que le monde et par especial la 
crestiente soient reformé a bien faire par le commandement 
de providence divine emprent son grant voiage pour trouver 
souverains alkemistes et multiplier le besant de l euvangile 
c est assavoir pour trouer verite acompaignee de troys vertus 
neccessaires paix misericorde et justice les quelles grant temps 
a se estoient parties de ce monde et premierement l aucteur 
descript l abit d ardant desir et de sa suer bonne esperance 
le premier chapitre 
quant ardant desir a grant loisir en la susdicte chappele ot en 
son cuer bien recapitulé le gracieux sermon de providence divine 
du quel il fu reconforté il dit en esperit a sa suer bonne 
esperance ma belle suer je cognois bien et par experience 
que aujourduy en ce monde et par especial en la crestiente et es 
cours des papes des empereurs et des roys es quelles cours j 
ay fait aucune fois non pas petite residence la vraie alkemie 
et iuste marchandie du fin besant en lamentant comme il se 
peut dire est perie quel merveille se la foire est 
faillie car chascun son besant en un drapiau lie aussi 
comme pour le mucier dessoubz la terre afin que par larrons il ne 
se perde ma belle suer dit ardant desir le phillozzofe 
dit que la vertu a tous iours son regart aus choses de 
grant difficulte et par especial la vertu de constance et de 
perseverance par la grace et commandement de providence divine 
nous avons emprins un grant voiage une solempnele messagerie 
une legacion de grant difficulte c est assavoir de trouer en 
ce monde verite voire acompaignee comme dit est de paix de 
misericorde et de justice et qui sommes nous pour trouer 
ceste saincte alkemie par la quelle le riche tresor de paradis 
des ames des vrais alkemistes est sainctement remplie il se 
dit en proverbe que d une tres grande emprinse le plus 
fort si est au commencier qui emprent hardiement a bon 
entendement il vient a bonne fin se l escripture ne ment 
ma belle suer dit ardant desir a bonne esperance or nous 
mettons en orison et pour faire bon voiage recommandons 
nous a dieu qui dit par la bouche de l euvangiliste jehan que 
verite est dieu la quelle nous alons querre et nous 
recommandons aussi a la vierge marie qui porta en son 
precieux ventre la verite qui est appelee charite voie et 
vie encores nous recommandons a nos sains devos especiaulx c 
est assavoir a jehan l euvangeliste et au glorieux jeroyme 
singuliers escrivains de la verite et de ses troys compaignes et 
n oublions pas le miroir des pecheurs convertis la benoiste 
magdelaine la doulce vierge agnes et la tres noble katerine et 
acomplie nostre recommandacion ou nom de dieu nous nous 
mettrons a la voye tendans vers orient or est assavoir que 
ardant desir estoit vestu d une nuee celestine et avoit yy 
ailles de feu resplendissant trop belles qui trespercoient en 
volant et le ciel et la terre et les yy elemens mais esperance 
sa suer estoit vestue toute de vert d une cote si longue que 
elle ne pouoit avenir a la pomme meure cuillie du desiré pommier 
et si avoit aussi yy ailles moitie blanches moitie noires par 
les quelles elle voloit souvent ou ciel lassus et une autre fois 
volant descendoit jus ardant desir et sa suer bonne esperance 
prindrent leur besant en esperit et se a la voie en l 
esperance de cellui qui est nommés vie verite et voie 
et pour abregier l escripture il trespasserent maint royaume 
mainte region et maint empire es quelx la marchandie tous iours 
empire et passerent mainte foraine et mainte guerre en 
volant par dessus la terre tous iours querant aucun saint 
alkemiste qu il avoient emprins de trouer pour demander et 
enquester comment il pourroient trouer verite la royne et tant 
volerent que oultremer en alant devers inde la maiour la ou le 
fin or croist il se trouverent ou grant desert d egipte et 
furent moult travaillié et de leur entencion presque desesperé 
et par especial ardant desir mais sa belle suer souvent le 
confortoit et en confortant li disoit que asses tost 
trouveroient un alkemiste qui par aventure en ce desert estoit 
devenu hermite 
la seconde rebriche 
comment a tres grant paine ardant desir et sa suer bonne 
esperance trouerent ou desert d egipte le viel arsene grant 
alkemiste qui bien et doulcement les recuilli et apres leur 
enseigna la grant montaigne la ou il trouerent troys roynes et 
troys dames souveraines maistresses de vrais alkemie et comment 
le viel arsene a ardant desir et a sa suer blasme l alkemie qui 
s appele haulte folie et loue fort l alkemie du besant de 
l ame 
le second chapitre 
tant volerent ardant desir et sa suer bonne esperance parmy 
le desert la ou paou de gens habitent qui en une nuit bien 
obscure virent de loings un paou de clarte dont il furent bien 
conforté et se traierent par devers la lumiere desesperance 
laissant derriere si trouerent une petite logete faicte de 
cannes qui s appellent rosiaux et n estoit pas faicte comme 
les palais royaulx ardant desir hurta a la porte de la logete 
qui rendoit grant clarte pour ce que l ardant forge de l 
alkemie layens estoit fort alumee le viel hermite qui la 
dedens estoit en appelant le puissant nom divin a 
haulte voix dist qui estes vous dit il qui estes 
vous la hors et il respondirent nous sommes pelerins qui 
alons querant une aventure dont mains marchans seuffrent 
moult grant arsure l ermite ouvri la porte et a leur habit 
tantost les recognut et doulcement les recut et toute l umanite 
que en tel lieu on peut faire a pelerins passans il ne 
laissa riens a faire le venerable hermite estoit de corps 
biaux grans et bien fourmés et pour la viellesse 
estoit un paou courbés les cheveux longs plus blans que nege 
et sa grant barbe tres blanche couvrant toute sa poytrine et 
sembloit bien avoir esté seigneur d un grant empire il estoit 
vestus d une cote large et longue iusques aus pies non pas d 
escarlate ou de fin drap de louviers mais de longues feilles de 
pommier treillies ensemble comme on fait un pennier et 
portoit en sa main destre pour lui a apuier une potence et a l 
autre ses patenostres de yy ou trente quant la refeccion 
fu passee en grant silence et acomplie toute l euvre d 
ospitalite ardant desir a grant meschief se taisoit mais sa 
suer par signes le refrenoit qui paciaument attendoit 
que apres les graces leur venerable hoste a eulx premier 
parlast et de leurs condicions enquetast la quelle chose pour 
abregier la figure tres gracieusement il fist et lui bien 
enfourmé comment ardant desir et sa suer bonne esperance 
queroient un alkemiste qui leur sceust donner conseil de 
multiplier leur besant lors le venerable hermite print la 
parole et dist ainsi ardant desir mon tres chiere frere et bonne 
esperance ma tres chiere suer j ay grant compassion de vostre 
grant travail et nientmains je appreuve vostre tres noble 
emprinse c est assavoir que vostre besant soit multiplié 
afin que vous soiés riche et que au rendre compte il ne 
vous soit pas osté comme il fu a cellui qui en terre l 
enfouy je ne pourroie nyer dit l ermite que je ne fusse 
alkemiste mais bien vouldroie estre tel que par mon conseil 
vostre besant peust estre multiplié et pour ce que vous 
sachiés a qui vous estes adreciés il vous plaist a 
savoir que jadis je demourroie en la grant cite des rommains 
prochain et collateral de l empereur de romme et pour 
multiplier et acroistre mon besant qui n estoit pas petit 
mais grant je devins alkemiste et en alkemie je 
dependi grossement il est vray que en la dicte science je 
tyroie fort au commencement de transmuer mars et jupier en 
mercure et venus en la lune et puis apres mercure en solail je n 
y queroye autre metal voire ce faisant par distillacions par 
sublimacions et par calcinacions afin que finablement et par 
grant traveil je peusse pour douce conclusion parvenir a la 
pierre du phillozofe c est as la poudre qui est appelee 
elixir mais onques pour chose que je sceusse ou peusse faire 
pour fondre pour batre ne pour forgier pour distiller ne pour 
sulimer je n en pos venir a chief car ou trop chaut ou trop 
froit ou trop sec ou trop moiste empeschoit que les 
materes subgietes ne se pouoient encorporer ensemble dont la 
riche precieuse susdicte et la riche poudre peussent une 
fois venir en ma main ainsi usoie mon temps et perdoie et au 
soir et au matin mais puis que je vous ay dit tant de ma 
condicion dit le venerable hermite je vous desclareroy un 
paou de l exposicion de ma dicte alkemie pour vous enseigner et 
que vous ne faillés mie il est trop fort a 
faire selonc l oppinion d aucuns phillozofes et par especial d 
aristote de transmuer une espece en une autre et ce faire en un 
brief temps faire d une poire une nois de gingembre saffren n 
est pas legiere chose a faire pour tant le dis des metaulx 
que ce que le solail es entrailles de la terre fait en yy 
ans si comme des metaulx de la terre faire fin or et fin argent l 
alkemiste puisse faire en yy mois ou en troys en deux ans 
ou en quatre je ne dis mie que la science d alkemie ne 
soit vraie en aucune partie mais si largement comme ceulx 
qui s en dyent pour de leur voisin a leur 
et se vont trop louant de ce je me tais atant car 
je pense bien que par bonne composicion yy elemens l eaue 
et la terre se en deux metaulx plonc et estain mars et 
mercure se coniondront bien ensemble mais quant ce vendra a 
l essay du feu du chyment et de la touche les elemens et les 
metaulx en leur propre espece et nature seront plainement 
recogneus et pour ce par ceste desiree alkemie qui peut 
estre dicte haulte folie vostre besant de l ame ja bien ne 
multipliera ne au guerredon des yy citez de l euvangile ne a yy 
jamais ne parvendra ne de ceste alkemie pour vous 
conseillier je n entens mie mais de sa figure je vous 
ouvreray le sens parlant moralement et par allegorie laissant la 
lettre aus juis et prenant l esperit qui donne vie je disoie 
cy dessus dit le venerable hermite que je desiroie a 
transmuer jupiter fer et mars cuivre en mercure vif argent 
jupiter et mars sont durs de leur nature l un 
orgueilleux et l autre batailleurs de vraie humilite 
il n ont cure mercure est blanc et net et doulx 
a manier faictes de lui ce qu il vous plaist ja ne 
tintera ne dira mot et tendra tous iours aval prenant le lieu 
plus humble de rechief je desiroie que venus plonc la soullie 
par luxure fust trasnsmuee en la chaste clere et nete lune 
argent et que mercure bien humiliee par calcinacion de 
tribulacions et eslevés par sublimacion de contemplacion fust 
transmué en solail or c est assavoir qu il fust enluminés 
des rays du solail de justice afin qu il peust clerement veoir 
et parvenir a la pierre du phillozofe c est a la pierre que 
le phillozofe euvangilique saint pol tant de fois nomma 
jhesucrist en ses epistres et herdre soy a l elixir c est 
assavoir a la vraie poudre de l umanite de la dicte precieuse 
pierre et a vraie cognoissance de nostre propre poudre et de 
nostre fragilite ardant desir biau frere et vous bonne 
esperance ma belle suer des dessusdictes alkemies je me sui 
entremis des ma jonesse a romme mais onques iusques a la pierre 
precieuse ie ne pos parvenir vray est que par grace et moyen 
de la poudre susdicte je receus aucune procion et pour ce le 
grant maistre de la monnoye par un blanc coulon me manda que se 
ie voloie avoir la vraie science d alkemie et parvenir a la 
dicte pierre que je laissase le palais imperial et le siege de 
saint pierre et que je me transportasse en ce parfont desert d 
egipte soubz l ombre de pol et de anthoine se je voloie parvenir 
a la vraie pierre et de la premiere alkemie estre quitte si 
suy demourés un grant temps en ceste petite loge forgant le 
besant a mon pouoir et attendant de parvenir une fois en la 
possession de la saincte vraie pierre precieuse qui par grace 
fera ou ciel mon ame bien eureuse quant le venerable 
hermite ot finé toute sa rayson sa belle doctrine et son biau 
sermon ardant desir li respondi biau pere dist il je vous 
merci et ma tres chiere suer aussi de ce que si bien nous 
avés recuilli et de vostre saincte et vraie doctrine qui 
vault d or plus d une mine et biau pere mais qu il ne 
vous venist en desplaisir volentiers vous demanderoie vostre 
nom se ie ousoye de mon nom dit le preudomme n est pas 
grant cure mais qu il soit en l escripture du livre de vie 
la il peut suffire la ou le besant jamais n empire 
toutefois pour faire a vous satisfaccion je suis appelés le viel 
arsene par mon droit nom lors devotement les pelerins les mains 
aucuns leverent et a dieu et a arsene tres humblement 
regracierent et tres devotement a lui se recommanderent en lui 
demandant et pour la leur besant quel 
part il yroient lors le viel arsene doulcement respondi puis 
que vous me demandés conseil volentiers le vous donray le 
meilleur que je saveray il a dit il a yy journees de 
cy alant vers orient une tres grant montaigne avironnés d une 
tres grande riviere la quelle nulz hons mortelz ne peut 
passer s il n a aprins a voler en la dicte montaigne remplie 
de tous biens a troys dames de grant biaute valeur et 
puissance les quelles dames jadis soloient par tout le monde 
entre les hommes et faire leur mestier c est 
assavoir la vraie alkemie de la quelle alkemie le puissant 
empereur constantin fu gari de sa meseleue et grandement regna 
et tout le monde enlumina de la foy eracle aussi le noble 
empereur sur le pont de la denoe desconfist le filz de cosdroe 
et sans espandre sanc humain soumist a la crois toute perse et 
caldee charlemaine le puissant empereur de romme remist en son 
siege le vicquaire de jhesucrist et conquist a la foy maint 
royaume de sarrasins et godefroy de buillon un petit duc ou 
baron ou regart des dessusdis par la monnoye de l alkemie des 
troys dames dessusdictes reconquesta a la foy anthioche et la 
terre de promission et finablement la saincte cite ou la dicte 
monnoye fu premierement forgie qui porroit dit arsene raconter 
les grans richesses et la grant habondance de vraie marchandie 
par l alkemie des troys dames susdictes avec troys autres grans 
roynes trop plus grans dames que les yy susdictes et leurs 
chevetaines des quelles troys roynes et de leur grant vertu en 
vostre grant voiage vous serés par les troys dames plainement 
enfourmés je ne vous puis celer dit arsene ma grant dolour 
et le vostre aussi car par l alkemie des troys dames 
susdictes commandans les troys roynes toute asye toute europe et 
toute aufrique tres paou de regions inaccessibles exceptees une 
fois furent crestiennes et pour l abscence de l alkemie susdicte 
il n est pas demouree crestienne de yy pars la disme et 
qu il soit vray dit arsene apres moy le tesmoingne 
gregoire le saint pastour et augustin le saint docteur or 
est ainsi pour rafreschir ma dolour dit arsene que grant 
temps a jadis et si long temps qu il n est memoire du 
contraire que les yy roynes en ce monde veans que les gens 
refusoient le fin or de l alkemie des troys dames cy dessus 
dictes et usoient de l or sophistique de la premiere alkemie 
sans dire a dieu les troys roynes s en volerent et si hault que 
onques puis nul ne les pot retrouver et les troys dames un 
grant temps apres demourerent et toutefois par ennuy de ce que 
leur marchandie estoit avilee elles s envolerent aussi et se 
retraierent en la dicte montaigne la ou elles forgent monnoye 
delicieuse si comme a moy et a paou de personnes de ce desert 
a esté revelé si vous conseillie dit arsene a ardant 
desir et a bonne esperance que vous parfaisez vostre 
voiage alant tous iours vers orient et tant alés et volés 
que vous puissés trouver la dicte montaigne et les belles 
dames autres maistresses de l alkemie que je ne suy ne ne 
porroie estre car sans elles c est assavoir sans leur 
science en ma forge mon besant je ne pourroie forgier ne lui 
multiplier prenés donques confort en vous et pensés de l 
errer et afin qu il vous souviengne de moy prenés ma 
potence qui a nom perseverance et la portés avec vous au 
chemin en apuiant sur lui quant vous serés aucune fois 
travailliés de voler et elle vous donra alegance ardant desir 
et sa belle suer prindrent congie du saint homme en lui 
regraciant et n oublierent pas la potence il se midrent a la 
voie et ou chemin disoient l un a l autre o quelle grace 
dieu nous a fait dit ardant desir et bonne esperance 
que nous avons trouvé le preudomme alkemiste qui nous a 
enseigné tout ce que nous avons a faire n est ce pas le 
grant arsene dont la vie des sains peres parle tant qui 
estoit le second a romme apres l empereur et gouvernoit 
tout l empire et tout le monde a laissié toutes ses 
richesses hounours et delis et pour multiplier son besant s 
est boutés en ce desert en une petite logete bien se peut 
dire que ou paou de telz arsenes en ce monde aujourduy se 
trouveroient o quelle grace dieu nous a fait pensons de 
lyement errer et hastivement voler tant que une fois nous 
puissons parvenir a la dicte montaigne 
la tierce rebriche 
comment ardant desir et sa suer bonne esperance se partirent 
du saint hermite et comment a tres grant paine et a longues 
journees volant et cheminant parvindrent a la noble montaigne de 
la biaute du lieu et comment il trouerent les troys dames 
maistresses d alkemie qui doulcement les recuillirent de l abit 
et du nom des troys dames tres hounourees et comment ardant desir 
fist sa requeste aus dictes dames et leur responce 
il se mistrent au chemin passant parmy nubie tendant vers orient 
de royaume en empire et trespasserent maint desert partout 
demandant le chemin une fois en volant l autre fois en cheminant 
et pour abregier la figure finablement a tres grant paine 
parvindrent a la montaigne qui leur sembla plus grande 
asses et plus merveilleuse que arsene ne leur avoit dit et 
la premiere aussi plus large et plus orrible qu il ne 
pensoient il alerent tout entour la riviere et ne trouverent 
nulle entree pour aler a dicte montaigne si volerent oultre 
appertement et se trouverent sur la montaigne en la quelle 
avoit une quantite de hommes et de femmes non pas moult grande 
qui sembloient bien gens de belle vie et de bel estat et d 
autre condicion trop plus gracieuse que les gens de ce monde et 
ne vivoient que de fruis tres delictables qui croisoient en la 
dicte montaigne toute plaine de divers arbres portans fruit et 
que plus est la montaigne estoit toute arousee de 
tres belles fontaines dont les ruissaux arousoient toutes en 
la grant riviere faisant un doulx son par maniere de melodie 
pour doulcement dormir des biaux oyseaux rouges vers blans et 
dorés et de diverses plumages qui partout jour et nuit 
doulcement chantoient je me passe du raconter et aussi 
des biaux palais qui la estoient tous ouvrés a euvre de 
musique des ournemens des palais et des habis des personnes de la 
magnificence de la dicte montaigne en la quelle il ne faisoit ne 
trop froit ne trop chaut et la nuit n avoit point d 
obscurite des merveilles qui y estoient il seroit trop long 
a recorder forsque tant que ardant desir et bonne esperance 
quant il orent bien tout veu il dirent l un a l autre 
vraiement nous sommes en paradis terrestre quant il orent 
bien veu la grant biaute du lieu et revelé a ceulx qui les 
menoient la cause pour quoy il estoient la venus une belle 
pucelle gracieuse appelee print ardant desir par la main et 
une autre nommee attrempee prist bonne esperance et les 
menerent en un tres biau palais la ou les troys dames estoient 
que il aloient querant les quelles forgoient besans d or sans 
grant travail et faisoient trop belle monnoye et si doulcement 
forgoient que le feu de la forge ne rendoit point de fumee ne 
coup de martel n y estoit point ouys et toutes yy forgoient un 
besant qui avoit l emprainte de chascune elles laisserent un 
paou a forgier sans laissier le mestier ce sembloit et 
receuvrent les pelerins tres gracieusement ardant desir et bonne 
esperance veans la magnificence et l abit de ces yy 
dames qu il avoient tant desiré a trouver de joye furent tous 
remplis et de leur merveilleuse biaute et belle contenance 
furent tous esbahis or est a savoir comment ces troys 
dames estoient parees la premiere qui estoit l aisnee 
estoit vestue d une cote de drap de soye plus blanc que nege et 
pardessus portoit un haubert de fin or reluisant et estoit bien 
pignie et les cheveux espars sur les espaules et derriere elle 
portoit sur son chief un biau chapiau d or a perles et pierres 
precieuses et en sa main destre portoit un biau rain d olivier et 
en l autre main portoit un biau bouffeau de belles flours qui 
jamais ne sechoient cest noble dame aisnee des yy suers avoit 
nom alegresse la seconde estoit vestue d une cote d 
escarlate mouree et d un manteau de ce meisme tout gouté d or 
qui li couvroit et le corps et la teste et ne paroit d elle que 
le visage tant seulement et un paou de sa poictrine et faisoit 
une chiere moult humble et moult piteuse et estoit parfaictement 
belle elle tenoit en sa main destre une grant clef d or 
moult bien ouvree et a l autre ses patenostres qui 
relusoient fort ceste seconde dame avoit nom amoureuse la 
tierce dame estoit vestue d une cote vermeille bien estroite d 
un fin veliau carmesin et sainte d une riche saincture d or 
ouvree si portoit sur sa teste moult bien pignie un cercle d 
acier bien fourbi et en sa main destre tenoit une espee d acier 
a yy trenchans et en l autre une petite verge d or en maniere 
de baquecte ceste dame avoit nom bonne aventure quant ardant 
desir et sa suer orent bien contemplé la biaute et mistere de 
ces tres nobles dames qu il avoient tant desiré ardant desir 
print la parole et dit ainsi mes tre chieres et venerables dames 
dieu nous a fait ceste grace que par le bon conseil et 
adrecement du benoist viel arsene qui demeure en egipte nous 
vous avons trouvé et non pas sans grant travail et pour ce 
que nous querons aucun alkemiste qui nous sache 
enseignier a multiplier nostre besant et nous sommes 
enfourmés que vous mes dames estes parfaictes en alkemie si 
vous supplions tres humblement que pour la reverence du 
souverain maistre maistre de la monnoye ayans consideracion a 
nostre bonne volente et que nous sommes cy avolés 
des parties d occident que par vostre grande courtoysie vous 
ayés pitie de nous deux et qu il vous plaise a nous 
moustrer doulcement une partie de vostre saincte alkemie lors l 
aisnee des troys suers c est assavoir alegresse pour 
elles troys print la parole et dit ainsi biaux amis ardant 
desir et vous ma belle amie bonne esperance il est asses 
cogneu au monde et les anciennes croniques le racontent 
comment la riche marchandie que nous faisiemes au monde de 
nostre saincte alkemie du temps que nous y demourames estoit 
multiplié d orient en occident et de midi en septentrion si comme 
vous l avés bien sceu par le saint hermite le viel arsene or 
est ainsi que pour ce que le monde a eu en despit nostre 
noble mestier nous nous sommes cy retraictes et forgons 
par nous meismes sans nul traveil et a grant delectacion par le 
commandement et grace du grant maistre de la monnoye et avons 
emprins de non plus retourner au monde ne de moustrer nostre 
science a nulle personne mortele se n estoit par un commandement 
estroit de nos souveraines dames roynes aus quelles nous tous iours 
obeissons vray est que grant temps a passé que 
nulle creature du monde ne pot passer la riviere enclaint ceste 
belle montaigne forsque vous yy tant seulement bien devés 
donques lever dieu et regracier le souverain prince des 
alkemistes qui vous a fait ceste grace que vous estes 
parvenu a nous voire pour nous veoir et ce biau lieu cy remirer 
et puis en vostre contree tantost retourner ma tres noble dame 
dit ardant desir ayés pitie de nous et du retourner sans 
riens faire ne veullés plus parler ce ramsiau d olivier que 
vous tenés en vostre main destre segnefiant paix et concorde 
ne moustre pas que nous soions chassiés de vostre noble 
presence la seconde suer amoureuse lors ne se pot plus 
tenir de parler ayant compassion de ardant desir et de bonne 
esperance et dit a sa suer alegresse ma belle suer il 
faut avoir compassion de ces gracieux pelerins qui sont 
venues a nous de si lointains pais et lors la tierce suer bonne 
aventure dit mes suers ces pelerins cy pour leur grant 
traveil et leur bonne volente il est rayson que de nous il 
soient conforté mes belles suers dit alegresse puis que 
vous y acordés la chose est grande et paou 
acoustumee il en fault parler a nos souveraines dames savoir 
s il leur plaira que nous doyons a ces pelerins cy 
reveler nostre science 
la quarte rebriche 
comment les troys dames de la riche montaigne c est assavoir 
alegresse amoureuse et bonne aventure menerent ardant desir 
et sa suer bonne esperance aus roynes dessus touchees pour 
determiner de la requeste de ardant desir et de sa suer du biau 
lieu et palais royal et misteres des troys roynes souveraines 
alkemistes et comment la cause de la venue d ardant desir et de 
sa suer fu ventillé en presence des troys roynes du nom des 
roynes et de leurs habis 
le quart chapitre 
pour abregier la figure d ardant desir par ses doulces paroles 
tant supplie que les troys dames determinerent d aler 
devers leurs dames souveraines et mener en leur compaignie ardant 
desir et bonne esperance et la conclure tout ce qui en seroit 
a faire et se mistrent au chemin tous ensemble pour aler 
devers les roynes mais amoureuse aloit tous iours 
devant tant alerent de jardin en vergier qu il trouverent en un 
destroit une tres haulte montaigne de belles flours avironnee et 
estoit si glorieuse qu elle resplendissoit toute de 
lumiere lassus avoit une habitacion si riche et si merveilleuse 
que deviser ne se porroit en la quelle habitacion c estoit un 
palais royal et plus que imperial ou quel les troys roynes 
demouroient et du biau gouvernement du ciel et de la terre et de 
la mer et par especial de l orloge ou pelerinage du povre 
pelerin souvent repetee entre elles yy gracieusement devisoient 
et pour abregier la figure alegresse amoureuse et bonne 
aventure et en leur compaignie ardant desir et bonne esperance 
devant les troys roynes se trouverent et parfaicte la reverence 
deue de chascune amoureuse print la parole et dit ainsi 
aus yy roynes mes dames tres honourees veés cy les pelerins 
ardant desir et sa suer bonne esperance qui sont venus a nous 
d estranges terres et nous ont requis humblement que nous 
leur doyons ensengner nostre riche science de l alkemie et 
multiplier leur besant et alegresse ma suer et moy 
sommes en bonne volente de ce faire mais qu il vous 
viengne a plaisir combien que ma suer bonne aventure ne s i 
acorde pas plainement si sommes venus pour ouyr vostre 
commandement vray est dit a amoureuse pour la 
pitie que j ay de la faulce monnoye qui queurt en leur 
pais et de leur tres grant traveil et aussi de leur bonne volente 
je ne me puis tenir que je ne les recommande a vostre 
debonnairete alegresse lors dit mes tres amees dames il a 
trop grant temps que telz pelerins ne vindrent a nous et par 
especial pour estre enfourmés de la riche alkemie si me 
sembleroit chose debonnaire que mon mestier fust renouvelé au 
monde par vostre commandement et que ces gracieux pelerins cy de 
vostre magnificence ne doyent pas partir sans avoir grace et 
lors bonne aventure aussi comme entrerompant les paroles de sa 
suer a alegresse dit ainsi mes dames tres sainctes et 
tres iustes la requeste de ces pelerins combien qu elle 
semble de toutefois a mon avis elle 
doit estre bien ventillee avant qu elle soit ottroyee de 
vous or est a savoir en brief de l estat merveilleux et de l 
abit de ces troys roynes et aussi de leurs noms les troys roynes 
suers germaines se seoient asses pres l une de l autre 
sur yy thrones de merveilleux ouvrage et en chascun throne 
estoient certaines figures eslevees en fourme de belles vierges 
qui faisoient resplendir tout le throne et entour les roynes 
avoit grant plente de belles josnes damoiselles qui sembloient 
bien estre venues de paradis et quant a la maieste royale les 
troys roynes sembloient trop bien excepté que l 
une en clarte resplendissoit un paou plus que les autres 
et sembloit bien aisnee par semblant voire a la veue 
corporel qui n est pas encores bien purgie la seconde 
estoit vestue d un riche syglaton de fine coulour tres blanche 
semé partout de miroirs reluisans et avoit sur sa teste une 
riche couronne toute plaine sans nulz ouvrage de fin or esmeré 
et estoit sainte d une sainture d or plaine sans nul ouvrage et 
en sa main senestre tenoit une balance et en la destre une 
lance la premiere royne qui se moustroit comme aisnee et 
sembloit bien toute divine estoit vestue d une riche cote 
merveilleusement ouvree de bestes et d oyseaux et d un riche 
mantiau sebelin qui tout estoient de feu mais quel feu d une 
flambe resplendissant et les cuers de doulceur trespercant de 
ceulx qui le regardoient et avoit ceste royne sur sa teste 
une couronne ouvree merveilleusement en un dyademe aussi 
resplendissant et de telle coulour comme le voirre parfondu et 
net dedens le fourniau tout bouillant et briefment son 
tres gracieux viaire et tous ses ournemens es yeux des regardans 
ainsi resplendissoient comme les rays du solail communaument 
font ou moys de may ceste puissant royne tenoit en sa main 
destre une petite crois toute vermeille telle que onques on ne 
vit la pareille et en l autre main portoit un petit 
aignelet d or joingnant a sa poictrine en remenbrance d amour 
fine la tierce royne estoit vestus d une cote 
large et longue d une coulour sanguine resplendissant et 
sembloit que freschement elle fust tainte en sanc et si avoit 
sur sa teste une couronne de fin or en maniere d espines et si 
portoit en sa main destre une belle regle quarree remplie grans 
misteres et en l autre main portoit une pomme d or qui 
demoustroit a menu tout le monde la seconde royne descripte 
avoit nom la riche precieuse et la royne premiere qui apparoit 
aisnee avoit nom doulce amour bien amoureuse mais la tierce 
royne avoit nom la dames des euvres 
la zz rebriche 
comment l une des troys roynes c est assavoir la riche 
precieuse print la parole et en sa sentence se moustroit 
rigoreuse et comment amoureuse et ses deux suers c 
est assavoir alegresse et bonne aventure soustindrent et 
conforterent la requeste d ardant desir et de sa suer 
le zz chapitre 
or retournons a nostre matere quant les yy dames orent 
exposé la requeste de ardant desir et de bonne esperance la 
royne riche precieuse print la parole et dit ainsi il 
passe yy ans voire troys fois ou quatre que mes belles suers 
doulce amour la dame des euvres et moy nous partismes de ce 
monde et de la crestiente pour ce que nos lois et nos decres n 
estoient pas bien gardés et les lois de nos anemis avoient la 
seignourie et pour retrayre le monde especialement les crestiens 
a nous a vous troys dames cy presentes nous vous laissames 
nostre forge de nostre riche alkemie et toutefois en la fin 
vostre monnoie partout fu refusee et la forge habandonnee en 
la quelle on multiplioit les besans si vous en partistes ainsi 
comme malgre vous et vous retraistes par devers nous en ceste 
riche montaigne aussi comme sans esperance de non retourner 
jamais au monde le quel monde n est pas digne d user de si 
bonne monnoye et ores a present a la seule requeste d ardant 
desir et de bonne esperance sans nulle bonne euvre qu il 
sachent moustrer nous requerés que la riche semence de 
vostre belle forge par aventure soit semee es chardons ceste 
requeste a mon avis comme dit bonne aventure n est pas 
legiere a ottroyer ma tres chiere dame dit amoureuse 
avec toute reverence je respondray les pelerins qui cy sont 
se sont trais pardevers vous non pas pour eulx deux tant 
seulement mais pour yy mille autres qui sont de leur religion 
qui jour et nuit lamentent et plourent en faisant 
piteuses tragedies criant a haulte voix o quant revendront les 
belles dames alegresse amoureuse et bonne aventure et 
souverainement la riche precieuse royne de tous biens par 
les quelles nos ancisseurs vivoient en joye et en richesse et 
par leur belle alkemie d un besant faisoient yy mille voire ma 
dame ce dit alegresse il me souvient que en cellui temps 
le monde estoit en si grant repos qu il n estoit nouvelle de 
forteresse et qu il vouloit de nuit dormir soubz son fighier 
faire le pooit riens ne doubtoit et iusques au matin n avoit 
cause de soy esveillier il est vray dit bonne 
aventure en cellui temps les riches marchans qui aucunefois sur 
biaus sommiers portoient yy besans pour l aise de leurs corps 
laissoient les bonnes villes et aloient gesir enmy la forest 
de biere et ne doubtoient larrons ne pillars qui leur venissent 
derriere chascun estoit content du sien et sergans ne 
gaingnoient rien les vignes lors jamais ne failloient ne les 
bestes point n avortoient un grain de fourment mis en terre en 
aportoit cent et les gens longuement vivoient et quant nature 
estoit faillie par viellesse comme une chandaille ilz s en 
aloient que diray je plus dit bonne aventure on ne 
vendoit pas a l enchant les prevostes ne les seaulx des 
evesques n estoient pas a rentes les ames aussi n estoient pas 
baillees a ferme comme une grange que len aferme aujourduy 
toutes choses sont venables et endurcies et de la vraie 
alkemie toutes les loys sont peries il est vray ce 
dit la riche precieuse de ce que poons nous faire ce 
qui est fait n est pas a faire se le monde a son service 
non pas au nostre nous eust avec lui retenu nous y fussiesmes 
volentiers demourees et jusques au jour du jugement mais il nous 
chasserent villainement si ne poons pas faire a present 
toute leur volente c est assavoir de enseingnier nostre 
alkemie dont il ont si grant deffaute lors alegresse et 
amoreuse parlerent un paou a part a ardant desir et a sa 
suer et tantost retournerent par devant les roynes et par la 
bouche de amoureuse dirent ainsi mes tres venerables dames 
confiant de vostre grant magnificence bonte et largesse par le 
conseil du phillozofe theologien et grant alkemien le viel arsene 
ces pelerins cy ne sont pas venus par devers vous tant 
seulement pour aprendre nostre alkemie mais sont venus pour 
vous humblement supplier qu il vous plaise de nous remander 
au monde car il dient que la belle orloge du monde est 
non pas tant seulement destrempee mais toute route et mal menee 
et que la dicte orloge que l ancelle de dieu nature attrempa 
ne fiert plus les coups par les quelx on deust vivre par 
regle et que plus est chascun pense de lui nul ne 
pense d autrui les vices sont assis en chaiere et les 
vertus sont mises derriere et fait on de vertu vice et 
de vice vertu et franc arbitre prent tous iours son contraire 
qui veult bien vivre il est gabés et du contraire il 
est loués partout regne orgueil avarice et luxure 
barat tricherie et ordure et n atendent que la venue d 
antecrist qui faindra estre jhesucrist si nous dient ces 
pelerins que s il nous plaisoit de rechief au monde retourner 
nous feriesmes tous ces maulx reparer et par nostre saincte 
alkemie seroit rapaisié le souverain maistre du besant cellui 
qui donne vie bonne aventure se commenca lors un paou a 
amolier et a l oppinion de ses suers ne vost plus contralier 
mais la riche precieuse atout sa balance se tenoit 
tous iours en sa rigour et disoit que bien li plaisoit que les 
pelerins fussent bien enseingniés pour ce qu il avoient 
tant travaillé mais que les troys suers deussent au monde 
retourner en ce dit elle je n y voy pas bien cler et en 
ce ma sentence je di pour ce qu il est escript 
les troys suers respondirent a leur chevetaine 
la riche precieuse attendue et supposee nostre vraie obedience 
vostre volente est la nostre ne sans vostre commandement et 
bonne disposicion jamais chose ne ferons mais de ceste nouvelle 
proposicion vous plairoit il que nostre tres hounouree dame 
doulce amour vostre tres amee suer aisnee en desist son 
oppinion qui sans mot dire jusques cy a tout ouy le et le 
la riche precieuse respondi il me plaist bien car 
tout ce qui est mien est sien 
