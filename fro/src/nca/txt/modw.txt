oez seignurs pur deu vus pri 
cument li munz ert peri 
a la glorie dunt il chai 
par jesu crist reverti 
quant adam par sun peche 
de parais esteit jeté 
deus en ot grant pite 
de ceo qu il ert issi dampné 
pur restorer la nature 
que fete fud a sa figure 
char recut e nette e pure 
cum nus trovum en escripture 
ki fud pur nus en cruiz penee 
e a mort a tort liveree 
par cele gent desmesuree 
a qui la lei fud ainz dunee 
joseph qui fu d arimathie 
mult l ad bel acuillie 
e en sepulcre ensevelie 
dunt deu leive de mort en vie 
li diables qui tant ert fort 
destruit est par ceste mort 
kar ceo qu il ot cunquis a tort 
tut ad perdu sanz nul resort 
seignurs issi cum vus oez 
fud le dammage restorez 
que adam cunquist a siz lignez 
par la prise del frut viez 
pur ceo vus voil joe veir cunter 
qui de mort se volt salueer 
le chemin cuveient aler 
que deu ala u periller 
cum li seint apostre firent 
ki dampnedeu en char servirent 
ahans dolurs pur lui suffrirent 
e tut le mund pur lui guerpirent 
e les autres seinz plusurs 
cum martyrs e confessurs 
seinz hermites bons pasturs 
ki deu servirent a grant dolurs 
e de puceles ke purrum dire 
certes ne puet nul quer suffire 
lur grant travail lur grant martire 
ne lur turmenz pur rien descrire 
le quer destreignent de folie 
la char tendre de villainie 
ne sai cument par quel veisdie 
n es ad nature en seignurie 
nature nun oez pur quei 
kar de nature est la lei 
hair mesaise feim e sei 
la char nurrir en grant requei 
certes le funt tut autrement 
kar feim e sei communement 
ahan dolur travail turment 
pur deu sustenent suffraument 
par mesaise lur cors chastient 
par chastete a deu se alient 
pur humblesse tuit acumplient 
les cumanz deu u eles se fient 
pur lur travailz melz descrire 
de une vus voil cunter e dire 
par quel travail par quel martyre 
del ceil cunquist le grant empire 
u ele tuz jurs regnera 
od sun espus que tant ama 
ceo est jesu qui salvera 
les bons e les malveis dampnera 
modewenne fud numee 
de ses parenz quant esteit nee 
de quel lignage fud engendré 
vus dirum si vus agree 
en icel tens ancienur 
uns reis esteit de grant valur 
en yrlande out grant honur 
kar de cunnouth esteit seignur 
ceo ke avum apris 
al language de cest pais 
maheu ot nun ceo m est avis 
si out des sons grant los e pris 
tost quant fud de ferm eage 
par cunseil de sun barnage 
muiller prist de grant parage 
que mult esteit preuz e sage 
fille esteit d un roi poant 
qui mult ert pruz e vaillant 
dalbranahit le vunt numant 
e le petit e li grant 
de duvelin ad la seignurie 
que tant est forte e garnie 
la tere tute que ad en baillie 
par grant saveir governe e guie 
de li n plus mais que dire 
nus trarrum a la matire 
qu enpris avum a descrire 
que mis curage trait e tire 
cist rei maheu dunt ai cunté 
fille out de grant bunte 
gent out le cors e acesmé 
e de ducur enluminé 
deu qui en main nature 
la furma par tel mesure 
qu en sun semblant n en sa porture 
nen ad teche de desmesure 
la belte fait a preiser 
ceo m est avis e a loer 
que l esperit ne set blescer 
ne en orguil le queor lever 
mais icele que n at valur 
pur veir est vaine kar plusur 
cheent tost en grant errur 
pur la bealte de la culur 
ceste dame n est pas cheue 
pur bealte que eit eue 
kar tant tost cum est issue 
de juvente en melz se mue 
kar par vou a deu se alie 
par un esvesque de seinte vie 
pur eschivre la folie 
que les malveis destreint e lie 
si vus dirrai bien cument 
ad tut guerpi cest mund present 
cunfort d ami e de parent 
pur deu servir devotement 
cist evesque dunt faz memoire 
cum nus cuntent li estoire 
par l envei de l apostoire 
celestin qui set en gloire 
as yrreis vint pur precher 
le nun jesu e salueer 
les mescreanz d encumbrer 
ceo fu patriz que deus out chier 
tant par la tere est xxx 
qu il al pais est entré 
que li reis ad en poeste 
maheu li pruz e le sené 
modewenne la deu amie 
ki ert de grace replenie 
mult ferement s en est esjoie 
de la nuvele que ad oie 
pus sanz nule demuree 
a l ainz que pot s en est alee 
a seinz patriz qui ad preché 
la lei jesu que li agree 
en sun sermun lur ad mustré 
cument li mund ke fu dampné 
par le frut que fu veé 
par jesu crist est restoré 
' seignurs " fait il ' ne quer mentir 
ki al ceil volt revertir 
travail e peine estoet suffrir 
chastete amer le mund hair " 
modewenne qui l ot parler 
mult se prent a purpenser 
cument se puisse eslocher 
del mund que veit issi changer 
cume branche que est flurie 
que tost apres deveint flestrie 
si est de hait de ceste vie 
folie fait ke trop s en fie 
quant asez se est purpensee 
desque l evesque s en est alee 
e dit que a deu se est voee 
pur ceo requert que seit velee 
li evesque qui est garni 
del seint esperit si respundi 
' jesu crist par sa merci 
pur ki li mund as tuit guerpi 
te doint fille sa beneisun 
e jeo par grant devociun 
abith de la religiun 
vus doins en seintisme nun " 
quant li evesque l ad sacree 
une pucele li ad liveree 
sa cusine par nun athee 
que a deu se ert voee 
pus les puceles cumanda 
a un seint hume qu il mult ama 
qui en deu les cunferma 
e lettrure lur enseigna 
modewenne la deu ancele 
que tant par est e bone e bele 
en cele lei que tient novelle 
par grant saver son cors chaele 
par feim par sei sa char chastie 
ne volt que seit enorguillie 
pur quei perde la manantie 
que deu premet en l autre vie 
sun grant travail sun gref martire 
ne poet nus hom pur ren descrire 
des oilz plure de quer suspire 
par jeune fait sa char defire 
tant aime deu e sun servise 
de qui amur ele est esprise 
que la ne la feintise 
de ciest secle ren ne prise 
ciel ad sun queor fermé 
pur ceo ad pur deu tuit lessé 
la glorie veine del mund dampné 
ki ceus deceit dunt est amé 
ses parenz fait cunvertir 
e lur errur a relinquir 
la lei jesu lur fait tenir 
qui vint le mund de mort garir 
la lumere que est esprise 
sulum la lei de seinte eglise 
ne deit en nule guise 
en cuverture ne en ubli mise 
ne poet estre bien celee 
la cite que est fermé 
sur muntaine halt levee 
que ele ne seit mult esgardee 
ne poet la dame ses bens celer 
quant dampnedeu les volt mustrer 
sa fame fait par tuit aler 
par tels vertuz cum voil cunter 
ceste dame dunt ai cunté 
un enfant de grant bunte 
acuilli ad en amiste 
e fait nurrir par grant cherte 
cum par l escrit l avum apris 
luger ot nun ceo me est avis 
quant ot passé u cink anz u sis 
a lettres l ad la dame mis 
a un jur avint issi 
ne sai cument par deu ceo qui 
modewenne le suen nurri 
apele a sei e dit ' ami 
beal fiz " fait ele ' ca entendez 
en la pasture vus en irez 
e ceste vache garderez 
od sun veel ke ci veez " 
l enfant respunt ke bonement 
frad le suen cumandement 
pus sanz nul arestement 
s en est alé jousement 
veez cument lui eschei 
de la forest un leu issi 
qui sunt veel lui ad ravi 
l enfant le veit si s en fui 
n en ad pur veir talent de rire 
des oilz plure del queor suspire 
sas dras derunt ses cheveus tire 
ne set que feire ne que dire 
a sa dame veint plurant 
sum dammage mult pleignant 
quant ele le veit venir plurant 
' que as tu " fait ele ' li meien enfant 
le veel " feit il ' avum perdu 
cument bel filz que est devenu 
un chien le vus ad tolu 
a force pris e abatu 
filz " fait ele ' tu prenderas 
le mein bastun si t en irras 
la u la beste hui lessas 
que ca venge lui dirras " 
luger s en vait ignelement 
qu il veit u il l atent 
del bastun le feirt suvent 
si lui dit irreement 
' par mei ma dame vus comande 
que a li vengez e ben vus mande 
que mar veis la viande 
ke tu preis en ceste lande " 
quant la voiz ad entendue 
oez merveille de beste mue 
a la dame est tost venue 
e as piez li est cheue 
en sa manere merci li crie 
la dame l entent si l chastie 
' culvert " fait ele ' pur ta folie 
tei cuvent changer ta vie 
des ore tu ne tun lignage 
pur tun maisfait e tun utrage 
james ne fras dammage 
de nule beste se n est salvage 
tu la vache garderas 
le qui veel devoré as 
encuntre nature le ameras 
e cum ta mere siweras 
e tu serras de lui amé 
cum fud li veel que as mangé 
bien as oi que t est chargé 
va t an atant tu as cumge " 
le leu s en vait ignelement 
quant out oi sun jugement 
sulum le suen devisement 
fait a sun cumandement 
le leu repeire a la pasture 
de la vache enprent la cure 
tut ad changé sa nature 
oez seignurs quel aventure 
or est cum filz e cum pastur 
ki ainz fud lere e tolur 
u einz ot ire e haur 
encuntre ad ore amur 
grant est avenu 
ceo m est avis de cest leu 
quant ceus qui de li sunt eissu 
ne sunt duté ne point cremu 
tuz sunt damaches e privez 
nul n est par els damagez 
el frunt devant sunt estelez 
cum si deu les eust merchez 
leu estrange ne poet durer 
pres d iluec ne cunverser 
si nul i veint pur robber 
trestuz vunt a l encuntrer 
la merveille e la aventure 
desqu a hui uncore dure 
ki li leu la pasture 
e les avers en lur cure 
la novele quant est suwe 
par le pais e espandue 
a la lei deu est cunvertue 
la gent que ainz ert mescrue 
la gent paene que ert malueise 
par diable dunt ert esprise 
que enemi sunt a deu servise 
e a la fei de seinte eglise 
dampnedeu unt tuit loé 
que de mort les ad salvé 
par sa merci e sa bunte 
de ceste dame dunt ai parlé 
a li repairent halte gent 
reis e cuntes mult suvent 
qui de lur or e lur argent 
soventes feiz li funt present 
mais la dame sulum l escrit 
a son eos reciut petit 
en deu ad mis sun delit 
pur qui li mund ad en despit 
eglises fait par tuit lever 
par le pais e dedier 
nobles puceles i fait veler 
qui a deu se vunt duner 
seignurs aiez en remembrance 
ceste dame kar sanz dutance 
aver poez mult grant fiance 
ad aver par li mult tost legance 
de vos mals e de vos pechez 
quant nus serum trestut jugez 
sulum nos mals e nos buntez 
ki fait avum en tuit nos eez 
que deus i seit plus honuré 
s il vus vent seignurs a gre 
plus vus dirrai de la bunte 
de modewenne dunt ai parlé 
kar davi dit enz al sauter 
cum nus l avum oi cunter 
ke deit bien deu loer 
en ses seinz e honurer 
ens el pais u sa meisun 
aveit la dame dunt nus parlum 
recetté sunt deu fel larun 
que guastent tute la regiun 
a une nuit tant errerent 
ke al muster aprismerent 
dous vaches que i troverent 
par larecin en amenerent 
tant lungement les unt chacees 
que a une ewe les unt menees 
mes tant chaudes les unt trovees 
cume s il fuissent eschaufees 
entrer n i poent pur murrir 
ne la chalur sustenir 
ne il n oserent revertir 
pur tuit l aver d ici qu en tyr 
or vunt arere ore vunt avant 
les ewes vunt par tuit cerchant 
mais cum plus les vunt tastant 
e plus chaudes les vunt trovant 
ore ne sevent que poent faire 
quel part turner ne quel part traire 
tant la trovent de mal aire 
que nul ne siet quel cunseil creire 
la ne poent demurrer 
ne areire n osent returner 
altre veie vunt chercher 
par unt il puissent eschaper 
trestute nuit unt si erré 
e les deserz enviruné 
eschaper quident pur verite 
od l aveir qu il unt emblé 
mais quant li jurs esteit venu 
bien se sunt aparceu 
par le muster qu il unt veu 
qu il sunt pris e cunfundu 
ore veient bien ki lur peche 
les ad mort e encumbré 
si dampnedeu pur sa bunte 
de lur maisfait ne prent pite 
ore se pernent a cunsiller 
quant il veient le grant mester 
a la dame vuldrunt aler 
de lur maisfait merci crier 
a l entreie de l abbeie 
repentant sunt de lur folie 
pur deu requerent que les guie 
a modewenne la deu amie 
quant a la dame sunt venuz 
devant se piez li sunt cheuz 
cuntent lui les granz vertuz 
k il unt la nuit en els sentuz 
funt s il ' dame merci aiez 
de ces chaitifs que ci veez 
ke nus par vus seum salvez 
al jur u serrum tuit jugiez 
merci aiez pur deu amur 
mes fiz " fait ele ' n aez pour 
jesu en croiz a grant dolur 
suffri la mort pur pecheur 
ore vus gardez de mesprisun 
si recevez confessiun 
si averez pur veir pardun 
de vos pechez e garisun " 
il respunent que bonement 
sulum le suen devisement 
frunt le suen cumandement 
atant de tere sus les prent 
quant de tere les ad levé 
e en deu cunforté 
cunge lur dune si s ad seigné 
tant s en sunt alee 
quant la novele est puplee 
tute la gent de la cuntre 
la vertu deu en unt loee 
e modewenne la honuree 
par cest los que ad cunquis 
cent cinquante del pais 
gentiz puceles de mult grant pris 
de nuneine le abith unt pris 
ne s est pur ceo enorguillie 
modewenne la deu amie 
mais tant de plus sun cors chastie 
par feim par sei par dure vie 
cest miracle cunté avum 
cum enz el livre le trovum 
ore est mester ke l entendum 
e la dame de queor preum 
que ele nus seit tuz jurs aidere 
vers dampnedeu par sa preere 
que nus ne perdum la lumere 
que perdu unt la gent pechere 
ki par orguil e par envie 
par malveiste par lecherie 
ke il firent en ceste vie 
de ceil perdrunt la manantie 
modewende s est purpensee 
ke de grace ert alumé 
ke pur la gent dunt est preisee 
partir vuldra de la cuntree 
les granz honurs ne poet suffrir 
que li fait ainz uuolt fuir 
pur sun seignur de melz servir 
de munt focard s en volt partir 
issi fud le liu numee 
ou la dame ad cunversé 
ronan sun frere ad apelé 
si li ad suen quer mustré 
icist ronan pur deu amur 
e par essample de sa sorur 
guerpi ad le grant honur 
d un realme dunt ert seignur 
pus li fist deu grant gwerdun 
kar par sa grant religiun 
de halt evesque lui fist le dun 
par commune electiun 
' frerre " fait ele ' vus cuvent aler 
les deserz par tuit cercher 
si vus puissez nul liu trover 
u abbeie puissum fermer 
u nus puissum deu servir 
plus a talent e a pleisir 
kar nus ne poum ci garir 
pur la gent que vei venir " 
cil est alé mult bonement 
sulum le suen devisement 
cerché ad tant lungement 
ke liu trove mult a talent 
funtaine clere e serie 
bois pasture e praerie 
la place trove bien garni 
de quanque afeirt a abbeie 
quant d iluec est repairé 
a la dame ad tuit mustré 
del duz liu qu il ad trové 
e ele en ad mult deu loé 
les dames ad fait auner 
al chapitre e asembler 
kar iluec lur volt mustrer 
la achaisun de sun aler 
' anceles deu e amies 
beisez vers mei vos oies 
ki pur deu avez guerpies 
de cest mund les mananties 
preium deu a une cort 
qui cels salva par sa mort 
qui diable cunquist a tort 
que nus doint de ceil cunfort 
requerez deu ki a sun pleisir 
par la grace del seint espir 
icele de nus nus doinst choisir 
ke sache e puisse cest liu tenir 
kar mei estot aler aillurs 
ne vus deit peser sorurs 
n en devez aver tristurs 
si jeo m en vois pur vos honurs 
mei estot pur veir aler 
ne purraie pur ren laisser 
pur ceo vus coveint purveer 
que digne fust a cel mester " 
quant sa reisun unt oie 
n i ad cele que s en rie 
la dame l entent e les chastie 
fait ele ' filles ne vus mie 
descunsillés ne vus larrai 
si jo vois jo revendrai 
a tele vus cumanderai 
u jeo tres bien m afierai " 
atant se met premerement 
en oreisun od le cuvent 
tant prient deu devotement 
que la dame bien entent 
par l esperit de prophecie 
dunt ert esprise e garnie 
que sa preere esteit oie 
atant se live e deu mercie 
l abesse s en est livee 
de l oreisun quant l ot finie 
une de sors ad apelé 
que orbilla esteit numee 
iceste fud de halt parage 
de bonez genz de grant lignage 
tutes celes de sun eage 
passot de sen car mult est sage 
l abesse li dist atant 
' fille " fait ele ' venez avant 
de part deu le tuitpoant 
icest mester vus cumant " 
quant la parole ad entendue 
a piez lui est mult tost cheue 
la char li tremble le cors tresue 
de dreit anguisse la culur mue 
' dame " fait ele ' merci aiez 
pur deu amur e sez buntez 
de cest mester ne me chargez 
ne sui digne bien le savez 
par ma bealte e mun eage 
aueint puet grant damage 
par la foreine gent salvage 
tost pureit changer mun curage 
par la bealte de ma culur 
chair purraie en grant errur 
pur ceo vus pri pur deu amur 
ke ne me chargez de cest honur 
bele fille ne dutez pas 
ja pur cest fait mal n averas 
la vertu deu en tei verras 
par la culur ke changeras " 
veez cument li fait changer 
la culur de cel vis cler 
cume l avum oi cunter 
ele li vait al vis suffler 
puis la ceint de sa ceinture 
oez seignurs quel aventure 
encuntre raisun de sa nature 
vis li change e chevelure 
li vis li chet la culur mue 
la bealte li est chaue 
la face clere li est fruncue 
la teste bloie est chanue 
' orbilla ma bele amie 
desoremes ne dutez mie 
que pur belte seez ravie 
or vus cumand cest abeie 
orbilla fus ainz numee 
quant en bapteisme fus levee 
des ore serras appelee 
servilla la benuree 
si pur quei volez oir 
ben vus dirrai tuit sanz mentir 
kar ore tei estut servir 
a trestutes pur deu plaisir 
e les dames ke ci veez 
en bien en pais les garderez 
sur tute rien les servirez 
sanz orguil que i aez 
ne devez quere seignurie 
en tun mester ne en baillie 
kar en umblesce que plus se plie 
plus serra la deu amie 
ceo vus dient li euuangire 
que ne uus oez chanter e lire 
ainz l avez oi descrire 
pur ceo n estot de ceo plus dire " 
quant l abesse ot finee 
sa paroles e terminez 
les dames tutes sunt levee 
ke laenz erent aunez 
loent deu comunement 
en alte voiz devotement 
e orbilla numeement 
que issi changé se sent 
ne se volt mes escuser 
servilla de cest mester 
le liu enprent e le muster 
od les dames a guverner 
quant cest ovre est acumpli 
si cum jo vus cunt ici 
al liu que deu li out chousi 
modewenne s en departi 
tutes les dames ad seignees 
e as meins deus cumandees 
quarante sunt od lui alees 
de plus sages de plus senees 
de cest miracle ne voil plus dire 
ne mie pur ceo que la matire 
se defaille ainz voil descrire 
un autre grant u mis queor tire 
munt focard quant fud partie 
modewenne la deu amie 
en la galdine degarnie 
fait un abeie 
cellesdiue la fait numer 
cum oi l avum cunter 
que fait funder 
suz le pie d un alt rocher 
la s est la dame abrié 
od ses cumpaignes e herbergé 
que i ad menee 
ne vus poet estre acuntee 
kar la place trove nuwe 
n i truve rien dunt seit pue 
fors la racine e herbe crue 
dunt sa char ad sustenue 
pur le piment e le clare 
e autre beivre especé 
dunt ot jadis a grant pleinte 
la funtaine acuilt a gre 
tant par meine estreite vie 
que li diable en ad envie 
or oez par quel vesdie 
venger se volt s il ad baillé 
quant par ne se pot venger 
sa grant dolur li adverser 
espris ad un fel porcher 
al rei macho pur li grever 
en tant ad son queor espris 
li diable dunt est suspris 
qu en quanque il set ad poer mis 
de oster la de cel pais 
li fel culvert ne poet suffrir 
ke nule de dames puisse issir 
en la forest pur rien cuillir 
dunt ele se puisse sustenir 
la forest lur ad vee 
nule n i poet aver entree 
si nule i est mes truvee 
bien lur dist qui iert gabbee 
quant la novele ad oie 
modewenne deu deprie 
qu il abate la felunie 
de cel culvert qui s cuntralie 
deprie deu pur ses buntez 
ki li felun desmesurez 
pardunt ait de ces pecheez 
ke a la fin ne seit dampnez 
quant faite ad sa oreisun 
ne demure si petit nun 
que li porcher dunt nus parlum 
laisse tute sa meprisun 
de sun mesfait mult se repent 
kar bien veit e entent 
ke deu prendera gref vengement 
si pite de li n en prent 
tost s en vait a l abbeie 
a l abbesse merci crie 
ke sa alme ne seit perie 
pur sun peche e sa folie 
la dame le prent a cunsiller 
si li dist ' mun bel fiz cher 
pur dampnedeu vus voil prier 
gardez vus bien de meserrer 
si de ren mespris avez 
de l adresser ne vus targez 
kar a la mort tuit truverez 
e bien e mal que fait avez 
ceste vie n ad duree 
plus que stupes enbrasee 
dunt la flambee e la fumee 
en une eure est trespaseie 
si vait la roe de ceste vie 
ne larrai que ne l vus die 
quant est halt aval se plie 
par la mort que nul oblie 
rei ne cunte ne barun 
ne poet aver de mort pardun 
murrir l estot voil il u nun 
chevaler clerc e garcun 
alisandre le cunquerant 
ne li autre rei poant 
pur ren qu il usent en lur vivant 
de mort ne lur poet aver garant 
sanz repeir s en sunt alee 
de quanque il orent conquesté 
oveoc els n unt ren porté 
fors lur bien e lur peche 
ore lur est lur bien meri 
e lur peche tuit autreci 
pur ceo beu fiz pur deu vus pri 
amendum nos mals ici 
si mort nus poet susprendre en mal 
turnez sumus pur veir aval 
u li traitre criminal 
sires est e seneschal 
ceo est enfern u li pecheur 
travail sustenent e dolur 
e sanz repos sunt en ardur 
en oscurte e en puur " 
quant cest sarmum est terminez 
cist porcher est repairez 
a la forest jous e lez 
renddant a deu merciz e grez 
mais lui achet une aventure 
dunt se dolt a desmesure 
kar des avers k il out en cure 
rien n i trova en sa pasture 
il vait le bois par tuit cerchant 
e ses avers par tuit querant 
mais quant n es truve de mentenant 
a l abbesse vait plurant 
tantost cum est a lui venu 
devant les piez li est chau 
' merci " fait il ' pur jesu 
kar mais aveirs ai tuit perdu 
mort su ma dame e decunfit 
le men seignur sanz nul respit 
me ocira " la dame dit 
' ore escutez un sul petit 
les avers que gardé as 
seez tu beu fiz u le lessas 
oil " fait il ' mes trestut las 
sui de quere mes n i sunt pas 
alez dreit la ne dutez mie 
vos les troverez sanz boisdie " 
le vilein ot que ele est garnie 
de la grace de prophecie 
tost s en vait si ad truvé 
unkes ainz ne fud plus lee 
de joe ad un porc tué 
e par pieces detrenché 
areire vait ignelement 
a l abbesse od sun present 
requert la dame devotement 
ke ele en prenge a sun talent 
partie face enveer 
as autres dames a lur manger 
' beau fiz " fait ele ' mun ami cheer 
nus ne devum de char taster 
car peissun avum laissé 
pur dampnedeu servir a gre " 
le vilein le ot si est desvé 
ceo qu il ad sun porc tué 
modewenne que tant est sage 
bien entent le suen curage 
qu il est dolent pur sun damage 
si lui dist en sun langage 
' fiz " fait ele ' ne vus dotez 
vostre porc recuverét 
e guerdun de deu averez 
u est la char ke la portez " 
quant la char li fud portee 
pusque ele ad un poi uree 
la destre ad en halt levee 
e al nun deu seignee 
la char aune si se reassemble 
al vilein merveille semble 
de pour la char li tremble 
le porc releve de meintenant 
le vilein trestut veant 
del miracle que est grant 
mult se vait esmerveillant 
' beu fiz " fait ele ' tu t en irras 
od tun porc ke ci portas " 
e il respunt ' dunc seie jeo las 
se si m en part ceo serreit gas 
ainz vus voil pur deu preer 
qui par vus me volt salver 
quant vus ne plait de porc manger 
que vus voillez otrier 
que jo puisse en cest boschage 
quere beste que seit salvage 
par tant serreit le men curage 
trestuz les dis de mun eage 
en dampnedeu recunfortez " 
ele respunt ' dunc en alez 
e ceo que primes troverez 
sanz demure nus aportez " 
il s en vait joius e le 
oez merveille e verite 
un cers de gresce ad trové 
par les perches atachés 
en l espeise de un buissun 
e il i curt tuit de randun 
u de cute u de bastun 
a tere abat la veneisun 
sanz limer e sanz brachet 
sanz arc sanz seete sanz berselet 
desuz l espeise en un planet 
la veneisun a tere met 
de la preie deu mercie 
sanz plus qu il seit de venerie 
ne sai cument par quel veisdie 
le cerf ad trait a l abbeie 
la veneisun ad presentee 
a l abbesse quant l ad trovee 
unc ceo quit ne fist furchee 
ne la hanche ne fud levee 
la dame acuilt le suen present 
e cil merciz e grez li rend 
puis se abeisse e cunge prent 
si s en vait jousement 
la vertu deu n e pas celee 
car le porcher l a nunciee 
dunt la dame fud mult preisee 
cest miracle voil finer 
ne voil plus dire ne cunter 
un autre grant voil cumencer 
si vus pleist a escuter 
cunter vus voil un aventure 
cum le trois en escripture 
chascum i mette pleine cure 
de l escuter si mesure 
la dame est tant an pris crue 
par sa bunte quant fud sue 
sa fame est par tant crue 
que a seint patriz en est venue 
il en est joius e lee 
del bien qu il ot ad deu loé 
vint chapeleins ad apelé 
si lur ad dit en segre 
' seignurs fideil e mes amis 
ne l puis nier mult ai mespris 
quant unkes ainz ren n enquis 
de modewenne que ad tel pris 
que fille fud le rei poant 
maheu le pruz e le vaillant 
or vus pri e cumant 
ke a li algez de meintenant 
a cellesdiue vus en irrez 
e sa vie tute enquerrez " 
sa destre leve si ad seignez 
e il se sunt atant alez 
par lur jurnees tant sunt alé 
que as guastines sunt entré 
u robbeurs unt encontré 
qui mort les unt a grant peche 
tant par sunt de fel curage 
li traitre larun salvage 
n es esparnient pur nul prestaege 
mort les unt enz al boschase 
quant cel ovre unt achevé 
li larun desmesuré 
lur espuille unt aporté 
e les cors al cham laissé 
modewenne la deu amie 
qui de grace ert replenie 
quant la novele ad oie 
poez saver mult est marie 
quant de ovre fud acertee 
que esteit issi chevee 
un petit s est purpensee 
e puis a tere s est jetee 
e prie deu par sa merci 
qui a busoig unc ne failli 
a nul qui l eust a gre servi 
qu il ne la mette en ubli 
que li doint force e poer 
ke ele puisse sanz encumbrer 
a l abbeie les cors porter 
de martyrs pur enterrer 
que ele ne seit desturbee 
par cele gent desmesuree 
mais ainzque ele eit bien achevee 
sa oreisun u terminee 
un angle del ciel a lui decent 
de qui lumere le liu resplent 
' ne te tamez " fais il ' nient 
amie al rei omnipotent 
modewenne ne dutez mie 
ta preere est bien oie 
kar reisun est quant amie 
al rei del ciel qui tuz nus guie 
kar alez dunc ne vus targez 
al champ u sunt les cors lessez 
a l abbeie les aportez 
od grant honur les enterrez 
de nule rien n eez pour 
kar celui pur qui amur 
as guerpi le uein errur 
del mund malveis te frad honur " 
de la novele se esjoist 
graces en rend a jesu crist 
puis sanz respit que i preist 
la dames tutes auner fist 
' filles " fait ele ' que ferum 
de martyrs qui li larun 
oscitrent l autrer par traisun 
alum les quere nus vus prium 
kar peche ert e grant utrage 
si nul chien u leu salvage 
les adesast cel boschage 
u sunt ocis de grant damage 
duce dame aiez pite 
pur dampnedeu de majeste " 
funt les dames ' ne seit pensé 
icest ovre qu avez mustré 
si nus issum de l abbeie 
nus cremum la felunie 
de ceste gent ne dutez mie " 
fait la dame ' kar aie 
nus est pur veir de ciel plevie " 
atant s en vunt sanz cuntredit 
n i pernent terme ne respit 
mais ne demure que un petit 
que ne se tiengent a descunfit 
li larun par lur espie 
la novele unt bien oie 
ke modewenne la deu amie 
issue esteit de l abbeie 
la novele bien lur agree 
quant ele lur fud nuncie 
la vertu deu unt juree 
ke ele i serrat encuntree 
atant s en sunt tuit armez 
de lur aguait desenbuchez 
les dames les unt avisez 
pour unt grant seur seez 
' dame " funt eles ' cument serra 
de ces laruns veez les la " 
la dame lur dist ' vus verrez ja 
grant merveille quant vendera " 
li lere ourent un avoié 
que glovenant fud apelé 
cil ad les fous tuit cunté 
si ad cinquante sis truvé 
puis le dames recunta 
e autretant i truva 
de joie qu il ad si escria 
' seignurs " fait il ' entendez ca 
chescun de nus poit choisir 
de celes dames a pleisir 
mes jo me voil pur veir tenir 
a modewenne que vei venir " 
puis les vait mult hastant 
e les fous vunt siwant 
chascun la suwe vait eslisant 
aveir en quident lur talent 
quant ele les veit si esprimer 
ele vait tost e l encuntrer 
sa destre cumence a lever 
e la croiz entre els fermer 
mais par la force e la vertu 
de cel signacle qu il unt veu 
ne sai cument est avenu 
a tere sunt trestuz chau 
n i ad un sul de cele gent 
ki ne dorme fermement 
e les dames tuit ensement 
sulum l estorie que pas ne ment 
treis jurs enters unt dormi 
e treis nuit tuit autresi 
unc nul sa place ne guerpi 
des il vint al samadi 
la u la dame giseit 
enz en la place e dormeit 
un avisiun i veit 
que pas celee estre ne deit 
un angle i veit o grant lumere 
a li descendre en la forere 
si li dist ' amie chere 
ne vus dutez kar cist pechere 
par vus serrunt amendez 
e li plusurs par vus salvez 
od mei vus venez 
e gluvenant en menez " 
andui sunt ravi atant 
modewenne e gluvenant 
li angle qui s vait cunduant 
les peines d enfern lur vait mustrant 
la grant peine e la grant dolur 
que sustenent li pecheur 
que fin n averunt a nul jur 
pur lur folie e lur errur 
e altres peines lur sunt mustrees 
ne poent acuntees 
nun pur veir ne nis cuntees 
que sunt a perduz aprestees 
puis a ceils les ad mené 
tute la joie lur ad mustree 
gluvenant ad regardé 
si veit un sege de grant clarte 
' dame " fait il ' enquerrez 
cel seege la que vus veez 
a qui os seit aprestez 
qui par est de grant clartez " 
sa priere la dame otrie 
e dist a l angle ' ne peit mie 
cel siege la nus reflambie 
qui l avera " fais il ' amie 
uns evesque keim ad nun 
suwe est la mansiun 
jesu lui ad doné le dun 
pur sa grant religiun 
ici serrunt li deu ami 
quant del cors serrunt parti 
la lur serra bien merci 
quanque qu il averunt pur deu guerpi 
mais en enfern en la puur 
la serrunt li pecheur 
li lechere li robeur 
qui unc vers deu n orent amur " 
puis les sumunt del repairer 
kar n i poent plus targer 
s il del partir funt danger 
ne vus devez esmerviller 
mais puis sanz demuree 
la dame se sent esveillee 
en estant s en est drescee 
de la tere u ert cuchee 
' seignurs " fait ele ' or vus levez 
ka le ters dit est ja passez 
que vus ici dormi avez " 
treis feiz lur dit ' levez levez " 
atant se sunt tuit esveillé 
del lung sumeil u unt esté 
chascun ad aultre regardé 
cum gent que sunt de sens changé 
quant se purpense gluvenant 
de ceo que vit en sun dormant 
a la dame de maintenant 
alé s en est tuit en plurant 
quant a la dame est venu 
as piez li est tanttost chau 
' dame " fait il ' pur jesu 
aiez merci de cest perdu 
merci vus cri merci aiez 
de cest cheitis que vus veez 
que mis ne seie pur mes pechez 
en pui d enfern od les dampnez " 
la dame atant lui respundi 
' n aez pour le men ami 
kar jesu crist la mort suffri 
pur tele gent si cum jo qui 
par l ewangire poez saver 
que jesu vint pur apeler 
les pecheurs e pur salver 
pur ceo ne deis deseperer " 
entre les aultres ot un meschin 
preuz e beaus de mult grant lin 
si nuns esteit numé afin 
si esteit germein cusin 
a gluvenant li robbeur 
mais quant cil vit le grant dolur 
que cil mena e la tristur 
pitez en ad e grant tendrur 
puis s en leve ignelement 
devant la dame sun cors estent 
des oilz plure pitusement 
e dit ' dame vers mei entent 
glovenant que jeo vei ci 
par vus s emende si cum jo crei 
e jo des ore servise e fei 
pramet a deu andreit de mei 
de lui ne puis pur rien partir 
mis uncles est ne l voil guerpir 
deu voldrai od lui servir 
e la fei par tuit tenir 
ne guerpirai la cumpainnie 
de gluvenant ja en ma vie " 
la dame s en est mult esjoie 
e dampnedeu de queor mercie 
puis fait les cors tuz asembler 
de martyrs e auner 
a l abbeie les fait porter 
pur ensevelir e enterrir 
ces dous laruns dunt ai cunté 
od la dame s en sunt alé 
pus sunt en pris tant halt munté 
que seinz evesques sunt sacré 
li autre laruns s en sunt alez 
en lur pais dunt erent nez 
de lur sunt chastiez 
par l abbesse e amendez 
dit en reprovier 
suvent ennue beau chanter 
pur ceo mun cunte voil terminer 
que nuls ne nust mun lung parler 
ne l di pur ceo que seit fini 
cest miracle que avez oi 
ainz l ai pur ceo en dous parti 
pur le dunt jo vus di 
uns evesque esteit jadis 
de qui memorie avant dis 
a qui cel sege fud pramis 
que gluvenant vit en parais 
sis nuns esteit kenu numé 
tant par ert de grant bunte 
ke tuit ad pur deu laissé 
le grant honur d un evesque 
richesce honur ne manantie 
les malveis destreint e lie 
ne quanque il veit en ceste vie 
ne prise pas a une alie 
tuit ad guerpi pur deu amur 
la veine glorie e la flur 
del mund malveis u li pecheur 
sunt tenu par lur errur 
cist seint home dunt faz memorie 
pur eschivre veine glorie 
s est mis en un hermitorie 
cum la lettre dit de l estorie 
set anz vesqui en la gastine 
a grant dolur a grant famine 
kar rien ne trove en la gaudine 
fors herbe crue e racine 
tant par meine dure vie 
que li diable en ad envie 
mes oez ore par quel veisdie 
l ad trubuché en grant folie 
li traitre par un matin 
en la semblance d un pelerin 
descendant vient par le chemin 
vers la celle seint keim 
keim regarde sur senestre 
v par destre v par senestre 
si veit venir le danz de mestre 
en semblace d un veil prestre 
il l ad mult bel acuilli 
' diva " fait il ' li mein ami 
dunt vens tu " cil respundi 
' de l abbeie dunt uy parti 
veins tu dunc de l abbeie 
sire oil " fait il ' par ma vie 
modewenne la deu amie 
cument le fait cument se guie 
cument " fait il ' n estot chaler 
asez le poez par tens saver 
par aventure devant le seir 
saver purras tuit le veir " 
atant li traitre ad pluré 
keim le veit si ad pite 
' qu as tu " fait il ' ne seit celé 
cunuis mei tute la verite 
saver volez pur quei jo plur 
certes " fait il ' pur la dolur 
que vus menez nuit e jur 
dunt vus n avrez james retur 
vostre travail perdu avez 
e trestuit en vein gastez 
las dolent mar fustez nez 
quant ci ne aillurs ben n avrez " 
keim respuint l enemi 
' si deu plest n iert pas issi 
si jo travail ai eu ici 
bien me serrad ceo quid meri " 
li traitre respunt atant 
que sun queor vait suzduiant 
' rien ne fuissez " fis il ' perdant 
ne fust afin e gluvenant 
kar modewenne lur ad duné 
tun lui el ciel od la clarte 
mais puske soi la verite 
unc pus de queor ne fu le 
si vus de cest rien dutez 
a l abbeie enveez 
e si les laruns n i truvez 
james puis ne me creez 
ele les fait si suef nurrir 
a volente e a pleisir 
chascun jur les fait servir 
pur vus cunfundre e hunir 
pur ceo vus di tuit as perdu 
le travail que as eu " 
quant cil le mot ad entendu 
pur poi n est del sen issu 
il enveit un messager 
a l abeie pur encercher 
saver mun s il poet truver 
les larruns dunt ot parler 
le messager s en est alé 
e d iluec tost returné 
a sun seignur ad bien cunté 
que les larruns i ad truvé 
li evesque se dement 
pur poi de dul sun quor ne fent 
li diable plus l esprent 
si li dit ' vers mei entent 
certes kaim or es chaitis 
quant perdu as en parais 
le siege que vus fud pramis 
par dous larruns fuitis 
se ore eusez icel honur 
que guerpistes pur deu amur 
venger puissez le deshonur 
que fait vus unt li robbeur 
alez quere cunpaignie 
si abrasez abbeie 
puis pren les bens de ceste vie 
que perdu as par ta folie 
quant vus de la avez failli 
pernez les bens que poez ici " 
e il si fait tuit autresi 
de l hermitorie s en departi 
quant gent assez ad essemblé 
vers l abbeie s en est turné 
si les larruns i sunt truvé 
il jure bien qu il ert vengé 
iceste chose n est pas celee 
kar par un angle est nuncié 
a modewenne la benuree 
que de grace ert alumee 
la u ele juit enz el mustier 
en oreisuns devant l auter 
deus li tramet un messager 
pur garnir la e cunseiller 
a grant clarte li mes descent 
de qui lumere le liu resplent 
puis li dit mult ducement 
' amie deu vers mei entent 
sanz demure vus en alez 
as pleins ca hors u vus verrez 
keim l evesque que veu avez 
qui de diable est enbrasez 
va tost n aez pour 
ka celui pur qui amur 
del mund guerpis le fol errur 
te serra pur veir guiur " 
la dame atant s en est partie 
mes n est pas luin de l abbeie 
qu ele ne veit la gent haie 
k icil meine en cumpaignie 
keim chevalche el frunt primer 
les sons enorte de l espleiter 
sun dol voldra ceo dit venger 
pur nule rien ne poet laisser 
il chevalche a esperun 
al pe le suit un neir garcun 
mult par ad laide la facun 
unc plus laid ne vit hum 
laide est e neir a desmesure 
mult ad hiduse sa faiture 
unc plus orible creature 
ne fud furmé sulum nature 
ceo fud diables mes ne l veit mie 
mes la dame que ert garnie 
de l esperit de prophecie 
bien l ad veu si s escrie 
esteez keim jo vus comant 
en nun jesu le rei poant 
ne vus movez del liu avant 
tantque die mun talent 
ahi beu frere e mun ami 
que deit que as si tost guerpi 
le liu u as tant deu servi 
par fol cunseil de l enemi 
u fud tun quor e ta pensee 
quant en tei dunas entree 
al diable par qui mellee 
adam peri od sa lignee 
seigne tun quor e tun curage 
si te remembre de tun prestrage 
a las tun quor trop fud volage 
quant enpreis itel ultrage 
tu quidas ceo m est avis 
tun liu perdre en parais 
qui te fud pos a pramis 
par gluvenant si mespresis 
trop fud grant la folie 
quant de ceo eus envie 
que li pecheur revint en vie 
de mort que l ot en sa baillie 
dunt ne suffri jesu la mort 
pur les pecheurs salver de mort 
si fist pur veir trestut a tort 
ceo dient li livre a un acort 
que estes vus en ceo perdant 
si salvé sunt li mescreant 
dunt n est deu asez poant 
e le ciel est large e grant 
si est pur veir li men ami 
mais diable ad tun quor trahi 
pur ceo le rei del ciel depri 
qui pur pecheur la mort suffri 
qu il te doinst par sa bunte 
celui veer que t ad gabbé 
pren cunseil ne seit laissé 
ore regarde vers tun coste " 
e il regarde si ad veu 
li diable qui l ad tenu 
de la pour ad eu 
pur poi nen est de sen issu 
hisdus le veit si ad pour 
a tere chet a grant dolur 
' dame " fait il ' pur deu amur 
merci aiez de cest pecheur 
que ne seie a mort livré 
par diable que m ad gabbé 
que jo ci vei a mun coste 
aiez ma dame pur deu pite " 
ore veit la dame e entent 
ke li evesque se repent 
vers lui se plie e sus le prent 
de la tere u il s estent 
de cel signacle l ad puis garni 
u jesu crist le braz tendi 
ceo fud la croiz u il suffri 
la mort pur nus fud trahi 
mais li diable qui deceu 
aveit keim ore est vencu 
par la force e la vertu 
de la croiz ad veu 
quant l ad la dame si delivré 
cum avant le vus ai cunté 
del diable qui l ot boisé 
a l abbeie l ad mené 
lui e sa cumpaignie 
la dame meine a l abbeie 
mais quant le evre esteit oie 
que si bel fud acumplie 
tutes les dames cummunement 
loent deu devotement 
e gluvenant numeement 
de joie vers deus les paumes tent 
quant cest ovre est eschevee 
cum ele vus est ici mustree 
l abesse s est purpensee 
ke de deu ert espiree 
que melz les voldra cunfermer 
ke mais ne puissent rechauier 
puis les mene lung del muster 
par un batu antif senter 
par cele veie ke mult est pleine 
l abbesse les ameine 
desuz le munt a la funtaine 
dunt clere e freide est la veine 
u ele solt la nuit d yver 
desque les espalles nue ester 
desqu ele eust le sauter 
tuit terminé ainz le chucher 
quant desque la esteit venue 
a la tere est tost chaue 
en oreisuns ad tant jeue 
ke ele ad par deu bien entendue 
que sa priere esteit oie 
atant se lieve la deu amie 
a la funtaine que esteit serrie 
oant tuz en halt l escrie 
' surse " fait ele ' jo vus comant 
de part deu le tuitpoant 
que fist en mer peisun noant 
e en tere oiseil volant 
ki sen dona a salemun 
vertu e force al ber sampsun 
ki jonas garni del peisun 
e daniel del fel leun 
lessez la veie devers la plaigne 
si vus venez en la muntaine 
jo voil ke kaim i baigne " 
sun bastun prent e pus seigne 
quant ot finie sa priere 
l ewe lesse sa beisere 
ore oiez en quel manere 
li russels recurt areire 
la dame ad puis le munt pué 
oiez merveille e verite 
kar li russels qui ad lessé 
sun dreit chanel la suit al pe 
ele traine sun bastun 
e la funtaine u n ad raisun 
a grant bruit e a randun 
la suut tuz dreit al talun 
al sumet l ad si guiee 
de la roche ke fud cavee 
cum par engin fud overee 
e a cel oes ainz aprestee 
l ewe entre enz al croiser 
que fud cavé en cel rocher 
puis i fait l evesque entrer 
qui sun cors i deit baigner 
cil quant ot les dras osté 
enz el baing est tost entré 
mais chaud le trove e atempré 
cum si fait li fust de gre 
la merveille est mult grant 
de cest miracle que vois cuntant 
que lez elemenz vunt changant 
cum vus oez a sun cumant 
kar la funtaine que par nature 
esteit freide a desmesure 
en la roche naive e dure 
deveint chaude sanz eschaufure 
mes qui se volt bien purpenser 
ne se deit esmerveiller 
si deu fait pur lui changer 
les elemenz e reverser 
kar deu pramet ceo m est avis 
par l awangire a ses amis 
qui en la fei n avera mespris 
de vertu faire a sun devis 
e seint pol l apostre dist 
sulum ceo que trois escrit 
qui chastement pur deu se vit 
en lui avera le seint esperit 
ne vit ceste bien chastement 
ke guerpi ad cest mund present 
cunfort de ami e de parent 
pur deu servir a talent 
orguil het e lecherie 
unc sa char ne fud blesmie 
de umblesce est garnie 
pur ceo ne me merveil jeo mie 
si deu li ad le dun duné 
qui en li s est herbergé 
dunt le pople seit amendé 
e il meismes plus honuré 
atant se met la dame avant 
devant keim tuit en estant 
' sire " fait ele ' rei tuitpoant 
a cest evesque seez garant 
que diable par sa veisdie 
ki tuz jurs ad de bons envie 
vers lui n ait mes cumpaignie 
beu duz sire ico m otrie " 
puis l ad sus del baing levé 
u il sun cors aveit lavé 
e par la force e la bunte 
de ceste dame ses mals leisé 
uncore fait deu vertu greinur 
en icel liu pur sa ducur 
kar le baing e la chalur 
uncore dure desqu a cest jur 
par la merite e les buntez 
de ceste dame dunt vus oiez 
de trestutez enfermetez 
i seinent gent que sunt baingnez 
uncore est le liu numé 
le baig keim pur verite 
atant l evesque prent cungie 
si s en est jous alé 
a l hermitorie dunt il parti 
quant li diable l ot trahi 
e l abbesse tuit autresi 
a l abeie s en reverti 
ore me voil ici reposer 
e cest miracle terminer 
bien i purrez recovrer 
quant il vus plarra de l esculter 
uns larruns ot en cel pais 
u l abesse aveit asis 
un sun muster bel a devis 
qui unt peine e poer mis 
de l abeie esbraser 
le liu destruire e abeiser 
mes n i osent aprismer 
pur tuit l aveir desqu en la mer 
mais ne m esmerveil de ceo mie 
si les malveis unt envie 
vers cels qui meinent seinte vie 
quant diable en ad baillie 
kar si cum deus est avoé 
e chef de bons par sa bunte 
si est pur veir li fel malfe 
de cels qu il ad en poeste 
a un jur avint issi 
ke li larrun dunt cunt ici 
de lur pais se sunt parti 
pur mesfaire si cum jo qui 
trestute jur unt si erré 
e le pais environé 
ke unkes home n unt encuntré 
fors une veille qu il unt robbé 
' diva " funt il ' dunt venez 
dunt estes nee e u alez " 
ele redute lur malveistez 
si lur dit ' merci aiez 
nee sui de la cuntree 
chaitive povre maluree 
de quanque oi m avez robbé 
plus nen oi dunt fuisse aidé 
jo aloie a cest muster 
od l abbesse cunseiller 
mien busung li voil mustrer 
cunseil requere e demander 
n i pot nul hum venir 
qu il nen ait a sun plaisir 
cunseil cunfort a sun partir 
tant est pleine del seint espir 
alez vus dunc a l abeie 
oil " fait ele ' ne vus ment mie 
l abbesse est ele en vie 
cument se porte cument se guie 
ben seignurs la deu merci 
deu la gard qui mort suffri 
par li eimes tuit gari 
e defenduz e garanti 
e nus eimes de cest pais 
ses bienvoillanz e ses amis 
nus avum par vou pramis 
de veer la mais trop tardis 
avum esté pur ceo preum 
ke par amur guerdun 
li portez un nostre dun 
kar ore entendre n i poum " 
ceo fait ele mult ducement 
' or ca dunc le serrement 
certes " fait ele ' mult bonement 
ke jo le frai mult lealment " 
quant sa fei en ad plevie 
' veez ci " funt il ' la druerie 
ke porterez a l abeie 
de nostre part sanz eschampie " 
une pere li unt mustree 
e puis al col li unt karkee 
tant par est desmesuree 
pur poi n est del fes brisé 
mais pur la fei que volt salver 
ele la porte al muster 
la u troive la dame ester 
devant ses piez la vait jeter 
' dame " fait ele ' ne sai quel gent 
a vus aveient cest present 
mes pur deu omnipotent 
n aez vers mei nul maltalent 
kar jo ne l fis sacez de gre 
bien le vus di en verite 
mais quant jo l oi si afié 
ne l poie leisser sanz peche 
fille " fait ele ' n aez pour 
kar ne l faistes par deshonur 
jo crei bien par la ducur 
de jesu crist li mien seignur 
ke en cest fait n avrum damage 
mes li culvert de put lignage 
qui fait nus unt icest ultrage 
il averunt ceo crei huntage 
mais ainzqu ele eit bien finee 
sa raisun ne terminee 
en sel gentil en est changee 
la pere dure que fud portee 
seignurs pur deu ore esgardez 
en uus curages si esmez 
cum ele est de grant buntez 
ceste dame dunt vus oez 
par qui merite la dure pere 
que li tramistrent li lechere 
la chaitive gent pechere 
se change si en tel manere 
que co qu il firent pur vilte 
li traitre desmesuré 
dampnedeu par sa bunte 
en grant honur li ad turné 
quant la vertu fud acumplie 
la dame deu de quor deprie 
ne s est pur co enorguillie 
en nule rien ne esbaldie 
ainz vait par tuit amendement 
envers deu e envers la gent 
quanque veit el mund present 
ne prise plus que le vent 
aveir ne poet sun quor lever 
ne poverte abeiser 
losenge nule atendrier 
ne duresce pur rien queiser 
kar ele ad sun quor si fermee 
en l amur deu e ataché 
ke la poverte e la pleinte 
uelement acuilt a gre 
icest miracle finé avum 
un petitet nus reposum 
quant vus plerra vus redirum 
un autre grant kar prest l avum 
len le dit en reprover 
ke promettre e rien doner 
fait le fol recunforter 
mais jo de ceo n ai mester 
ma promesse vus voil tenir 
ne vus puis a ceo faillir 
ore n i ad fors de l oir 
s il vus veint a plaisir 
a un jur est avenu 
cum par l escrit l ai entendu 
ke li pastur sunt eissu 
de l abeie e sunt venu 
ore lur bestes dunt unt la cure 
desus un bois en la pasture 
u lur achet une aventure 
dunt sunt dolent a desmesure 
cum les avers i vunt peisant 
en une lande que mult est grant 
leus lur vienient par devant 
ki del bois i venent saillant 
les avers s en sunt fui 
e li pastur lievent le cri 
atant li leu s en sunt parti 
od un veel qu il unt ravi 
trestut vif le unt porté 
en l espeise del bois ramé 
en un planet qu il unt trové 
vif e sein l unt tuit leissé 
puis le vunt avironer 
ke il ne puisse eschaper 
kar ne l osent adeser 
pur nule rien ne blescer 
li pastur qui sunt dolent 
returné sunt ignelement 
a l abbeie priveement 
cuntent lur desturbement 
' pos a " fait ele ' que ceo dist fu 
que male garde paist le leu 
si bien i eusez entendu 
rien ne eusez mes fiz perdu 
mais ne peist de l aventure 
kar jo sui tres bien seure 
que demain en la pasture 
le ueel troverez en bone cure 
li fel leu desmesurez 
ne serrunt ja ci osez 
ke li veals seit adesez 
e vus demein le saverez 
pur ceo mes fiz n aez pour 
deu l ad suffert pur nostre honur 
alez i demain al jur 
si l troverez sanz nul retur " 
e il le funt tuit autresi 
ne l mettent mie en ubli 
e i vunt tuit esbai 
quant le jur fud esclari 
quant il el champ sunt entré 
dunt li veals fud osté 
sein e salf l unt truvé 
e les leus ki l unt mené 
li veals remaint les lus s en vunt 
en la forest dunt nurri sunt 
pur praier mes n i vendrunt 
e li pastur grant joie funt 
li pastur quant unt veu 
la merveille e la vertu 
la joie est grant que unt eu 
e graces a deus en unt rendu 
il ne dotent des ore mie 
que la dame ne seit garnie 
de l espir de prophecie 
dunt la veient si replenie 
allas quel dol e quel damage 
ki li hoem n ad sein curage 
que si est de grant parage 
quant li leu qui sunt salvage 
de deu unt creme e pour 
ki a la dame funt cest honur 
pur quei pur ceo ke ferm amur 
ad vers deu sun creatur 
icest miracle n est pas petit 
tuit l ai jo si tost descrit 
mais a la fin chascun deprit 
que la dame lui ait 
a icel jur ke li dampné 
al pui d enfer serrunt jeté 
pur lur maisfait e lur peche 
qu il unt fait enz en lur ee 
il ot desus cele abeie 
que la dame ot en baillie 
une femme de seinte vie 
mais tant par fud enpovrie 
que rien n ot dunt fust pue 
en tel poverte fud chaue 
mais la dame quant l ad sue 
sa poverte l ad succurrue 
en viande e en vesture 
asez li trove a mesure 
a une meschine dunt fud seure 
ad la dame livré la cure 
ne se fait de rien preier 
la dammeisele de cel mester 
chascun jur li vait porter 
a ure asise a sun manger 
a un jur est espiee 
de la viande que ad portee 
cele s en dolt si est turnee 
des larruns qui l unt robbee 
dreit ariere a l abeie 
e a la dame le fait nunciee 
la dame li dit ' ma bele amie 
il unt fait grant briconie 
il la viande ne joirunt 
kar une mie n en tastirunt 
al quart jur la porterunt 
ca areire e restorrunt 
ne tu rien n i perdiras 
del labur que eu as 
kar bon gre de deu averas 
pur ceo fille ne dutez pas 
veez merveille de dous chaitifs 
dunt avant memorie fis 
il sunt ja si entrepris 
qu il ne conoisent le pais 
mult grant peine lur est creue 
de lur peche ki les argue 
de pour lur char tresue 
e la culur de lur vis mue 
suz ciel ne sevent queu part turner 
quel cunseil traire ne u aler 
la nen osent arester 
tant par crement l encumbrer 
que pris ne seent e retenu 
ars en pudre u pendu 
kar il unt bien entendu 
si il sunt aparceu 
que rien n es pot de mort garrir 
ne salver ne garantir 
ke ne lur estut a dol murrir 
pur ceo se peinent de foir 
ore vunt areire e ore avant 
e le pais environant 
les munz devalent e vunt puant 
lur travail en vein guastant 
treis jurs pleners unt si erré 
e les desers environé 
par diable qu es ad mené 
qu es aveit en poeste 
quant li quart jur esteit venuz 
bien se sunt aparceuz 
qu il sunt morz e cunfunduz 
se deu n en penst par ses vertuz 
ore sevent bien que lur pechez 
les unt mort e encumbrez 
si li sire de magestez 
pite n en ad par ses buntez 
' dame " funt il ' e deu amie 
que es de grace replenie 
beisez vers nus vostre oie 
en cest busung que nus arie 
modewenne la deu ancele 
que tant par ies e bone e bele 
si veraie est la novele 
que nus oum si nus rapele 
a la lumere ke avum perdu 
par diable qui cunfundu 
nus ad les sens e queor tolu 
pur les pechez u avum jeu 
que nus puissum a nus venir 
nos mals conuistre e espenir 
ainzqu il vienge a cel partir 
u il estoet les cors guerpir " 
ainzqu il aient bien finie 
lur ureisun ne acumplie 
la lumere lur esclarie 
siqu il veient l abeie 
la joie est grant qu il unt mené 
e dampnedeu mercié 
ki si les ad enluminé 
par sa ducur e sa bunte 
de ceste dame dunt vus oez 
en qui servise se sunt voez 
puis sanz demure sunt alez 
a l abeie u sunt menez 
la viande unt porté 
ovoc els que fud robbé 
unc par els ne fud tuché 
ne blesmee ne adesee 
quant devant li sunt venuz 
a tere cheent estenduz 
de pour sunt si esperduz 
ke grant pose se tenent muz 
les dolurs qu il unt menees 
mult par sunt desmesurés 
lur peitrines sunt muillés 
des lermes dunt sunt arusees 
' mes fiz " fait ele ' e mes seignurs 
lessez ore vos granz plurs 
l achaisun dites de vos dolurs 
dunt deu vus doinst hatifs sucurs 
dame " funt il pitusement 
' pur deu del ciel vers nus entent 
vesqui avum mult malement 
de nostre enfance desqu en present 
pur ceo prium pur dampnede 
ke nus par vus seium jeté 
de la dolur e del peche 
u nus avum itant esté 
pur deu dame aiez merci 
ke nus ne seium al jur peri 
quant bien e mal serra meri 
a cels qui avrunt deservi 
ceo serra a icel jur 
quant arderunt li pecheur 
al pui d enfer en la puur 
dunt n averunt james retur 
kar nus avum nostre vie 
tute guastee en folie 
en malveiste en lecherie 
en larecin en roberie 
pur ceo ma dame nus preum 
ke nus par vus aium pardun 
de pechez ke fait avum 
kar nus desoremes n i charrum " 
quant ele les ot isci parler 
pite en ad si s fet lever 
de sa mein les vait seigner 
e puis les prent a cunsieller 
' si vus de mals vus repentez 
qu en ceste vie fait avez 
cunfessiun si en receivez 
e puis de mal vus atenez 
kar esgardez le fol delit 
de ciest siecle cum est petit 
ore cumence e ore defit 
creist decreist sanz nul respit 
cum boi de fein asolleié 
qui est espris e aliumé 
dunt la chalur e la clarte 
en une urette est trespacé 
isci vait de ceste vie 
ne vus i fiez pur ceo mie 
kar si eschet que plus se fie 
e plus tost chet par sa folie 
pur ceo seignurs pur deu vus pri 
devant la mort seez garni 
ne donez liu a l enemi 
en cest bref tens qu avez ici " 
quant en la fei les ot fermez 
par tel sermun cun vus oez 
' dame " funt il ' merciz e grez 
kar par deu e vos buntez 
eimes en fin de mort jeté 
u li diables nus tint lié 
qui nus aveit en poeste 
suspris de mal e encumbré " 
pus pernent cunge del partir 
mais la dame les fait tenir 
a sun manger e bien servir 
a talent e a pleisir 
dous mes pleners unt eu 
a cel manger dunt sunt peu 
de l un est li cors sustenu 
de l autre ad l alme sa vertu 
le cors demande sulum nature 
pain e vin mes a mesure 
mes a l alme est la pousture 
parole de deu enteire e pure 
si cum la char rien ad duree 
quant la viande li est ueé 
ausi est l alme en sei blescee 
quant la parole li est celee 
il repairent en lur pais 
quant il unt le cunge quis 
de co se sunt mult entremis 
des biens precher qu il unt apris 
si deit a gre la gent servir 
maene veie l estut tenir 
qu il trop ne die pur pleisir 
ne trop petit pur depleisir 
pur co vus voil issi cunter 
iceste estoire que lung parler 
ne vus peuse ennuer 
ne la brefte de rien grever 
la dame est ja mult alosee 
en pris creue e muntee 
ne mie sul en la cuntree 
u fud nurrie e engendree 
la fame est issi cunue 
qu en engletere esteit venue 
en escoce par tuit seue 
e en gwales espandue 
la novele issi s epant 
que li riche rei poant 
atulf le pruz e le vaillant 
que britaigne tint la grant 
qu il l ad trei ben oie 
par un mes que lui nuncie 
cist reis esteit de bone vie 
sulum l escrit que ne ment mie 
cist rei dunt ai ici tuché 
un fiz aveit de grant bunte 
quant en baptesme fud levé 
auvre esteit sis nuns numé 
mult esteit de seons amez 
mult cheriz e honurez 
par les vertuz e les buntez 
dunt deu l aveit enluminez 
qui sa valur voldra saver 
e ses buntez si alt chercher 
les granz estoires u pot trover 
sun sen descrit e sun saver 
le pere ad joie de l engendrure 
e li puple mult s aseure 
kar en semblant n en porture 
ne veient nule desmesure 
mais lur hait e lur baldurs 
lur change tost en grant dolurs 
kar il chet en tel langurs 
dunt il ne pot aver sucurs 
en tel langur est ja keu 
qu il pert la force e la vertu 
le pere en ad tel dol eu 
pur poi n en est del sen issu 
sun mal agrege e enpire 
que li fait la char defire 
sa grant dolur ne sa martire 
ne pot nuls hum pur rien descrire 
mires fait asez mander 
e del soen lur fait doner 
mes ne l pot nul cunseiller 
de cel mal ne rien aider 
li cunte sunt pur lui dolent 
e li barun tuit ensement 
clerc chevaler communement 
le pleignent tuit pitusement 
car perdre quident lur garant 
u il s aloent mult fiant 
lur espeir lur vet cheant 
pur co se vunt il tant pleignant 
en lui n atendent for la mort 
pur co ne poent aveir cunfort 
ahi deu tant dure sort 
si il perdent itel deport 
mais cil qui ad e mort e vie 
en poeste e en baillie 
il li dona la maladie 
pur mostrer la seignurie 
cum il la mort ainz otria 
a lazarun qu il tant ama 
dunt il puis le releva 
al sepulcre dunt l apela 
quant quatre jors i ot jeu 
il le releive par grant vertu 
pur co qu il volt qu il fust eimu 
e pur deu de tuiz tenu 
pur co volt il co suffrir 
a cest auvre de tant languir 
pur co qu il se volt garir 
par tel vertu cum poez oir 
cels qui erent del rei privé 
li plus halt de sun barne 
a un jur sunt a li entré 
si l unt requis e cunseillé 
' sire " funt il ' kar enveez 
vostre fiz que vus perdez 
modewenne de qui buntez 
oi parler itant avez 
ke tant est de bien garnie 
e de grace replenie 
ke n est suz maladie 
ke ne seit par lui garrie 
tant par est de deu amee 
de qui amur est alumee 
que ne pot estre acuntee 
sa grant valur ne nes esmee 
ne pot home a lui venir 
s il est malade qu a sun pleisir 
ne face saner e garrir 
par sa preere sanz mentir 
les mors suscite par sa preere 
as cys dune la lumere 
as muz parole entiere 
as surz a clops rest aidere 
pur co savum certeinement 
que se il vait devotement 
sané serra hastivement 
ne vus targez pur co nient 
faites sire tuit aprester 
quanque a cest erre est mester " 
e cil le fait sanz nul targer 
pus fait sun fiz la mer passer 
le fiz acuilt cel erre en gre 
car mult cuveite la sante 
quant vent ot a volunte 
en mer se met si est passé 
quant de la mer esteit issu 
tant est erré qu il est venu 
devant la dame si est chau 
devant ses piez tuit estendu 
' dame " fait il ' pur deu amur 
pur sa bunte e sa ducur 
aiez merci de la langur 
dunt sui suspris a grant dolur 
duce dame pur deu vus pri 
de cest dolent eez merci 
ke jo ne seie del tuit peri 
par icest mal dunt ai langui 
si jo ne pus del mal garrir 
e il vus venist a pleisir 
melz voldreie asez murrir 
que lunges vivre e languir 
