cil qui toz biens fait commancier 
soit a cest livre enromancier 
li prologes ici commance 
del romanz q evraz enromance 
comment donc senz enromancier 
ne puet romanz encommancier 
de l enromancier nos respont 
por lo plain ke la glose espont 
dont il iert toz jors alosez 
tant par iert bien dis et glosez 
et s iert de la bible retraiz 
par hystoire et par glose faiz 
cist livres est li genesis 
ou tuit li bon mot sunt assis 
genesis por coi l apelons 
n est pas droiz que nos le celons 
ke par granz venerations 
est cist des generations 
estraiz et des hautes lignies 
ki sunt el regne deu segnies 
cist toz altres romanz ensegne 
quant la contesse de champaigne 
ki bien lo sout entendre et lire 
lo puet en son armaire eslire 
por bien dit et por bien glosé 
tant en sunt li mot alosé 
par les deus lois que len i trueve 
et ki del bien lire se prueve 
par ce puet savoir la novele 
de la vielz et de la novele 
si cum l une est de l autre estraite 
et dite et notee et portraite 
evraz n en fait maisqu un sol livre 
a celui s en part et delivre 
uns altres apres lui fera 
ki de bon cuer s en penera 
comme cil ou len mult se fie 
ki tant volentiers edifie 
por les gens c apres lui venront 
et ki por sage l en tenront 
por sages renomes nos celz 
ki ne firent pas tot por elz 
mais por la gent c apres elz vienent 
et ki por sages les en tienent 
se dient ' bien ait qui ce fist 
et de tel chose s entremist " 
li malvais a cui n en tient riens 
dist qu apres lui sera trop biens 
celui ne chaut d edifier 
c apres soi ne velt arbrier 
fil ne filhe neveu ne niece 
ne welt que nus enport sa piece 
qu ensi despent et a mal chace 
quanque gaagne bone brace 
n afiert pas ici granz prologues 
n est servantois ne dialogues 
anchois sunt hystoires veraies 
senz menchonges et senz charaies 
ceste matere est des cinc livres 
dunt moysen plot li escrivres 
se cil le peut metre en romans 
ja par saint julien del mans 
s anrme ne sera mais perdue 
n espoentee n esperdue 
mult la descargera cis fez 
seul por ce qu il soit voirs confez 
jheromes ki tant fu bons clers 
et de ferme creance fers 
nuit et jor et soir et matin 
se la mist d ebreu en latin 
et si s en fist limer les dens 
et par defors et par dedens 
por l ebreu qu il voloit aprendre 
par ce pot savoir et entendre 
la byble de celz qui l avoient 
ki de rien ne s en desavoient 
les dens s en fist limer por coi 
itant en di je tot par moi 
je ne sai k entre vos en dites 
k ensi sunt tenves et petites 
les dens as juis comme sunt 
les noz si les liment ne l funt 
mais sainz jheromes les lima 
n est mervelhe si cum dit m a 
cil ki en set et plus et tant 
li dent saint jherome erent grant 
se les covint limer par force 
por traire le fust de l escorce 
mult l en trast bien a son creante 
mais ce ne fu pas des setante 
ki avant l avoient estraite 
et el greu notee et portraite 
jheromes vint droit a la tone 
ki i boit et qui i entone 
par la broche et par lo tuel 
ce dont nus ne l tint a muel 
d iqui traist quanqu il trova 
com bel et com bien se prova 
ki del frais vaisel ala traire 
ce qu as juis est a contraire 
c est la byble c est li tresors 
ki mielz valt k argens ne fins or 
de l ebreu en latin la mist 
com cil ki bien s en entremist 
s evraz a ce se puet prometre 
k il la repusse en romans metre 
si ke l entendent cler et lai 
n a pas mis sa paine en delai 
lui semble que c est biens a faire 
qu en i mete le miliaire 
del tens qu ele est encommencie 
et del latin enromancie 
cil ki l estoire li descrit 
dit ke tant avoit en l escrit 
mil et deus cens ans seul yy mains 
ke deus en terre vint humains 
et qu il prist incarnation 
par sainte annuntiation 
el cors a la virgene pucele 
dunt nostre vie renovele 
et doze ans avoit ja passez 
ke li bons sire ert trespassez 
de ceste vie en parmanable 
u il ne dote mais diable 
c est li bons cuens ki tans biens fist 
ke l onor saint estievene assist 
riche eglise et bien provendee 
dont la terre est tote amendee 
de ce fist il a deu prosent 
car ses cors i gist en present 
bien i perent tuit si bienfait 
ki jamais ne seront desfait 
apres ce fu acre conquise 
ke sarazin avoient prise 
cil qui promerain i alerent 
et de bien faire se penerent 
la conquistrent par lor prouece 
mult en furent en grant destrece 
por celui k en la crois fu mis 
la vit deus tos ses bons amis 
la numbra il toz celz par conte 
ki alerent vengier sa honte 
li prouz cuens henris li gentilz 
ki en toz biens ert ententilz 
remest la quant cil lo laissierent 
ki del tot lor pris abaissierent 
mais li suens en est halt montez 
grant honor i a la contez 
de la proece a tel segnor 
ele ne puet avoir gregnor 
k il remest tos solz en la terre 
por maintenir la mortel guerre 
ki ne puet failhir a nul tens 
por contredi ne por desfens 
cil l eust mult bien desfendue 
ki mise i avoit s entendue 
par bon cuer et par bone pense 
cil ot la terre en sa desfense 
dont tote honors as suens venoit 
itelz com il lor convenoit 
de ce mult reconforta 
la prouz mere ki le porta 
sovent en fu dolente et lie 
confortee et desconselhie 
dolente qu ele ne l veoit 
ce qu a son cuer plus li seoit 
et lie senz duel senz enui 
des grans biens c on disoit de lui 
bien seoit tel filz a tel mere 
a cui nule honors n est amere 
tuit li bien repairent a li 
ke riens tant ne li abeli 
com largece et honors a faire 
a li doivent prendre exemplaire 
totes les dames ki or vivent 
car de li tot bien se derivent 
totes sunt par li honorees 
les altres c a grans demorees 
venist honors en lor pooir 
mais ceste les a fait seoir 
en lor delivre poeste 
ceste a le malvaiz blasme osté 
des altres dames par le munde 
si ke granz honors lor habunde 
bien garda la terre et maintint 
ne rien de quankes a mains tint 
ne perdi tant fu gratiouse 
et sage et prous et coragouse 
a son tens fu encommenciez 
cist livres et enromanciez 
ki desor toz iert envieuz 
c est cil cui li rois tholomeuz 
k en clergie se volt froter 
fist par le setante noter 
celui mist il en son tresor 
si l ama plus c argent ne or 
par son senz par sa grant largesce 
l ot mult li vint de grant prouesce 
et cil qui cestui retendra 
hystoire et glose i aprendra 
por resclairier lo sens del livre 
k en ne poroit n a pois n a livre 
vendre por or ne por argent 
tant sunt li mot et bel et gent 
ce raconte evraz qui l a fait 
ki l a de tans armaires trait 
par bons sens hystoires et gloses 
si com de totes flors les roses 
sunt plus fresces et plus parans 
de ce m est cist et cil garans 
ke desor toz reparra cist 
se droiz et raisons s avancist 
or m escoutez ne vos desplaise 
je orez por coi len se taise 
et bien et bel et dulcement 
si com deus al commencement 
crea et lo ciel et la terre 
dum il tient le clef et la serre 
en sa bailie et en sa main 
et nuit et jor et soir et main 
al commencement je di bien 
si n i cuit mesprendre de rien 
ensi puet estre enromancié 
qu a ce que deuz ot commencié 
doit avoir fin en pluisors choses 
ke je vos nomerai sens gloses 
celes del siecle terrien 
se feniront al derrien 
por munder les malvais covines 
mais les pures netes et fines 
s i renoveleront en mielz 
lors faldra coiveise et orguelz 
lors riert commencemens sens fin 
lors seront li net et li fin 
en joie ki ne puet finer 
la ne se poront afiner 
li malvaiz ki dampné seront 
ki jamais jor ne cesseront 
de mal et de dolor avoir 
se devez entendre et savoir 
ke ja nule fin ne penront 
les choses c a cel tens venront 
ne biens en bien ne malz en mal 
ne penra fin n amont n aval 
en cel tens n en cele saison 
par droiture ne par raison 
a cel tens ke deus devisa 
ces biens a qu il se ravisa 
s estoit la terre et voide et vaine 
deus volt qu ele fust ferme et plaine 
k enchoisk ele fut ferme et plaine 
estoit mult laidement enferme 
issi le treuve en tot debot 
ke tenebres erent par tot 
desor la face de l abysse 
et je l truis en l apocalypse 
se l sachent et grant et menour 
ke li espirs nostre segnor 
dont toz biens est reconfortez 
estoit sor les iauues portez 
issi le truis escrit sens glose 
je ne vos en di altre chose 
mais li element ce me semble 
estoient leures tot ensemble 
si qu il n avoit nule devise 
entre iauue et air et terre assise 
lors se devisa l un de l altre 
ausi com le bon or de pialtre 
dist et si le commanda 
ne par altrui ne la manda 
ke par tot fust granz clartez faite 
si fu ele mult nos rehaite 
k ele est et bone et clere et bele 
et deus ki toz biens renovele 
si nos devisa la clarte 
et de tenebres la noite 
adonc apela clarte jor 
si n i mist pas trop grant sejor 
et tenebres rapela nuit 
cil ki tot tient en son conduit 
einsiques est fais par sa main 
uns jors et del soir et del main 
de tant m os je bien aloser 
k el jor puet len tot bien gloser 
le jor voient tot par igal 
ausi li bon comme li mal 
mais altretant ne lor profite 
a la malvaise gent despite 
ki en mal welent avaler 
et ki de jor n osent aler 
com il fait a celz qui bon sunt 
ki les oevres damerdeu funt 
cil vont de jors et de jors voient 
ki damerdeu aiment et croient 
de nuit aler est trop granz lais 
cil i vont ki vivent de plais 
de falz jugemens et d usure 
et de rapine et de luxure 
d omicide et de larrechin 
et ki la feme son voisin 
forstrait c est cil ki de nuit vait 
et qui si malvaise oevre fait 
li popelican renoié 
ki de tos biens sunt desvoié 
cil vont de nuit et le jor heent 
c a nul bien ne tendent ne beent 
n ont de jor ne de clarte cure 
tant par est lor creance obscure 
ke de nuit travailhent ades 
mais il n est qui les tienge pres 
ke s il fust ki pres les tenist 
ja malves renons n en venist 
ne tez lais ne si granz enuiz 
s il se reposaissent de nuiz 
ke la nuis est faite al repoz 
ce set li sages et li foz 
ce furent miracles apertes 
ke deus dist leures tot a certes 
et si commanda voirement 
emmi les iauues firmament 
dun l une l autre devisast 
a que chascuns se ravisast 
ensi fu lo firmament fist 
cil ki onkes rien n i mesfist 
et les iauues ki desoz erent 
ki encor durent aperent 
devisa a celes desore 
et tot ce fist deus a cele hore 
ke mult volentiers le faisoit 
bien lo fist et bien li plaisoit 
s apela ciel par son droit non 
le firmament que nos veon 
lors ot fait issi com je l cont 
del vespre et del main jor secont 
deus dist veraiement apres 
cum cil ki tot voit loing et pres 
k en un leu assemblees soient 
par raison si cum eles doient 
les iauues ki soz le ciel sunt 
et cuerent par tot le mont 
si que la terre seche apere 
k ensi le volt deus nostre pere 
et qui le voir en welt enquerre 
lors apela deus are terre 
encor di je si com moi semble 
les iauues ki chient ensemble 
apela nostre sire mers 
dunt li nons est durs et amers 
deus vit qu il ere bon a faire 
mult li plot s amenda l afaire 
et dist que terre germeroit 
cant len semence i semeroit 
et si porteroit herbe vert 
com la verroit a descovert 
et deus li grant ki ce commence 
vuelt que la terre port semence 
et que li arbre portent pomes 
por les femmes et por les homes 
et altres fruiz prunes et poires 
tant n en truis je pas en hystoires 
n en noment que pomes sens plus 
li altre n erent pas en us 
ne cil de rien n i entreprent 
ki por tos arbres pomier prent 
li pomiers c est tote la some 
des arbres por coi por la pome 
ke ce fu li promerains fruiz 
par coi li mondes fu destruiz 
ensi fu que terre porta 
tot quanke deus li enhorta 
dunt nos somes encor refait 
deus le volt et issi est fait 
par son voloir et par s amor 
ot tot ce fait deus al tierc jor 
deus volt encor et si le dist 
si c onques nus ne l en desdist 
ke luminaire en firmament 
soient por luire clerement 
et se departent et devisent 
ensique la gent se ravisent 
la nuit del jor et jor de nuit 
cuik il poist u griet u anuit 
et si departe par raison 
ce sache bien clers et lais hom 
les jors et les tens et les ans 
de ce ne soit nus mescreans 
or welt deus ke les clartez soient 
el firmament et tuit en voient 
bon et mal juste et pecheor 
et droiturier et pecheor 
deus fist deus luminaires grans 
et bons et belz et cler luisans 
al jor fist gregnor luminaire 
ki plus clerement nos esclaire 
et a la nuit menor lo mist 
por ce que mielz s en avancist 
a ce qu enchois estoit obscure 
ensi mist en chascun sa cure 
et les estoiles por cler luire 
fist cil ki bien se sot desduire 
s es volt totes numbrer par numbre 
et par son nom chascune numbre 
el firmament del ciel les mist 
cil qui mult bien s en entremist 
et volt que sor terre luisissent 
et le jor de nuit avancissent 
et departi par tel maniere 
les tenebres de la lumiere 
al quart jor ot tot atorné 
n i ot pas granment sejorné 
ensi le vit en son esgart 
deus ki tot ce fist al jor quart 
deus volt et si le di por voir 
le devez mult bien savoir 
ke iauues et petites et grans 
metent fors totes riens movans 
et totes les choses qui vivent 
ensi cum eles se derivent 
l une de l altre et li oisel 
ke deu plot et si li fu bel 
k il volent par chaut et par gel 
desoz le firmament del ciel 
encor crea deus la balaine 
dunt une terre est tote plaine 
chascune chose a sa semblance 
crea deus par sa grant pussance 
et bestes de totes lignies 
selonc lor nature ensegnies 
bues vaches asnes et jumens 
et assez altres estrumens 
mult plot deu et vit que bon ere 
s es beneit en tel maniere 
k en montepliement creussent 
et feissent cank il deussent 
tot ce welt deus que monteplit 
puisque la terre en raemplit 
tot ce fist deus par sa piete 
tos solz sens altre diete 
tot ce fist deus sens devinailhe 
al quint jor ce sachiés sens failhe 
ices choses que je vos di 
ot totes faites al quint di 
damerdeus ki mult bien le fist 
tot ce li plot tot ce li sist 
si cum il fait al bon ovrier 
cant il n estuet nul recovrier 
en s uevre puisk el est bien faite 
ens s en esjot mult rehaite 
et s en amende plus et plus 
ensique ne l en blasme nus 
ne malvais blasmes ne l descuevre 
car le bon ovrier loe s uevre 
mult a bon ovrier en celui 
k ainc n ot aie de nului 
mais cantqu il welt fait maintenant 
et bien et bel par avenant 
deus dist dont tos biens se renome 
' faisons a nostre semblance home 
itel k il soit a nostre ymage 
bon et bel et puissant et sage 
itel k il soit et maistre et sire 
de tot cank a soz nostre empire 
et de la mer et des poissons 
a son buen faire l acroissons 
et des bestes et des oiselz 
vuelh qu il soit sire et demoiselz " 
et deus icel home crea 
dont tos li mondes concrea 
par mon chief ne fu mie lais 
cil c a l ymage deu fu fais 
ke del bien faire s entremist 
deus cant a s ymage le mist 
a s ymage et a son viaire 
fist deus l ome se pot bien plaire 
a s ymage que se pot estre 
n en racontent plus nostre ancestre 
ne les hystoires ne les gloses 
mais se ne tu m en oposes 
j en dirai tot quanque j en sent 
la u divinitez s assent 
deus fist l ome qu il ama mult 
a son semblant et a son vult 
ce nos raconte l escriture 
c a son semblant a sa faiture 
fist deus l ome si com lui plot 
mais ice comment estre pot 
deus estoit chose esperitelz 
la semblance de l home itelz 
comment pot estre que dira 
ja bons clers m en desdira 
d ensi comme je le recit 
et c est la riens ki plus ocit 
les juis et plus les dechoit 
folz est ki ne s en aparchoit 
deus vit ki tot set et tot voit 
k home a devenir l estovoit 
por ce le fist a son semblant 
de ce soiez tuit ramenbrant 
n est mervelhe s il le fist tel 
k il i mist puis trop bon chatel 
k il descendi del ciel en terre 
por lui salver et reconquerre 
en semblant d ome sanc et char 
prist se ne l tenez a eschar 
en semblant d ome degna naistre 
cil ki de tot est sire et maistre 
en d ome est circumcis 
cil ki fu com agnelz ocis 
en semblant d ome le troverent 
li troi roi qui por lui alerent 
en bethleem ou il estoit 
iki droit l estoile arestoit 
tantque lor offrande ont faite 
vos savez bien quele et com faite 
a cel samblant de l iauue vin 
fist as noces archedeclin 
en la chane de galylee 
ce ne fu pas chose celee 
en semblant d ome en flun jordain 
le tint sains johans de sa main 
en semblant d ome n est pas fable 
se laissa porter al diable 
sor lo temple et sor le halt mont 
fu portez li sire del mont 
en semblant d ome fist la cene 
et jeuna la quarantene 
en semblant d ome fu trahis 
cil qui de rien n est esbahis 
en semblant d ome fu penez 
et vilainement demenez 
en semblance d ome fu mis 
en la crois por ses bons amis 
en semblant d ome rechut mort 
par les felons juis a tort 
en semblant d ome voirement 
resuscita del monument 
en semblance d ome as 
ala brisier et gons et fers 
en semblant d ome en a fors trais 
celz qui tanz malz avoient trais 
en semblant d ome as cielz monta 
cil que l vit le nos reconta 
or siet a la destre del pere 
en son regne et en son empere 
comme halz deus et soverains 
ki cel home fist promerains 
et tel com je l ai devisé 
a cui nos somes ravisé 
deus crea et l ome et la feme 
deus le fist en cors et en enrme 
mult fu bele sa compagnie 
par que la terre est replanie 
et mult fu bien fait ce moi semble 
cant deus mist home et femme ensemble 
mult fu a ce faire ententiz 
mult fu engegnous et subtiz 
mult par trova bele maniere 
ke s uem fust et se femme n iere 
voir dont ne sa ge ce que fust 
s ausi non com oevre de fust 
et bien savons que nus chatez 
ne puet estre mieldres ne tez 
com il est et d ome et de femme 
ou deus concorde et amors semme 
ke li uns porte a l atre foi 
je l di si com dire le doi 
ke tel fist deus cel promier ordre 
ke nus n i doit pinchier ne mordre 
a cel ordre ne se met nus 
ne de moine ne de renclus 
s est plus que hardis qui desjoint 
ice que damerdeus conjoint 
ci a mult bone conjuncture 
ke deus la fist selonc nature 
cant ensemble les ordena 
et beneichon lor dona 
k il croissent et si multiplient 
et tos les biens facent et dient 
de poissons d oisel d altres bestes 
aient lor joies et lor festes 
a lor voloirs aient tos biens 
si que ja ne lor faile riens 
tot ce fist deus sens grant paine 
al siste jor de la semaine 
ensi fist deus par bel loisir 
et ciel et terre a son plaisir 
et les aornemens selonc 
tot par tot de lei et de lonc 
et tot quanqu a home covint 
comme cil cui bien en sovint 
tot ce fist deus par grant amor 
tot acompli al siste jor 
l uevre qu il ot faite si tost 
onkes malvastie n i apost 
al sepme jor se reposa 
comme cil ki faire l osa 
de tote l uevre qu il ot faite 
si cum je la vos ai retraite 
cil jors fu a repoz donez 
ja li pechiez n iert pardonez 
a celui qui la ovrera 
toz jors mais li reprovera 
damerdeus ki lo saintifie 
cel jor u toz li mons se fie 
jor de repos segnefia 
et por ce lo saintefia 
de cel sepme jor seroit biens 
k en lo gardast sor totes riens 
cant deus meismes lo garda 
ki tot vit et tot esgarda 
cel jor ne devroit nus offendre 
ki s en puet garder et desfendre 
en pais en repoz estre doient 
totes gens en quel leu qu il soient 
n est pas loiaz se dire l oz 
ki a cel jor n est en repoz 
ke totes anrmes se reposent 
celes qui doivent et qui osent 
trop est ver deu cil empiriés 
por cui cist jors n est bien feriés 
ki est de joie et de leece 
si n i doit nus avoir tristece 
mais aler tuit a sainte eglise 
oir la messe et lo servise 
et deu proier et aorer 
c est bons repoz sens laborer 
et de son manger repartir 
a celz ki sunt tant grief martir 
com li mesel et li deget 
ki tant sunt enver nos subjet 
c est mult bons repos ce me semble 
se dui voisin sunt mal ensemble 
k il aient rancune et haine 
par pechie et par ataine 
c est bons repos s en les acorde 
ke damerdeus a ce s acorde 
se l devroit faire toz li mondes 
lors seroit de ses pechies mondes 
et tot a sa devise auroit 
quanque deu requerre sauroit 
ce fu grans recreations 
car quant les generations 
del ciel et de la terre furent 
creeez si com eles durent 
et les herbes et li vergier 
ke nus ne poroit esligier 
et tot quanque deus ot crié 
ki rien n i avoit oblié 
chascune herbe son fruit portoit 
tel com nature l aportoit 
nus n ere encors ki lors ovrast 
par cui nule riens recovrast 
ne terre n estoit arosee 
ne par pluie ne par rosee 
mais les grans fontaines parfondes 
jetoient sor terre lor ondes 
par qu ele estoit bien atempree 
et par les chans et par la pree 
lors fist deus adam a sa main 
et puisqu a ce la chose amain 
ou se nus le me welt enquerre 
je di que deus le fist de terre 
de terre ce k est donc a dire 
oseroit m en nus hom desdire 
se tu le sez ne tu di mon 
c est voirs qu il le fist de limon 
d el ne me puet nus oposer 
por rien qu il i sache gloser 
ke del limon fu adam fais 
cil limons quez ert et com fais 
valt il mielz de terre non il 
por coi donc que c est del ruil 
dont nus ne puet n onques ne pot 
ovrer eule buire ne pot 
ki la chose welt aovrir 
ne nos poons si bien covrir 
ne de file ne de tessu 
ne pere dont somes essu 
as tez pert quelz les eules furent 
ki encor sunt et encor durent 
li test sunt les gens ki or vivent 
et qui des eules se derivent 
mais cist test ne sunt tant prisié 
ke mult tost ne soient brisié 
uns proverbes le nos afiche 
ce sevent li povre et li riche 
k a l iawe va tant tote voie 
li pos qu il esclache u pechoie 
et li plus fors que len mielz prise 
c est cil ki plus tost chiet u brise 
de ces tez qui me rendra conte 
se li roi en sunt et li conte 
li duc li baron et li prince 
oil tuit sunt d une province 
et li evesque et li abe 
l uns de rien n a l altre gabé 
por lor croces ne por lor mittres 
dont il ont dorees les littres 
ne por lor anelz d or qu il portent 
dunt mult s esjoient et deportent 
ne por lor vair ne por lor gris 
ne por lor belz chevalz de pris 
ne por lor belz lis u il gisent 
cil ki les povres gens despisent 
ne por lor belz mes cink u sis 
u il sunt chascun jor assis 
ne por sale ne por palais 
tant soit netoiés de balais 
ne por rente ne por manoir 
por tot ce ne puet remanoir 
ke tuit ne reviengent en poudre 
tant vos puis je par raison soudre 
mult fist bien damerdeus a droit 
totes les gens en lor endroit 
a un mole et a un compas 
ausi le halt comme le bas 
tuit sunt d un pere et d une mere 
tuit sunt par droit seror et frere 
icelui pere dunt je dis 
mist deus en son saint paradis 
ki mult ert belz et deliteus 
onkes nus estres ne fu teus 
arbres i ot de maintes guises 
ou il avoit fruit a devise 
por mangier furent tot igal 
maiske cil de bien et de mal 
cil lor fu mult bien deveez 
si cum en escrit lo veez 
ke de toz les altres peust 
mangier que mult bien li leust 
si cum ens en la bible trueve 
en paradis avoit un fluive 
ki parmi contreval coroit 
dont tote plentez acoroit 
comme de pierres preciouses 
mult chieres et mult gratiouses 
esmeraudes rubiz topazes 
et altres ki ont bones grazes 
telz ki pueent aidier et plaire 
si com je l truis el lapidaire 
se la chose bien enquerez 
li mieldre ors li plus esmerez 
ert trovez en cele fontaine 
tant par estoit et clere et saine 
ke de li quatre fluive cuerent 
ki maintes terres en secuerent 
et je les nons vos en devis 
li uns est apelez tigris 
et li troi ki vienent apres 
gion cyson eufrates 
cist quatre environent le monde 
de totes pars a la reonde 
cist cuerent parmi paradis 
la ou adans fu mis jadis 
et de cel saint paradis vient 
tot quanqu a cors d ome convient 
tant est cis leus et belz et gens 
et par defors et par dedens 
nus cuers d ome ne l puet penser 
fors cil ki tot a a tenser 
n orelhe n est nule ki l oie 
cel desduit et cele grant joie 
ke deus a en cel saint leu mis 
por aesier ses bons amis 
la mist deus adam senz envie 
ki doné li ot sens et vie 
et cant de ses mains l ot plasmé 
si cum il l avoit aesmé 
iqui li pussans rois de gloire 
la femme fist a s atoire 
bien savez dont la femme est faite 
ke deus avoit adam sortraite 
une coste cant il dormi 
je ne sai d ensom u d emmi 
et volt que la femme en issist 
ensi cum lui plot et lui sist 
ot la femme non 
por tant qu ele issi del baron 
pres de lui se trait et acoste 
por ce qu ele fu de sa coste 
et al grant jor al redoté 
ne seront il pas deboté 
ains ierent une chars andui 
et tuit cil ki sunt al jor d ui 
mult furent et bon et eslit 
mult lor dona deus bel delit 
el paradis u il estoient 
ke nules riens ne lor faloient 
ne ja nus biens ne lor failhist 
se diables n es assalist 
damerdeus cant il les ot fais 
et a sa faiture portrais 
mult li plorent mult furent bel 
mult li furent frez et novel 
de son espir les espira 
jamais nul jor n es despira 
parmi son paradis les maine 
par tot les conduit et pormaine 
canqu il a lor abandone 
tot lor otroie et tot lor done 
maisc un sol arbre lor desfent 
mult bien lor ensegne et aprent 
s il welent vivre sens reproche 
ke del fruit ne mete en sa boche 
adans ja tant ne soit hardis 
ne par losenge ne par dis 
grans chose est mult d obedience 
bien i doit len metre s entence 
celui ki de rien la trespasse 
grans mervelhe est s il en respasse 
puet de legier respasser 
obedience doit passer 
toz les altres commandemens 
ke ce fu li commencemens 
ke deus ot commandé promiers 
si doit bien estre tenus chiers 
k obediensce passe tot 
mult est lichiere et folz et glot 
cil k obediensce ne tient 
a toz proudomes apartient 
de ce nos doit bien remenbrer 
ke mielz se lairoit desmenbrer 
li bons ki welt a bien entendre 
k obediensce osast enfraindre 
de ce ne soit nus esgarez 
mais cist fu li plus comparez 
desor toz les altres pechiez 
k encor en est cist mons trechiez 
li diables ki toz tens veilhe 
et de mal faire s aparelhe 
s estoit ja mis en grant porcuit 
el serpent felon et recuit 
et ce ne tienge nus a fable 
ke li serpens fu en diable 
et li diables en serpent 
a cui toz malisces s apent 
ki le sot mult bien ensegnier 
comment il porroit 
ce que nostre sire amoit tant 
durement l aloit convoitant 
l ome n osa il essaier 
de ce se pot mult esmaier 
k il sentoit la pense et lo cuer 
de l ome bien sot qu a nul fuer 
ne lo poroit par lui sorduire 
de faire chose de qu il muire 
li hom a cuer et bon et fort 
et sage et de bon confort 
se li convint metre sa cure 
en la femme qui n est pas dure 
ains fu trop volentive et mole 
se la mist mult tost a s escole 
et si li dist ' femme or me croi 
buer le feras sez tu por quoi 
je l te dirai tot senz losenge 
por coi vos estrenge 
del fruit que vos n en mangiés pas 
je l te di bien qu eneslespas 
ke vos aurois del fruit mangié 
ja rien ne vos ert estrangié 
de quanque damerdeus a fait 
ains serez gari et refait 
tot altressi cum deus serois 
a quanque vos deviserois 
son regne verrois et son estre 
par tot a destre et a senestre 
va tost al fruit si l asaveure 
lor verras tot droit a cele eure 
et s en fai mangier ton mari 
lors serois ambedui gari " 
de c est il voirs de quanc on dit 
n en fist pas trop grant escondit 
la femme encontre le diable 
mult petit en fu desveable 
malvaisement s i refusa 
a poi d ocoison s escusa 
tant li dist ' nos ne l feriens 
par aventure en morriens " 
ne s en fist pas trop detirer 
ne detordre ne descirer 
s ele se fust bien refusee 
ja cil ne l eust amusee 
et qui lo voir en welt espondre 
tost voit len la femme al respondre 
mult la poroit fors hom luitier 
por qu ele se welhe coitier 
de bien respondre comme sage 
ne li puet nus faire damage 
de son cors ne de sa jovente 
k a toz biens faire se covente 
cele est et prous et sage et cointe 
tele ira a cui len s acointe 
k en ne trueve ne fort ne dure 
ki son pooir metre i endure 
tost la brise et vaint et dechoit 
a poi de force la rechoit 
cele fu mult tost deceue 
car maufez l ot aparceue 
ki sot son cuer vain et volage 
se li fist faire lo damage 
dunt trop fuissiemes damagié 
s en ne l eust asuagié 
la feme de qui se depart 
a l arbre vient qu il li est tart 
k ele eust mangié de la pome 
si fist ele entre li et l ome 
cele en manjue et puis en tent 
a l ome qui mal n i entent 
ne de ce ne s aparcevoit 
maintenantqu il ot mors se voit 
las cum ot enqui vilain mors 
maufez les i ot acommors 
deus lor avoit bien desfendu 
laidement l en ont offendu 
n ere pas tres bien ensegniez 
cil hom k ensi fu engegniez 
par une femme soulement 
k il trespassa commandement 
trop s osa fors esburicier 
comment pot si tost corecier 
lo segnor qui l avoit creé 
mais cil l ot mult tost oblié 
bien doit estre meseasmez 
mais n en sera pas si blasmez 
cum cele qui le conselha 
trop vilainement l essilha 
hom doit avoir et sens et force 
n est pas hom cant femme l esforce 
mais de force n i ot il point 
ci endroit a un altre point 
ke force ne le dechut mie 
mais engiens par la compagnie 
ke nostre sire li dona 
cant ensemble les ordena 
et cil c al voir dire n acoupe 
dist que sor la femme est la coupe 
ke se li hom croit sa compagne 
il fait ce que raisons ensagne 
ne s aparchoit de malvaise oevre 
ensi com la vertez descoevre 
ne li vint pas de coardie 
a la femme ains fu plus hardie 
ke li serpens de grant air 
ke cil n osa l ome envair 
mais cele tantost l envai 
com li serpens li dist ' va i " 
andui sunt del pechie coupable 
par lo serpent par lo diable 
la femme plus qui consenti 
lo mal ou li hom s asenti 
dum li vint il n en sens n en pens 
k ele osa mangier sor desfens 
del fruit qu en li ot deveé 
e fist ele grant desvee 
par celi vint d anceserie 
as altres ceste derverie 
cant hom lor desfent un afaire 
ne s en pulent eles retraire 
por desfens ne por contredit 
ke tost ne soit lancié ou dit 
et s om ne la welt apeler 
a chose ki face a celer 
lors detire l ome et desache 
ne garra tantqu ele le sache 
se l dist maintenant et reporte 
si cum nature li aporte 
desfense que vaut dont a femme 
ele par welt trop estre dame 
ke ja contredis n iert gardez 
par femme se bien i gardez 
s om dist chose qui li desplaise 
por bien jamais jor n iert a aise 
s ele ne l fait a son plaisir 
se maufez l en devoit saisir 
k ausi fist la femme promiere 
dont je vos ai dit la maniere 
ke par ce fussiemes tuit mort 
se deus n i meist bon confort 
deus li mist par une altre dame 
le confort en mal de la femme 
par la halte virgene eslevee 
dont nostre vie est relevee 
en cui damerdeus tant ovra 
ke nostre vie i recovra 
ke l autre i perdi par folie 
cant li serpens l ot amolie 
por qu autres femmes sunt 
et de plusors mesasmees 
s est foz ki les en meseasme 
ke cele lor tout tot lor blasme 
en cui deus prist humanite 
par la sainte divinite 
par ceste sunt femmes cheries 
ke totes bones escheries 
lor sunt par ceste eschaues 
k en grant dolor fussent chaues 
se ne fust la virgene pucele 
ki fu et garde et chambre et cele 
del fil deu k ele ot en son ventre 
or poons bien dire 
par lo mesfait a la promiere 
ke ceste ce devant derriere 
nos mist et ce derrier devant 
cant ele tint en son devant 
le roi de cielz k ele alaita 
ki lo grant damage afaita 
ke cele avoit si eslaissié 
mais ceste l a tot abaisié 
se cele nos biens perilha 
et ceste les raparilha 
cele est marastre et ceste est mere 
ceste est douce et cele est amere 
se cele crei al diable 
et ceste a l angle covenable 
par cesti fu li malz vengiez 
et li nons d evain treschangiez 
el saluement ki fu fais 
a la virgene por nos mesfais 
cant li angles la salua 
cele promiere femme eva 
ot son nom changié et lavé 
cant li angles ot dit ' ave " 
a la sainte halte roine 
de par deu a cui tot s acline 
la nos rendi nostre salu 
ensi nos trast de la palu 
cil ki nostre bien mist en joie 
par que li nom d evain desvoie 
en cele salutation 
ki par annuntiation 
fu par lo saint angle annuncie 
dont si grans joie est pronuncie 
as bons homes as bones femmes 
car ceste salve et cors et anrmes 
bien doivent les femmes amer 
cesti ki ne set pas l amer 
ains est douce en cuer et en boche 
ke ceste lor tot le reproche 
ke l altre femme lor dona 
cant al serpent s abandona 
les douces les simples les sages 
ont de cesti grans avantages 
mais les malvaises orguilhouses 
k a mal faire sunt mervilhouse 
celes retraent a evain 
dunt mult lor doit estre grevain 
deus sout qu adam avoit pechié 
et par diable et par pechie 
a lui vint tos plains de grant ire 
iqui le trova nostre sire 
covert de fuelhes de fier 
mielz ne se pooit abrier 
n ot rien afublé ne vestu 
deus li dist ' adam u es tu " 
cil s estoit por lui reponduz 
comme dolens et confunduz 
si dist ' sire j oi ta vois 
si me repundi n umques pois 
ne m oisai removoir d ici 
sire de moi aies merci 
comment ne t avoie je dit 
et sor tote rien contredit 
ke tu ne manjaisses del fruit 
voies or com il t a destruit 
mal feis cant tu en manjas 
de trop grant joie t estranjas 
ki te fist ce faire or l ensegne 
belz dous chiers sire la compagne 
ke tu acompagnas a moi 
u j ai trové malvaise foi " 
deus a la femme reparole 
ki de ce la tint a escole 
' feme ki le te fist a faire 
sire li serpens deputaire 
ki laidement m a deceue 
ja m en sui tost aparceue " 
de ce chascuns d elz se descusse 
mais li granz forfais les encuse 
ke li uns et li altres fist 
tant grate chievre que mal gist 
c ausi firent cil a cele hore 
encor s en plaint et duelt et plore 
cis siecles et crient a perir 
ki toz jors vesquist sens morir 
deus dist a l ome toz iriez 
' mult es laidement empiriez 
je t avoie fait de nient 
et bon et bel a escient 
or es chaus del mont el val 
ne te mostra je bien et mal 
et mult le t avoi acointé 
perdu as par ta covoite 
mis t avoi mon aleue franc 
or descens a terre del banc 
poi t a duré cist heritages 
c est tes duelz et tes grans damages 
fors iras de mon paradis 
u tu remansisses tos dis 
s ensi ne l eusses perdu 
durement m en as deperdu 
par grant paine et par grant suor 
useras ton pain a dolor 
toz jors mais a dolor vivras 
a trop grant martyre livras 
ton cors ki jamais ne faldra 
or saches que ce t avenra 
tu morras mais ja ne morusses 
k en parmanable vie fusses 
ensi recuelt qui ensi semme 
tu refus trop hardie femme 
ce que pot estre dont t avint 
mult malvaisement te sovint 
de ce que je t avoie apris 
folement lo meis a pris 
trop fus orguilhouse et proterve 
tu eres franche or seras serve 
ne sai por coi je l te celasse 
dame estoies or iers baasse 
en tel dolor enfanteras 
ke trop t en espoenteras 
tant iert gries li malz et l angoisse 
n iert boche qui dire le poisse 
et seras a l home subjete 
si cum drois et raisons l ojete 
he serpenz venimous et chaus 
por coi feis tu tel enchaus 
a mes gens que je tant amoie 
et puisque la chose estoit moie 
ce fu grans honte et grans despis 
toz jors mais iras sor ton pis 
en foonement partiras 
ja de ce ne te partiras 
de terre sera ta viande 
si cum tes mesfais le demande " 
or ot chascuns lon sa deserte 
tel loier qui li torne a perte 
et a domage et a vilte 
ke fors sunt ambedui jeté 
de paradis eve et adans 
cist domages par est trop grans 
k encore en dure la racine 
mais puis i mist grant medecine 
deus et sens boise et sens trichier 
et ele li costa mult chier 
de paradis jete adam fors 
u il l ot en anrme et en cors 
mis si cum dire oi l avez 
trop laidement fu destravez 
ke mult bien deservi l avoit 
deus vit que desormais savoit 
et bien et mal se ne welt mie 
k il retort en sa conpagnie 
ke drois ne raisons ne l aporte 
mult par fist bien garder la porte 
de paradis a une espee 
trenchant et de feu enflammee 
par l angle et par son hardement 
ki la garde mult longement 
se par aventure avenist 
c al fruit de vie revenist 
et de celui rasavorast 
toz jors en vie demorast 
jeté furent de paradis 
u deus les ot posez jadis 
apres elz fu la porte close 
ja vos dirai sor ce le glose 
itel cum ele s i afiert 
et cum divinitez requiert 
al jeter fors puet len entendre 
cel jor u nos prenons la cendre 
et tuit li crestien del mont 
ki bone creance et foi ont 
et ki penitances requierent 
tez cum as vilz pechies afierent 
ke por ce lor convient a faire 
l evesques lor done le haire 
et puis la chandoile en la main 
de qu il verront et soir et main 
ke c est et clartez et lumiere 
par qu il auront la joie entiere 
de la chondoile k en lor bailhe 
vos dirai la glose sens failhe 
bien le sache clers et laiz hon 
ke c est lumiere de raison 
k il porte por ce qu il en voie 
et qu il tiegne la droite voie 
de penitance tot ades 
si qu il en voie et loing et pres 
en ce doit avoir ramenbrance 
par la clarte par la semblance 
de qu il puet nuit et jor veoir 
ke lors doit plaisir et seoir 
a deu s il l aime et crient et dote 
cant la penitance fait tote 
des pechies qu il a regehis 
u il rencherroit a envis 
por lo mal qu il i voit et set 
cil ki lo malvais pechie het 
si conoist lo bien et lo mal 
et contremont et contreval 
k altrement ne valdroit hom rien 
se ne savoit et mal et bien 
et puisque l un et l autre entent 
mult est folz se le peior prent 
bien sunt ces semblances descrites 
tot issi cum j es vos ai dites 
les font li bon peneancier 
ki bien se welent avancier 
et li bons pastre qui les garde 
ki de bien faire ne se tarde 
a l altre eglise les envoie 
et cil i vont la droite voie 
mais il truevent close la porte 
lors est tote lor joie morte 
cele de ceste mortel vie 
de qu il n ont ne cure n envie 
k a penitance l ont donee 
u l anrme s est abandonee 
ki volentiers welt qu en le face 
c est la riens ki plus la solace 
tot ades i a bon espoir 
et nuit et jor et main et soir 
et cil la font et grant et grief 
s en metent lor cors a meschief 
k en jeuner k en orisons 
jetent lor anrmes de prisons 
par la penitance del cors 
ke par c est li pechiere estors 
k il ne doit entrer en eglise 
por lo sens et por la devise 
de l uis qu en li a clos encontre 
mais ne puet avoir bon encontre 
tantk al juesdi vient absolu 
ke li pechie furent tolu 
li ancien et li novel 
par le sanc del saintisme agnel 
ki fu pris la nuit de la cene 
et ki rechut et mort et pene 
por lo pechie del monde toldre 
toz nos vint al juesdi absoldre 
del pechie et de la povrete 
par cel jor fu la porte overte 
de paradis sens refremer 
bien m en puis gagier et fermer 
ke dez lors est li uis overs 
as nes as purs as descovers 
ki lor penitances ont faites 
de coi les anrmes sunt refaites 
par cel juesdi par cel saint jor 
vienent pecheor a sejor 
en sainte eglise ki les mande 
por penre la sainte viande 
ke damerdeus lor aparelhe 
se lor mande et dist et conselhe 
ce sachent bien tuit pecheor 
ki de lor pechies ont peor 
por qu il ont fait la penitance 
k al diable torne la viltance 
viengent seur al grant juesdi 
en sainte eglise et je vos di 
k il truevent la porte desferme 
si cum l autoritez l aferme 
d adam ki jusqu a cel jor fu 
en infer tantque par vertu 
ot deus lo diable brisié 
ki le mal avoit atisié 
s en trait adam et ses amis 
cant en sa gloire les ot mis 
si fu la porte desfermee 
de la u joie est asfermee 
cele joie nos fu rendue 
al grant juesdi lors quant vendue 
fu la sainte chars preciouse 
ki en la virgene gloriouse 
se degna por nos aumbrer 
c altrement ne pot descombrer 
lo chemin c adam ot desfait 
por qu il avoit son jeu mestrait 
fors deu nus ne l pot recovrer 
maintenant li covint ovrer 
adam ensi cum il mielz pot 
onques altre secors n i ot 
lors sot il que fu biens et malz 
lors sot il que fu voirs et falz 
damerdeu est bien sovenu 
de ce qu il et eve erent nu 
si lor a fait cotes de pelz 
il n en orent altres drapelz 
ices pelz segnefient mort 
u repairent et foible et fort 
se ce ne fust tot a delivre 
peussiens sens mortel mort vivre 
or vos ai bien conté l essue 
d adam li cors m en tressue 
cant je l oi dire et rementoivre 
k il furent de paradis soivre 
par lor orguelh par lor oultrage 
de qu il rechurent grant domage 
et grant martyre et grant torment 
tot ades nuit et jor forment 
lores jut adam a evain 
mais ce ne fu pas trop en vain 
k il ot a la promiere fois 
chaym dont loialtez ne fois 
ne fu grantment monteploié 
mult a mal sa vie emploié 
et puis si regendra abel 
cui deus tint a bon et a bel 
et a proudome et a honeste 
de toz biens faire l amoneste 
la dochors qu en son cors estoit 
ke damerdeus li aprestoit 
chaym fu cultiveres fors 
si gaagna par grant effors 
en terre si cum il savoit 
ke chascun an assez avoit 
de la maison a grant plente 
diables l avoit si tenté 
ke ja tant bien ne se provast 
se del pejor non qu il trovast 
bele offrande ne feist 
por que deus en gre la preist 
k il prenoit del plus croie ble 
si cum il l avoit assemblé 
s en faisoit a deu sacrefisce 
sens tesmoing de nul benefisce 
cant la messons ere alumee 
len n en veoit que la fumee 
ke deus en gre ne la prenoit 
ne por soe ne la tenoit 
itelz dismes itelz primisces 
a celz ki funt les sains offisces 
rendoit or le malvais vilain 
par coi nos perdons tot a plain 
les vendenges et les messons 
si c a paines de tens issons 
abel as berbis se tenoit 
cil les gardoit et pormenoit 
cil en estoit gardere et pastre 
cil les tensoit et menoit paistre 
abel estoit de franche orine 
et chaym li portoit corine 
li fel vilains li durs li rustes 
por ce qu abel ert drois et justes 
savez quel vie abel menoit 
ki des melhors agnelz prenoit 
et des plus grans et des plus cras 
s es metoit ensemble en un tas 
iqui maintenant les ardoit 
mais la flamme pas ne tardoit 
k ele n alast droit contremont 
ver lo ciel u tuit li bien vont 
chaym mult bien s apercevoit 
ke deus en bon gre recevoit 
le don abel mult l en pesa 
de lui mal faire s entesa 
a deu s en vint tos esdrechiés 
mult dolens et mult correciés 
si li dist ' belz sire or m esdrece 
ke mes sacrefices n esdrece 
ver toi si cum li abel fait 
ne cuit de rien avoir mesfait 
k il est tot de mon droit chatel " 
deus dist ' se tu la fais itel 
comme tes freres fait sovent 
je t auroie bien en covent 
ke plus sire de lui seroies 
a quanque tu t apenseroies " 
onques de rien n i volt entendre 
chaym ne mielz n en degna rendre 
son disme n avant ne apres 
sa felonie lo tint pres 
dunt il estoit nuit et jor plains 
de lui vint as altres vilains 
et felonie et traisons 
ensi comme nos ravisons 
les dimes les dons qu il retailhent 
et por ce tot li bien lor failhent 
s en sunt chau en servitute 
musars est ki de ce despute 
mais en la lignie chaym 
ne puet len trouver bon saim 
d abel por voir revienent cil 
ki sunt cortois franc et gentil 
douch charitable et pitous 
ki de rien ne sunt covoitous 
les quelz li felon vilain servent 
tant se travailhent et esnervent 
ke repoz avoir ne poroient 
mais cil por nient s en douroient 
ki toz jors en vivent a aise 
cuiqu il poist ne cuiqu il desplaise 
ensi vient as bons toz li biens 
si que ja ne lor faldra riens 
cil ki bons est a ce qu il velt 
car ki de bons ist soef jelt 
li fel ra mult bien sa merite 
ki vit en malvais esperite 
ki de son voisin a envie 
si doit len bien hair sa vie 
dolens est si fait grant dangier 
cant ses voisins a que mangier 
et cant il le voit enmender 
mielz li ameroit remender 
dous cinces a une costure 
k ensi li aporte nature 
de chaym vient cis grans envies 
ki ne faldra jor de nos vies 
par envie son frere ocist 
ke bien le sot et cil et cist 
et par envie encontre aloit 
por ce que mielz de lui valoit 
par envie fu tant haitis 
k il lo murdri comme chaitis 
par ce fu si grans li meschies 
par lo mesfait ki fu trop gries 
cil enmena son frere es chans 
abel ki tant fu dolz et frans 
et ki en deu tant s afia 
ains chaym ne lo desfia 
ne cil ne se gardoit de lui 
ne pensoit n a mal n a enui 
cant cil l ocist comme murdriers 
trop fu cist meffais fors et gries 
ci ot traison homicide 
et murdre si comme len quide 
cist mesfait sunt si fort et grief 
c a paines les met len en brief 
mais comment ocist il son frere 
las qu en fist li chaitis de pere 
deus vint a lui se li demande 
' chaym ci a laide offrandre 
hom fel et de malvaise foi 
u est tes frere di le moi 
ke sa ge sire or l esgarde 
sui je donc de mon frere garde 
chaym je l ai bien esgardé 
ke malvaisement l as gardé 
comme fel murdriers l as tué 
ice comment feis tu he 
bien voi tot quanque het et aime 
li sans de ton frere se claime 
a moi s est bien drois que je l venge 
de toi plus tost que d un estrenge 
sor terre seras maleois 
par droit t est cist malz escheois 
ke la terre le sanc rechut 
de ton frere ce te dechut 
cant tu auras la terre ovree 
ja riens n i sera recovree 
ne ses fruis ne puet profitier 
ce te wel je bien enditier 
tu seras et fuitis et vains 
et sor terre tos jors grevains " 
chaym dist a nostre segnor 
' je teng mon mesfait a gregnor 
ke penitance ne pardon 
ne par priiere ne par don " 
trop fu li chaitis desperez 
il est voirs et bien esperelz 
ensi comme nos esgardons 
riens n est si grans comme pardons 
meffais tant ne monte ne halce 
puisque penitance l enchalce 
k il ne pust estre pardonez 
puisc a penitance est donez 
damerdeus aime penitence 
et li diables luite et tence 
ki de pardon se 
si pert damerdeu et sa gloire 
nus ne puet pechier si griement 
sens desesperer longement 
cum damerdeus puet pardoner 
si tost cum cil se welt doner 
a penitence de bien faire 
puisqu il a ce se welt atraire 
bien en avons l afaire enquis 
ke se chaym eust requis 
lo pardon maintenant l eust 
se tant bien faire le seust 
li chaitis que ne l fist il donques 
por ce qu a bien ne pensa onques 
k il n avoit en son cuer pitie 
ne sai comment li fu ditié 
c a deu tos desconfis s en vint 
se li dist ce que li convint 
et tot ert de desesperance 
bien i parut a la semblance 
de sa tres grant maleurte 
k il n avoit nule seurte 
ne de deu ne de son pooir 
ains li dist ' sire or pues veoir 
le mal ke j ai fait contre toi 
nus biens ne puet mais estre en moi 
hui me jeteras desor terre 
effrondree est la mortez guerre 
je ki tel malisce esfondrai 
de ton esgart me repondrai 
jamais ne cuit veoir ta face 
por chose nule que je fache 
je serai tos jors mais fuitis 
c a mal faire fui trop suitis 
li promerains ki me vera 
de moi tuer s esprovera " 
deus li dist ' issi n iert il mie 
chaym ne wel que nus t ocie 
se nus t ocit bien i parra 
c a set dobles lo comparra " 
tot ce mist deus chaym en signe 
si qu a lui ocire n asigne 
nul home en leu u il le truise 
ne faire chose qui li nuise 
de la face deu se destorne 
comme fuitis par tot s atorne 
droit en orient habita 
puis ce que deus le debita 
la maint chaym li filz adan 
en un leu ki ot non edan 
apres ot femme en cele terre 
et ki le voir en welt enquerre 
selonc le texte de l hystoire 
chaym jut a li c est la voire 
de cele dame enohc issi 
il est voirs et je l di issi 
chaym ne l ot pas en vilte 
k en son non fist une cite 
por le nom de son fil apele 
enoch cele cite novele 
enoch si rengendra iraz 
sens menceonge et sens gaz 
d iraz issi maujazel 
ki engendra matusael 
et matusael engendra 
lamech qui ce bien entendra 
dous femmes prist bien vos dirai 
les nons puisc al dire m essai 
l une fu apelee ada 
et l altre avoit a non sella 
cele ada engendra gebal 
en lui ot mervilhous vassal 
k il habita promiers en tentes 
la mist il totes ses ententes 
et si fu des pastorelz mestre 
ki lor bestes menoient pestre 
et jubal rot a non ses frere 
ne l wel de mon parcemin rere 
k il sot et de l orgene et del chant 
encor ne l lais je mie a tant 
ce fu li promiers orgenere 
et de la harpe bons menere 
c est voirs n i a point de cuidier 
mais ce ne fu ne d ui ne d ier 
et sella rot tubachayn 
cil fu wimes apres chayn 
fevres fu cil trop mervilhous 
n estoit pas d ovrer orguilhous 
k en oevre de fer et d arain 
le tenons nos a premerain 
une des serors i a 
ki ot a nom neomia 
de chasque femme ot dous enfans 
lamech s en fu progenes grans 
et puis redist a ses dous femes 
' oiés mes serors et mes dames 
ne soiés musardes ne foles 
mais entendez a mes paroles 
por ce que j ocis en ma plaie 
un home s est bien droiz que j aie 
droite merite de sa mort 
por ce que je l ocis a tort 
toz malz chiet a moi et descent 
ke je rocis un innocent 
par mon forsens et par m iror 
de qu il poise a nostre segnor 
la venjance sera donee 
de chaym ja n iert pardonee 
mais par set fois sera vengiez 
bien en doit estre laidengiés 
de lamech ki mal li fera 
et ki a mort lo desfera 
setante set foies iert 
vengiez si cum drois le requiert " 
ce covint espondre sens dote 
lamec fu vielz si ne vit gote 
en bois aloit por solacier 
as bestes salvages 
bien savoit traire et asener 
par un enfant s i fist mener 
en ces bois si cum il soloit 
cant des bestes penre voloit 
un home i avoit tot pelu 
grant et gros si ours velu 
ausi ert cum beste salvalge 
par bois par chans et par rivage 
li garchons a lamech l ensegne 
cant il la vit s a dit k or prenge 
son arc qu il a veu tel beste 
c ainc ne vit nule de sa geste 
lamech a tendu son archon 
puis trast par la vois del garchon 
ke lo fer el cors li emba 
cil crie et brait et se debat 
por la mort ki si lo destraint 
cant lamech ot que cil se plaint 
et il sot que chaym estoit 
grant dol fist sor lui s arestoit 
mult lo regrete et mult le plore 
par forsent recort l enfant sore 
et par ire et par grant forsenage 
fiert l enfant por le grant damage 
ke l fist faire mais n en sot mot 
cil le fiert si cum il mielz pot 
par son forsens par son desroi 
parmi le cors ne sai de quoi 
issi lamech chaym tua 
c ainc d iqui ne se remua 
et l enfant qui lo conduisoit 
ki de rien nule ne l nuisoit 
apres jut adam a sa femme 
s en ot un mult bel fil la dame 
par droit nom fu apelez seth 
mais s il en eust vint et set 
n es amast il pas la moitie 
k il avoit de lui covoitié 
et dist ' cil dont tos biens commence 
me ra doné altre semence 
por abel cui ocist chayns 
dont encor dure li trains " 
cil set si rengendra enos 
dunt il vient grans biens et grans los 
c est cil ki premiers apela 
le nom deu onques ne l cela 
sachiés bien que cist est li livres 
cuiqu il poist u griet li escrivres 
s est en grant veneration 
ke de la generation 
d adam que deus avoit crié 
est si n i ai rien oblié 
tant sai del numbre par entente 
c adans droit nuef cens ans et trente 
vesqui si cum la byble conte 
ki tot set le numbre et le conte 
tant fist set de jor et de nuis 
c assez ot filz et filhes puis 
et par tot sache bien s est ki 
nuef cens ans et doze vesqui 
cist escris en set lo termine 
des le chief jusqu en la racine 
enoc rot chaviam a fil 
apres celui revesqui cil 
uit cens ans et quinze sens falhe 
ce dist li escris et la tailhe 
tant vesqui je l sai des aquans 
par trestot nuef cens et cink ans 
chaynam rot malaleel 
ce conferment li droit sael 
s ot fis et filhes a plente 
tant com deus li dona sente 
cil vesqui nuef cens ans et diz 
a cel siecle ki fu jadis 
malaleel si rot jarezh 
si vesqui long tens a grant pais 
fis et files mult engendra 
et qui le droit numbre entendra 
de son eage et de sa vie 
ce cuit ne m en desdira mie 
k il vesqui par droit terme ensinc 
wit cens ans et nonante cinc 
jareth et enoc c est la voire 
k ensi le reconte l ystoire 
de filz de files rot grant masse 
mais ne sai comment j es nomasse 
se ne wel que nus m en escrit 
ke je n es ai pas en escrit 
tant vesqui jarezh ce savons 
ensi com en escrit l avons 
nuef yy anz et sissante deus 
n en vivent or gaires de teus 
ensi vint ensi rest alé 
ke enoch rot matusale 
cil enoch avec deu ala 
onkes puis cha jus n avala 
mult fu sa vie bone et sainte 
de lui n oi len onques plainte 
del plaisir deu ne se movoit 
mult faisoit bien ce qu il devoit 
fiz et files ne sai cumbien 
ot qui puis firent assez bien 
cinc ans et trois cens et sissante 
ot enoch s es prist a creance 
onques enoch mort ne senti 
se l escriture ne menti 
la sus avec deu s en ala 
onques puis cha jus n avala 
apres lui prophetes helyes 
ce racontent les omelies 
cist dui sunt et haitié et sain 
et nuit et jor et soir et main 
cist vivront bien le m est avis 
tantque deus les mors et les vis 
vendra jugier lors s aparront 
et que li malvais comparront 
lor felonies et lor malz 
et lor vilz pechies desloialz 
devant le grant jor vendront cist 
ce reconte cil ki l enquist 
si cum li baptiste johans 
li prous li sages et li grans 
ki vint devant l evenement 
de deu sens contremandement 
de lui se mervilhoient tuit 
comment deus l avoit si estruit 
par lo sens ki de lui issoit 
si quide bien chascuns k il soit 
icil qui estoit a venir 
de qu il lor faisoit sovenir 
mult durement li enqueroient 
cil ki por oir le queroient 
il ne volt decroistre le voir 
ainc lor at dit tot sens espoir 
k une vois est en ces desers 
et de ce soit bien chascuns cers 
ke l avenement deu annunce 
et par tot le crie et pronunce 
de laostes vivoit et d erbes 
mult ameres et mult acerbes 
cist grans johans cist bons mesages 
servi son segnor comme sages 
cil messagiers fu mult adrois 
si cum il pert en tos endrois 
sachiés bien desorenavant 
ke li messagiers doit avant 
aler aparelhier la voie 
droit la u ses sire l envoie 
cil l aparelha comme preus 
si qu ancor nos i gist grans preus 
icist nasqui ainzque ses mestre 
ce fu mervelhe de lor nestre 
ke contre nature nasquirent 
ce sachent tuit cil qui l enquirent 
n est mervelhe cant femme enpregne 
ki cent ans a esté brehegne 
n est mervelhe cant demoisele 
puis ce qu ele est virgene pucele 
n onques hom a li n atocha 
n a malvaistie ne se vocha 
s ele a enfant n est ce mervelhe 
a cesti n est nule parelhe 
n i ot plus si cum len descrist 
ke saint johan et jhesu crist 
cil vint avant cil fu promiers 
cil fu li drois confaneliers 
cil porta devant tos l ensegne 
cil tos les grans biens nos ensegne 
cil fu martirs et confessors 
li miesdres de nos ancesors 
apostles fu k il preecha 
a toz biens faire s aescha 
cil fu prophete et patriarche 
des ce que noe fu en l arche 
n en pot len un tot soul veoir 
de son sens ne de son pooir 
je l di c a tos biens m avertu 
k en l espir et en la vertu 
d elye vint cis sains johans 
de ce ne soit nus mescreans 
bien savez la moralite 
de ces trois et la qualite 
issi cum la chose s atempre 
li dui vendront u tart u tempre 
al linage enohc m en revieng 
puisque la matire maintieng 
ke matusale lamech ot 
proudom fu ensi com len sot 
de progene ot mult grant partie 
ki par mains leus fu departie 
s ot par tot ensi cum je l pruef 
nuef cens ans et sissante nuef 
mathusale c ainc n en menti 
cil k a voir dire s asenti 
et lamech regendra noe 
cui toz li mons a tant loé 
et dist ' cist nos confortera 
toz les biens nos enhortera 
des oevres et des grans labors 
k il covient or faire as plusors 
en la terre que deus maldist 
mais por noe la renbaldist " 
li eages lamech respont 
ensi cum la bible l espont 
ke set cent an et quatre vint 
et set furent cant sa mors vint 
mais cant noe ot cinquante ans 
si fu preus et entremetans 
lors ot sem et cham et japhez 
dont cis mondes est tos refez 
lors commencent a pupliier 
a croistre et a montepliier 
toz li mons et totes les gens 
et par defors et par dedens 
lors pristrent les filhes des homes 
li fil deu cil dont nos tuit somes 
ceste glose estuet deviser 
por mielz entendre et raviser 
le sens k en welt noter desus 
de ce ne me desdira nus 
ne des femmes ne des fiz deu 
k a cascun ai trové son leu 
li fil deu ki les femmes prirent 
ce sunt cil qui de seth issirent 
si furent de bone lignie 
k a toz biens faire ert ensignie 
les femmes ki des homes furent 
de chaym et de ses fiz murent 
de cui nus grans biens ne parti 
mult ot ci malvais geu parti 
li bon s asemblerent as malz 
s en devint li mons desloialz 
sens foi et sens nule pitie 
plains de malvaise convoitie 
li fiz mesaasmoit la mere 
et voloit sus corre son pere 
as bestes mues s asembloient 
li bien tot mal lor resembloient 
et li uns a l altre gisoit 
tot issi cum il devisoit 
mult i avoit desloialte 
et felonie et crualte 
tuit faisoent les grans mesfais 
contre deu qui les avoit fais 
de l amender ne fu neans 
mais pis et pis a oelz veans 
tuit pechoient a grant effors 
et deus ki est puissans et fors 
en fu iriés dedens son cuer 
plus ne l volt suffrir a nuel fuer 
mais tos destruire celz et perdre 
c a nul bien ne welent aerdre 
trop ere lors malvais cis siecles 
mais par telz venz et par telz siecles 
receurt cis mondes pis c a orce 
ki mielz mielz de pechier s efforce 
n en voi nul n i mete les mains 
ne que cil ne pechent pas mains 
cist ki sunt or s est grans enuis 
cant li jor resemblent les nuis 
et cant li bons malvais devient 
cant a dire le me covient 
ci a fole derivison 
kant cis mons a comparison 
a celui dont deus dist de boche 
por lor blasme et por lor reproche 
k il se repent par lor mesfais 
cant il onques home avoit fait 
deus qui ce de cel repentir 
se nulz m en voloit desmentir 
j en cuit tote raison respondre 
et la glose desus espondre 
si bien que volentiers l orunt 
tuit cil k entendre la poront 
ce que deus dist ' je m en repent " 
n est pas bons clers ki ce n entent 
deus vit que paine lo tenoit 
kant del pueple li sovenoit 
k i veoit et vil et despit 
se l wolt confundre sens respit 
li repentirs ce est la paine 
et de l home et de la char vaine 
k il li convint a rachater 
et ver lo diable aquiter 
en la crois u il rechut mort 
par cui nos somes tuit resort 
ci n ot altre repentement 
ke de son bon proposement 
ne s en repenti onques deus 
mais la fu mal partis li jeus 
de celz qu il avoit esleus 
et por siens liges receus 
se li falirent son covent 
tot ades menu et sovent 
tantqu il ne lor sovint de lui 
ce tenoit deus a grant enui 
kant cil li savoient l amer 
ki tant lo deussent amer 
d enterien cuer et volentiers 
deus lor estoit ades entiers 
et de cuer e de volente 
et cil erent destalenté 
de son servise et de s amor 
et main et soir et nuit et jor 
cuidiés que deus n en fust plus gries 
issi le reconte li bries 
ki tot set et vielz et novel 
ke deus le pueple d israhel 
eslut promiers et apela 
et ses grans biens li revela 
puis se retrastrent il de lui 
c assez li firent grant enui 
si laisserent la voie plaine 
deus veoit bien cele grant paine 
ke par elz li convint sentir 
c est la glose del repentir 
de ce qu il avoit l ome fait 
si l perdirent par lor mesfait 
k en pout deus cil se repentoit 
cant il a nul bien s asentoient 
nulz d elz ne s i voloit empoindre 
et deus refist saul enoindre 
par son prophete samuel 
ke len ne tint pas a muel 
saul fu esleus a roi 
puis reperdi par son desroi 
del roialme la segnorie 
ke deus mist en s avoerie 
cil la perdi si l ot david 
ce fu li provoinz et l aviz 
des rois ki in israhel furent 
ki del plaisir deu ne se murent 
mais saul perdi par orguel 
ne set folz que li pent a l oel 
tantqu il pert ce que bien li fait 
et par orguel et par mesfait 
saul fu enoins tot promiers 
mult ere de deu tenus chiers 
mais par se folie abaissa 
del grant orguel qu il ne laissa 
por ce li tolit deus apres 
quanqu il tenoit et loing et pres 
fu ce droiz deus l avoit enoint 
oil j en sai tot le droit point 
deus ne li toli nule rien 
ains l avoit creu en tot bien 
ne ja par lui ne fust desfais 
mais ses orguelz et ses mesfais 
lo desfist et toli l onor 
de que deus l avoit fait segnor 
tot ce fu del repentement 
ce puis je dire voirement 
ne refu judas apelez 
as biens que deus ot revelez 
et se l mist en sa compagnie 
ki de tot bien ert replenie 
ces bien ne li toli deus pas 
voirs est que meismes judas 
les se toli par sa deserte 
dont l anrme de lui est deserte 
por la dolor que deus sostint 
cant judas al malfe se tint 
apelé furent bien et bel 
ne perdent rien par cel apel 
li pluisor furent apelé 
al bien que deus ot revelé 
a ses joies a ses delis 
mais mult i ot pou des elis 
lo repentement que deus dist 
por altre chose ne l reprist 
ke por celz qui se repentirent 
del bien et de joie qu il virent 
il virent la joie et lo bien 
ne s i assentirent de rien 
et cil ki bien voit et mal prent 
c est a bon droit s il s en repent 
de ce fu deus mult corociés 
ke chascuns s estoit esdreciés 
a mal faire et a mal penser 
et deus ne les volt plus tenser 
ains fu corociés et dolans 
il vit que la paine ere grans 
c a sustenir li convendroit 
por le siecle c apres vendroit 
de la paine que deus soffri 
cant son cors en la crois offri 
li sovint a la repentalhe 
dunt j ai dit la glose sens failhe 
bien est salvez cil repentirs 
rien n i valt mais nus dementirs 
por malvaise desputizon 
ne m en puet prendre a ocoison 
cist ne cil par nul argument 
que j ai selonc l integument 
lo texte et la glose traitie 
et l alegorie afaitie 
si c or resui a l hystoire 
cant deus vit li sire de gloire 
contre soi la malvaise gent 
se ne l en fu ne bel ne gent 
tost lo ot le festu rumpu 
celz qui ver lui sunt corrumpu 
par iawe les welt deus ferir 
altrement n es quida perir 
issi les ferra en l escu 
k en malvaise vie ont vescu 
fors noe deus ne pot trover 
home qu il deust esprover 
a son plaisir n a son voloir 
de ce se porent mult doloir 
mais celui trova il por suen 
a son voloir et a son buen 
por droiturier et por loial 
ne sot vilonie ne mal 
damerdeus avant le volt traire 
et tos celz livrer a contraire 
ki n avoient raison de vivre 
effacié furent sens rescrivre 
cant deus vit la char corrumpue 
ne pot estre que ne li pue 
tot maintenant dist a noe 
celui qui li avoit voé 
foi et loialte maintenir 
' je te wel en ma main tenir 
mielz en sera toi et tes ers 
k enver moi n es de rien enfers " 
deus dist ' noe ne doter pas 
c a cest passage a cest trespas 
iert cis pueples mors et destruis 
ki tant est fel et mal estruis 
un mult grant vaissel me feras 
dunt cest torment trespasseras 
mult soit bien fais et charpentez 
ke de totes vos orfentez 
cist vaiselz vos garantira 
ne ja ne vos en mentira 
li sire qu il welt qu il soit fais 
or n en soit ja tenus nus plais 
ains soit fais sens nul contremant 
tot issi cum je l te commant 
garde qu il soit joins a cement 
bien et bel enterienement 
k iauue ne s i pusse boter 
tant sache espesse degoter 
lonc le feras de trois cens cotes 
sens gas sens peors et sens dotes 
cinquante cotes ait de le 
je l t ai bien dit et revelé 
trente cotes aura de halt 
issi wel k en lo m aparalt 
et si feras cinquante chastres 
bon seront se tu bien les plastres 
li uns de l altre plus hals iert 
si comme raisons s i affiert 
arche aura non cil grans vaiselz 
ki trespassera mains ruiselz 
et maint peril et maint torment 
dunt vos porrois doter forment 
senz ce que ja n i aurois mal 
ne sus ne jus n amont n aval 
telz iert cis vaiselz com j ai dit 
mais ja n i seront li maldit 
ainz ierent par l iauue noié 
cil qui tos jors m ont renoié 
cant de l arche t entremetras 
de totes bestes m i metras 
des bones des males i ait 
issi wel noe qu il soit fait 
de chascune masle et femele 
i met dont iert la rote bele 
tu et ta femme i demorrois 
seurs soiés ja n i morrois " 
cil a bien dedenz son cuer mis 
tot quanque deus li a promis 
ne l ot de rien nule en despit 
si ne mist pas l arche en respit 
ains la fist tote al plaisir deu 
ke bien en ot et tens et leu 
al bien faire se ravisa 
issi cum deus li devisa 
tant sai del conte et de l afaire 
k il mist cent ans a l arche faire 
n i puet nus pinchier ne remordre 
ke bien ne fust faite a droite ordre 
et de totes pars ferme et jointe 
issi cum deus li ot enjointe 
lee desoz deseur estroite 
por ce que mielz se tienge droite 
desoz en la grant amplete 
mist des bestes a grant plente 
des aigres des vis des mordans 
dunt nule riens n est estordans 
les mains malvaises mist apres 
ne trop loing n erent ne trop pres 
ne faisoient pas tant de mal 
si n es volt metre si aval 
les simples remist apres celes 
issi montoient halt les celes 
les melhors furent contremont 
issi cum li affaire vont 
desor tot en halt a droiture 
fu noe en une estroiture 
ki n avoit de le c un soul cote 
la fu et sa maisnie tote 
issiques fu l arche atornee 
mult ert bien faite et aornee 
et deus meismes la ferma 
ki de toz biens la conferma 
en cel estage n en cel estre 
n avoit qu une soule fenestre 
mult furent douz et continant 
ke chascuns d elz a deu s atent 
k il n orent de malvaistie cure 
ne de pechie ne de luxure 
cant en cele arche furent mis 
issi l orent a deu promis 
en l arche s est noe repoz 
a la vertu deu s est apoz 
mult ot grant peor del diluive 
qui vint par la vil gent engluive 
li termes et li jors aproche 
ke la pluive chiet et descoche 
certainement sachiés por voir 
onques ne fina de plovoir 
ne main ne soir ne jor ne nuit 
povre solaz povre conduit 
orent cil cui noier covint 
onques de deu ne lor sovint 
bien i paru a cele mort 
c onques n i orent nul confort 
se cil non qu en l arche manoient 
k al plaisir deu se demenoient 
tot ades plut c ainc ne cessa 
de quarante jors n abaissa 
la pluive une tote soule hore 
ainz plus et plus plut de desore 
tantque noiez fu toz li mondes 
l arche aloit par desor les undes 
si cum damerdeus la menoit 
por noe qu a lui se tenoit 
la glose nos mostre et devise 
ke l arche ce fu sainte eglise 
par quoi li mondes est gariz 
et li ors vilz pechies tariz 
dunt li pechies nos soloit mordre 
de que nus ne se pot estordre 
se ne fust sainte eglise et fois 
par coi diables est a cois 
defors sainte eglise remainent 
cil ki contre deu se demainent 
et sunt mort perpetuement 
si cum cil qu ancienement 
furent mort par les vilz pechies 
de que chascuns ert entechiés 
cil furent de l arche desoivre 
ne plus ne welt deus celz rechoivre 
ki de sainte eglise s eslongent 
et por voir dient et tesmongent 
cil ki bien en sevent l example 
desoz l estage el leu plus ample 
si furent les plus cruelz bestes 
les plus vilz et les plus agrestes 
s est vilz tez i a qui les ongent 
et apres si mordent et pongent 
lors cant len garde ne s en prent 
si cum ardure les en prent 
cil manoirs u tez bestes sunt 
ki tel mal de lor pooir funt 
est semblans as gens de cest monde 
u biens et malz assez habonde 
ja cist moz n iert par moi celez 
li mondes est amples et lez 
mult i a des signefiances 
si doivent estre nos fiances 
en bone creance et en ferme 
ke la male beste l enferme 
a tant de force et de pooir 
puisqu ele puet l ome veoir 
qu a morir l estuet maintenant 
de ce soiés tuit sovenant 
ke c est malfez qui l ome engigne 
et qui tost l a pris a sa ligne 
si n est pas de vertu garnis 
s est tos gabez et escharnis 
k en pechie gist en pechie maint 
que jusqu en la mort i remaint 
une beste rest cointe et fiere 
ki prent l ome par tel maniere 
en sofflant maintenant l ataint 
cant pechiez lo palit et taint 
k il peche et en fait et en pense 
dusque sains espirs le rapense 
ki lo mal espir en envoie 
d iqui lo despart et desvoie 
altres bestes i ra qui mordent 
a que li plusor s acommordent 
si poingent l ome jusc al vif 
je ki la glose vos derif 
tesmoig que c est pechiez mortez 
dunt je conois assez de tez 
ki sovent en sunt mors et point 
ce vos dirai je point a point 
nus ne garist de cel mehaig 
fors par tant cum je vos ensaig 
n i sai nule altre medecine 
de jus d erbe ne de racine 
ke de bone confession 
cil n a puis nule accession 
de cest mehaig ne de cest mal 
ne sus ne jus n amont n aval 
ki par confession s en leve 
bien en trait lo jus et la seve 
del malvais mors del malvais tech 
c al bien laver le fait len sech 
celes ki bien ne mal ne font 
sunt alsi cum la nois qu i font 
ne ja ne feront bel semblant 
a celes sunt tuit cil semblant 
ki ne puent aidier ne nuire 
ne rien destorber ne conduire 
n ont pooir de nului grever 
et ce les fait de duel crever 
ke toz jors vivent a dolor 
mal poindre fait sor tel color 
ki ne luist ne ne resplendist 
ne bien ne mal nus ne l en dist 
s en redist len plus mal que bien 
et ce m ocit sor tote rien 
k il vont al mostier messe oir 
nus d elz ne s en puet resjoir 
ke par l une orelhe lor entre 
et par l altre en ist endementre 
les simples bestes debonaires 
ke nul mal ne poroient faire 
ce sunt les gens de charite 
et de foi et d humilite 
k en povrete welent cheoir 
toz biens les en doit escheoir 
ki ver deu sunt et bel et gent 
et secuerent la povre gent 
ke de celz se puet len aidier 
altresi cum par sohaidier 
k en bien croissent et fructifient 
comme cil ki en deu se fient 
cil sunt de sainte glise membre 
or resui a l arche or m en membre 
ki desor les iauues flotoit 
issi cum deus la comportoit 
n i ot mort nului ne peri 
tuit furent de deu esperi 
cil qui laens erent repost 
se je truis qui de ce m opost 
j en cui tote raison respondre 
puis ce c al voir me wel apondre 
et que je m en sui entremis 
cil que deus ot en l arche mis 
resemblent celz qui de cuer l aiment 
et par tot de lui se reclaiment 
qui lo croient de cuer entier 
par l arche viennent al sentier 
de sainte eglise cil ki vuelent 
ki de nul mehaig ne se duelent 
mais len en troeve mult petit 
ki en aient bon appetit 
por ce sachent et cist et cil 
c onques l arche en si grant peril 
ne fu por pluive ne por vent 
ce met je bien en men covent 
n avant n apres en son endroit 
cum sainte eglise est orendroit 
or est en l aiwe or wacre or flote 
or se governe a la main pote 
l aiwe et les undes la debotent 
ki de totes pars i degotent 
de nuit de jor a grant assalt 
or a mestier que deus la salt 
si fait il ne li puet falir 
nus ne la set tant assalir 
k ele ne siece en son droit mole 
et cil par qu ele pent et crole 
ki les honors en ont en terre 
cil ne deussent pas sufferre 
les malz et l anguisse qu ele a 
car cant deus les i apela 
les evesques et les prelaz 
ki deussent jeter des laz 
celz qui tant i sunt eslacié 
cil en ont le fais embracié 
por ce les i ot len assis 
mais j n en truis pas jusqu a sis 
de celz qui ce laz ne restrengent 
de malfaire ades se destrengent 
par luxure et par avarisce 
se prennent garde al grant malisce 
des fevres qui doivent ferrer 
les simples gens por meserrer 
coment fu que l arche se tint 
ki noe et ses gens retint 
par tel guise et par tel maniere 
c ainc par devant ne par derriere 
ne fu ne brisie ne fraite 
de plus fort oevre assez est faite 
sainte eglise et de plus durable 
s auques fuissent cil mesurable 
par qu ele doit estre prisie 
ja ne fust fraite ne brisie 
mais cil en auront lor deserte 
par qu ele est si vilment deserte 
ci vos ai fait un mult grant tor 
a l arche m en vieg a retor 
cant li deluives fu passez 
mult ert bien noe respassez 
de la grant justise qu il vit 
ke deus ot fait qui toz jors vit 
quarante nuiz quarante jors 
fu dedens l arche li sejors 
nus d elz ne s osoit removoir 
tantque deus cessa de plovoir 
que sus les plus halz mons senz dotes 
estoit l iawe vint cinc cotes 
cant les pluives furent alees 
lors parurent mons et valees 
et li airs devint clers et purs 
ki tant avoit esté obscurs 
les iawes en lor chenel furent 
tot par tot si cum eles durent 
et puisque la pluive fali 
unques de l arche ne sali 
nus de quarante jors apres 
ains se tindrent en bone pez 
tantqu il furent aseuré 
del tempest qui tant ot duré 
nus de l arche issir ne s osa 
duqu atantqu el se reposa 
tot droit deseur les monz d armainne 
si cum la vertus deu la mainne 
al promier jor del promier mois 
est falis des iawes li crois 
n ert pas noe maisaeisiez 
puisque li tens est apaisiez 
le corbel prent si l en envoie 
et cil se mist fors a la voie 
cui chalt que tost se retorna 
et mult petit i sejorna 
apres ne sai trois jors u quatre 
l en renvoia fors por abatre 
puis ne l pot veoir ne tenir 
ancor est il a revenir 
le colon por veoir tot l estre 
mist noe fors a la fenestre 
et il revint arrier grant cors 
ne vit pas le deluive escors 
ne leu sor qu il se reposast 
tost revint qu en ne l en chosast 
al sepme jor fu renvoiez 
de rien ne s i est desvoiez 
n a pas les altres escharnis 
k il vint al vespre bien garnis 
atot un mult bel rain d olive 
bien resembla chose jolive 
entr elz en ont grant joie faite 
bien voient que deus les rehaite 
ki tost set ovrer en apert 
de quanqu il aime rien ne pert 
li corbelz qui ne repaira 
bien pert qu en malvais leu flaira 
ce nos tesmongent li alquant 
ke ce sunt li popilicant 
li falz crestien li herite 
ki mult auront laide merite 
c a sainte eglise ne repairent 
tant aiment la puor et flairent 
ja ne s en quierent desaerdre 
ne s en puet nulz laver ne terdre 
tant s i fichent a la charrogne 
et cil qui sainte eglise eslogne 
bien saciez qu il est altresi 
com li corbelz cant il issi 
de l arche u il avoit esté 
et par iver et par este 
li colons ki si revint tost 
k il ne se cacha ne repost 
a l arche vint tot sens reclaim 
en son bec aporta lo raim 
s est ens entrez par lo droit huis 
c onques n i quist altre pertruis 
ce dist l escripture divine 
ke cil resemble la doctrine 
del bon evesque et del bon prestre 
cant il est tez com il doit estre 
sages et plains de bones meurs 
ki retrait as bons ancesseurs 
ki fors ist por bien preechier 
por les malvais adoumeschier 
sanz orguel et senz felonie 
et sanz malvaise vilonie 
puis ce que voir dire en volon 
c est li exemples del colon 
ki par dous fois est envoiez 
ne de rien n i fu desvoiés 
li rains d olive signifie 
pais et joie ki fructifie 
en douce gent bieneuree 
ades lor est asseuree 
k en tot bien mainent et reposent 
en cest raim encor nos reglosent 
li bon clerc li bien entendant 
u nos devons estre atendant 
l oile dunt li roi sunt enoint 
c a la chrestiente se joint 
sis cens ans et un avoit ja 
noe cant il se desloia 
de l arche qu il ovri lo toit 
ki de par deu fais i estoit 
fors s en issi a terre seche 
comme cil qui nus malz n enteche 
damerdeus iqui lo trova 
fors de l arce issir lo rova 
et lui et ses fiz et ses filhes 
quanqu il i mist senz remasilhes 
tuit issent fors haitié et sain 
je ne sai en mont u en plain 
bestes oiselz et grant pecune 
tot jete fors et tot aune 
iqui fist de terre un altel 
ancor n avoit nus fait altel 
et desus fist bel sacrefise 
a deu por le grant benefisce 
k il li avoit fait et faisoit 
ses sacrefisces li plaisoit 
ke des melhors bestes le fist 
et des plus netes tant en prist 
ke deus en bon gre lo rechut 
si que noe s en aperchut 
iqui ot la 
de deu je l truis en la lechon 
k il li dist ' je te beneis 
por ce ke bien t entremeis 
de mon bon faire a ton pooir 
si ne t en doit pas mescheoir 
cant tu del tot en moi te fies 
ausi wel que tu monteplies 
com les estoiles del ciel font 
et tuit cil c a mon plaisir vont " 
ancor li dist ' je te commant 
or droit et desorenavant 
ke des melhors bestes prenez 
li dons vos en est ci donez 
s en mangiez ades a vostre aise 
sens pechier qu ensi vos plaise 
car o le sanc ne mangiez mie 
drois est que je l vos contredie 
je requerrai le sanc des anrmes 
je l di as homes et as femmes 
bien ert seu qui le tendra 
mais qui l umain sanc espandra 
bien saches que li sanz de lui 
sera respandus par anui 
nule beste n iert tant hardie 
ne soit ver toi acohardie 
et c a ton plaisir n obeisse 
altrement ja ne l te deisse " 
lo sanc que deus li contredist 
vos ne savez por qu il lo dist 
apres les divins en paroil 
et par droite raison vos soil 
ke li sancs demostre pechie 
dunt li pluisor sunt entechié 
el sanc gist granz destructions 
ce mostre l introductions 
ke nule riens el sanc se mete 
ne puet estre bele ne nete 
deus desfent la char a mangier 
ne welt pas noe losengier 
ne celz qui n enlevent lo sanc 
de ce quident bien estre franc 
li jui ki lo sanc eschiwent 
cant avec la char n en mainjuent 
ne raison ne bien ne entendent 
maisque lo sanc mangier desfendent 
n en laissent a pechier de rien 
ci ne voi je raison ne bien 
mais nos en tenons bien la glose 
ki devroit monter a grant chose 
si fait ele qui bien i garde 
et cil ki de pechier se tarde 
ne manjut pas sanc o la char 
sens dolor vit et sens eschar 
si n est pas ors n ensanglentez 
mais de toz biens entalentez 
li sancs de l home respandus 
ki de par deu fu desfendus 
cil sera durement vengiez 
nus n en doit estre losengiez 
ne clers ne lais ne halz ne bas 
n i puet trover point de respas 
ke deus fist l home a sa semblance 
s est plus que hardis qui s avance 
vers celui de qu il welt sanc traire 
mais comment puet oser desfaire 
la rien que damrideus a faite 
mult est hardis ki ne s i guaite 
et qui ce despist et desfait 
ke deus a sa faiture a fait 
mult est folz qui de ce se vente 
k en tel malisce met s entente 
mais issi cum nos l entendon 
mult dona deus iqui don 
a noe qu il ne s en dotast 
ne c altres ne s espoentast 
de la paine et de la dolor 
de qu il orent si grant peor 
si dist que jamais ne ferroit 
lo mont ne tel mort n i querroit 
com il li avoit or requise 
bien fu la chose iqui enquise 
ke deus la coventa iqui 
a noe n unques n en menti 
ainc li tint mult bien son covent 
ce poez vos veoir sovent 
cant des pluives vient telz plente 
ja ne vos en espoentez 
por ces fais por ces avenues 
cant vos verrez mon arc es nues 
ja ne devez d iawe doter 
tant sache espesse degoter 
li arcs est et vers et vermialz 
a cel signe n est nus perialz 
et trop par fust espoentables 
se li grans deus esperitables 
ki garnist toz ses bons amis 
ne l eust a noe promis 
mais il li promist de bon cuer 
n en poons doter a nul fuer 
tant sache espessement plovoir 
issi vos en di tot le voir 
cil arcs ki vers est d une part 
cant il vente et pluet et espart 
lo deluive nos met avant 
ce sachez desorenavant 
de ce ne soit nus esperdus 
ke par iawe fu toz perdus 
li siecles issi cum deu plot 
li uns l altre gaber n en pot 
mais en la vermelhe color 
de l arc entendez la dolor 
et lo martire et lo torment 
dunt nos devons doter forment 
ke deus lo mont jugier venra 
ki de totes pars l en penra 
par fou nulz n en puet eschaper 
toz nos i convient entraper 
par feu riert cis mondes perilz 
buer iert nez cui sainz esperilz 
aura raempli cors et anrme 
a cel jor soit d home u de femme 
par cel fou sera li mons ars 
k ensi lo demostre li ars 
de celui fou ardre la terre 
et cil ki contre deu meserre 
cist fous ardra et bois et plains 
de grant dolor riert cis mons plains 
cist feus ardra argent et l or 
en cest fou n a point de restor 
cist feus ardra chastelz et tors 
en cest feu n a mestier destors 
de cest feu ardront roi et conte 
c est feus ki nului ne mesconte 
cist feus ardra mittres et croces 
et celz u il a tant de boces 
de cest feu ne puet nus estordre 
tant ait esté cent ans en ordre 
a cest feu n a mestier signacles 
ne par vertus ne par miracles 
tant iert cist feus poignans et aigres 
n en puet estordre graz ne maigres 
cist feus voldra tot devorer 
sens rien malvaise restorer 
bien lo doteront pecheor 
cant li juste en auront peor 
li vermalz de l arc est l ensegne 
k icest feu nos mostre et ensegne 
or est issus noe de l arche 
si cum je l truis escrit el parche 
si fil ses filhes sa maisnie 
k il avoit par droit desraisnie 
cham et semh et japhez cist troi 
li dui furent de bone foi 
certainement sachiés cil cham 
ke il engendra chanaam 
lors porent les lignies croistre 
l une fu bone l altre enchoistre 
bien saurois por ce qu il vos plaise 
dont vint la bone et la malvaise 
noe fu mult bons cultivere 
et si fu li promiers trovere 
de vigne et bien la gaagna 
si c onques ne s i mehagna 
mais cant li fruis vint a son tens 
sens contredit et sens desfens 
en but noe tant cum lui sist 
et si que li boivres lo prist 
c ainc mais de vin n avoit beu 
s en ot tot le sens esmeu 
par force dormir le convint 
tantque cham ses anznez filz vint 
si vit ses menbres descovers 
puis en rist li fel li cuvers 
de grant serverie li mut 
cant il son pere ne conut 
ne ses oelz por coi aovri 
des ce qu il ne lo recovri 
por coi gaba il de sa honte 
cist mesfais as felons sers monte 
dont felonie et traisons 
muet et tote altre mesproisons 
ki nul bien ne poroient dire 
tant sunt plain et de mal et d ire 
cil qui unques ne se repentent 
cant il plus pechent mielz se ventent 
itelz gens semble et resembla 
cham qui de son pere gaba 
mais cant ce sorent li dui frere 
s alerent recovrir lor pere 
cortoisement le recovrirent 
si que vilonie n i virent 
celz tint deus a belz et a gens 
de ces dous sunt les bones gens 
li simple li humle et li douz 
des quez nule ire nulz corouz 
ne puet movoir n unques ne muet 
chascuns est bons a ce qu il puet 
k en charite se welt esmuevre 
c est cil qui son pere recuevre 
et qui ne l ose veoir nu 
ci me rest de cels sovenu 
ki les povres chaitis recuevrent 
fil deu sunt cil qui si bien uevrent 
et qui welt en cerchier la voire 
de celz muevent li bon provoire 
cil qui les pecheors apaient 
et en creance les atraient 
n unques un tot soul n en renfusent 
k il ne les gabent ne n encusent 
ains les recuevrent doucement 
si que malvais popliement 
n en funt as gens por esmaier 
k ensi puet len bel apaier 
et pecheor et pecheriz 
cil qu en telz biens est si norris 
fu de semh nais et estrais 
dunt granz biens iert toz jors retrais 
noe sot bien et aparchut 
comment cham ses filz le dechut 
ki rist mais covrir ne l voloit 
se l maldist et ces absoloit 
ki bien firent tot quanqu il durent 
et qui lor pere reconurent 
ces dous benei de sa boche 
sens mal et sens malvais reproche 
vesquissent et il et lor oir 
et qu il aient force et pooir 
et sor cham et sor sa progene 
ki toz jors iert et serve chene 
lors crut li puples mielz et mielz 
et noe refu alques vielz 
tot ades ere prous et sages 
tant nos reconte ses aages 
ke par tot apres et avant 
ce sachiés desorenavant 
k il ot nuef cens ans et cinquante 
si cum li escriz list et chante 
mult fu bone et bele sa vie 
ne par terre ne par navie 
n iert jamais ses parelz trovez 
tant soit bien ver deu esprovez 
si fil engendrerent apres 
filz et filhes orent ades 
tantque d fu granz multitude 
mais ne mistrent pas lor estude 
a bien ki tornast a profit 
s en durent estre desconfit 
ke trop voloient halt monter 
si cum ja m orrois reconter 
lor habitation ont faite 
cant il s en alerent enhaite 
de messa u il furent tant 
en sephar un mont d oriant 
mult i ot de ces et de cealz 
poi des bons et assez des malz 
ne sai comment les nons vos die 
mult i a genealogie 
trop i avroit gent a nommer 
briement welt la chose asommer 
ke trop seroient grant li vers 
tant sunt li nom fort et divers 
issi cum je l truis en la byble 
ne sunt a nomer aesible 
aler m en wel selonc la letre 
sens riens laissier mais g i wel metre 
tel chose dont grans biens vendra 
a celui qui ce retendra 
piece a qu en la byble est trové 
par celz qui l escrit ont prové 
n unques nulz ne les en reprist 
ke li fil semh furent icist 
ki par totes lor regions 
selonc lor bones nations 
vesquirent en tos lor eages 
par lor sens et par lor languages 
ces languages qui me sovra 
d eus s alcuns i entremovra 
ki ce me sache esponre et soure 
s alcuns i voloit entremoure 
trop volentiers i entendroie 
si que granz mercis l en redroie 
de ce sui je mult anguisseus 
k il n ere languages c uns seus 
et tuit un language parloient 
par tos ces leus u il aloient 
cist languages estoit hebreuz 
puis cele hore que damerdeuz 
ot fait adam a sa faiture 
sachiés que nule creature 
n avoit parlé se l ebreu non 
hebreus est de mult grant renon 
adonc c uns seus languages n ere 
or est bien drois que len enquere 
la question de ceste chose 
et se nus bons clers m en opose 
par raison m en convient respondre 
por la glose desus espondre 
ki dient ci pluisors languages 
dont auroit cil bons avantages 
ki de pluisors nos feroit un 
li language erent tuit commun 
et tuit issoient d une boche 
mais a ce que la byble toche 
ki d un language fait pluisors 
ja ne troverois ci n ailhors 
altre chose que prophetie 
ki tos jors s est adevancie 
de quanqu a avenir estoit 
mais ki endroit s arestoit 
ne set pas totes les hystoires 
c est mes sens et mes memoires 
a ce m ai toz jors ravisé 
c a la tor furent devisé 
trestuit li language qui sunt 
et qui cuerent par tot le mont 
ensi l ai dit et bel et gent 
or m en repair a cele gent 
ke je vos ai ci menteus 
ne de rien ne m en sui teus 
d orient vindrent da la murent 
ne sejornerent tantqu il furent 
en la terre de sanaar 
cant il s en vindrent par sephar 
cele part troverent un cham 
or orois ja con fait escham 
il voldrent ver deu controver 
ke la quiderent esprover 
lor engien al nostre segnor 
mais il troverent mult gregnor 
lo damerdeu en toz endrois 
si cum il est raisons et drois 
trop furent orguilhous et cointe 
ke tuit a une seule empointe 
orent devisee une tor 
mult en furent en grant ator 
si dist cascuns ' or i parra 
se jamais cis mons conparra 
ne mal ne pechie que nus sache 
ne que ja deus autant le hace 
ke par diluive lo perisse 
chascuns de nos bien s esperisse 
por guarantir de cele mort 
tuit soiés et haitié et fort 
ci endroit n a mestier perece 
faisons la tor de tel haltece 
ke jusc al ciel lasus avaigne 
ja ne remandra ceste ovraigne 
por nul coust qu ele ne soit faite " 
tant orent lor oevre a cief traite 
cil qui d ovrer erent isnel 
qu iqui funt la tor de babel 
canque mestier lor fu tot orent 
bien ovrerent al mielz qu il porent 
par aleoirs et par eschieles 
por roches demandoient tieles 
s es faisoient mult bient recuire 
ke riens al mur ne peust nuire 
por ciment metoient betume 
issi l avoient a costume 
mult en quidoient bien murer 
ke ce feist lo mur durer 
en josephe trové avons 
nos qui tot l escrit en savons 
ke li uns des filz cham nemroth 
est cil qui tot lo blasme en rot 
ke la tor promiers controva 
issi cum il dut se prova 
la soe prueve fu malvaise 
onques jor ne pot avoir aise 
s il n ocist dous homes u trois 
mult li ere contre son pois 
cil l apelent fort veneor 
ki bien lo sevent sens peor 
de rien a deu ne s afioit 
por les gens dont tant ocioit 
de tos malz par ancesserie 
voloit avoir la segnorie 
et cil ki plus pensent en mal 
li felon et li desloial 
si s estudoient en malisce 
et li fel tient bien a visce 
cum cil qui de mal ne se tarde 
entre fole gent et musarde 
se monte commentque ce soit 
cil nemroth ailhors ne tensoit 
ne par uevre ne par parole 
cil se mist entre la gent fole 
la pot ovrer par malvaise art 
por ce se torna cele part 
bien quide ovrer par bel loisir 
a son chois et a son plaisir 
ke del tot a lui s asentoient 
cil qui tos les malz consentoient 
ne sunt pas les choses moies 
et il ravient maintes foies 
k en se tient plus al mal c al bien 
par ce met par subtil engien 
uns chascuns son sens en mal faire 
ce ne tient len mais a contraire 
ke cil qui plus mal fait plus monte 
s est li malz biens et l onors honte 
cil nemroth la tor compassa 
onques puis uns jors ne passa 
ke tuit n i ovraissent a tire 
mult s en corocha nostre sire 
a poi que tos ne les confont 
mult li poise de ce qu il font 
as angles dist ' confundons les 
toz si cum il sunt demanes " 
damerdeus mult tost s en venja 
mais altrement n es laidenja 
ke li uns l altre n entendoit 
et cant cist morter demandoit 
se li aparelhoit cil tiele 
cist redescendoit par eschiele 
cant il devoit en halt monter 
ne cil ne pooit reconter 
a cestui rien qu il puisse entendre 
ki l en deust ardoir u pendre 
bien huchoient a halte vois 
mais tot ce ne valoit dous nois 
cant les langues erent diverses 
des vilz gens males et disperses 
ki contre deu welent aler 
mult les fist de halt avaler 
ki trop halt monte trop halt chiet 
n est mervelhe s il l en meschiet 
bien furent tuit li mal vengié 
cant li language sunt cangié 
piece a que len dist et retrait 
k en ne puet joir de sorfait 
de cestui s est deus corociez 
s es a toz des langues bleciez 
bleciés issi cum vos savez 
ki maint language oi avez 
chascune terre vilz et chiere 
a son language a sa maniere 
les cruelz terres les ont durs 
et fors et gries et trop obscurs 
tez que nus n i ose habiter 
por vendre ne por achater 
quelque part que len les prange 
tuit sunt et divers et estrange 
forsque li languages franchois 
c est cil que deus entent anchois 
k il lo fist et bel et legier 
se l puet len croistre et abregier 
mielz que toz les altres language 
ce dist li cortois et li sages 
tot ice fist deus par figure 
et sens charaie et sens augure 
ke tuit li language changierent 
li un les altres n entendirent 
ne l fait li clers ne que li lais 
maisque del mielz et del balais 
tant cum sainte eglise a pooir 
nos est remez sens mescheoir 
la tor que cil quiderent faire 
est a sainte eglise contraire 
c ausi fu ele a damerdeu 
sainte eglise muet de tel leu 
ke toz jors valut et valdra 
ja ses languages ne faldra 
n iert ja ne changiez ne muez 
mais cil par qu il iert eschuez 
est uns de celz qui la tor firent 
u li language departirent 
mult ere la tors halte et lee 
babel fut par droit apelee 
babel ce est confusions 
iqui fu la divisions 
de plusors langues confundues 
en tans moulles furent fundues 
ke l une l altre ne resamble 
et por ce sachiés tuit ensemble 
ke cil qui contre deu meserre 
d u que il soit ne de quel terre 
ja sa langue n iert entendue 
ainz est a toz celz desfendue 
ki a deu croient et entendent 
et qui a lui del tot s atendent 
cil funt tor sor bon fundement 
de fort piere jointe a cement 
s est telz que jusc al ciel adoise 
bor sera nez por qu il li loise 
cil c une pierre i aserra 
mult grant gaaig i conquerra 
celui qui lo morter i porte 
n iert ja contredite la porte 
cil qui les aleoirs i met 
pora monter dusqu en sommet 
mult iert bone cele montee 
ja riens n i sera mescontee 
de celz qu al bien ovrer s atornent 
buer sunt né cil qui n i sejornent 
li fundemens u la tors siet 
por ce qu el ne fende ne criet 
c est humilitez et creance 
par qu ele tient senz decheance 
li mortiers qui la pierre tient 
ki si bien la joint et maintient 
k ele ne crosle ne ne muet 
puisque lo voir dire m estuet 
c est charitez qui tot tresperce 
desci dusc al matin a tierce 
n auroie escrit ne cha ne la 
les vertus que charitez a 
tant dis que li mortiers est molz 
se l puet ovrer sages et folz 
tot si cum il welt le demaine 
ke d iawe et de chauz et d araine 
est li mortiers fors et durables 
de trois choses esperitables 
est mult bien charitez confite 
ki ne puet estre desconfite 
l une de ces vertuz est foiz 
ke nos faisons par maintes fois 
et l altre s apel on largesce 
ki mult acorce et mult estrece 
la tierce vertus s est pitiez 
dunt ja nus biens n iert respitiez 
ices trois vertus preciouses 
si vailhans et si gratiouses 
sunt li mortiers qui serre et joint 
la pierre tot en son droit point 
il covient moilhon en tel uevre 
puisc al bien se welt len esmuevre 
li moilons est gros et menus 
par coi li murs est maintenus 
et ce sunt bienfait et almosnes 
dunt tos cis mons et tos cis thrones 
est sostenus car se ce n ere 
je cuit k en malvaise maniere 
seroit cis mondes affermez 
par telz biens est il confermez 
ke li bon home ki lor psalmes 
dient ades jointes lor palmes 
li bon moine et li saint hermite 
ke chascuns en ce se delite 
les veves et li orfenin 
ki sunt net et pur senz venin 
des quelz muet li bons appetites 
s il funt lor almosnes petites 
deus plus volentiers les rechoit 
ke les grans par qu en lo dechoit 
del moilon ce que m est avis 
a dit mot a mot vis a vis 
mais des quarrealz et des batailhes 
vuelh je dire sens repentailhes 
a ce vieng par digressions 
ke c est voire confessions 
dunt maint prodome sunt charmé 
et cil se tient a bien armé 
cant a ce se puet afaitier 
nus ne l en set tant agaitier 
ne par arc ne par arbeleste 
por nient en seroit enqueste 
ne dote vailhant un filet 
ne de quarrel ne de pilet 
mult est bien cele tors garnie 
ne ja n iert de rien escharnie 
ne li preu qui ovrer i welent 
mais li malvais del tot s en 
ki n ont soig de bon edifi 
et par ce sunt il desconfi 
par c est lor languages changiez 
d elz n iert ja nus biens aangiez 
assez uevrent en sozaoite 
mais lor uevre est toz desaoite 
ne puet monter a grant foison 
ne que cil ki par ocoison 
cuidoient jusc al ciel aler 
s es covint de halt avaler 
ci endroit n a ne mains ne plus 
mais len ne puet monter lasus 
altrement que j ai ensegnié 
li bon seront des malz segnié 
mors furent les gens desparties 
par mains leus par maintes parties 
chascuns rala en son pais 
dunt il ert estrais et nais 
si crurent mielz et mielz et plus 
mais n en wel pas estre conclus 
a ce que je nomer vos puisse 
les nons trop seroit granz anguisse 
de nomer cesti ne cestui 
ja ne seront en mon estui 
mais a thare tot droit vos praig 
d arriere plus ne vos apraig 
si cum il engendra abram 
et nachor et son frere aram 
aram fu mors ainsque ses pere 
ne c abram ne nachor ses frere 
proudom fu uns filz c aram ot 
par droit nom fu apelez loth 
cil loth fu tant de bone vie 
k ainc de malvaistie n ot envie 
a thare m en revieig ancor 
ki prist et abram et nachor 
et ambedous avec ses bruis 
onques n en fu noise ne bruis 
la femme a abram sarai 
et la nachor tot envai 
la femme nachor fu melca 
filhe jesche que l engendra 
altresi loth lo fil son fil 
k il ne tenoie mie por vil 
tot maine fors jusc alz caldelz 
k ensi volt nostre sire deus 
en arem plus tost qu il pot vint 
bien orois comment lor avint 
thare volt iqui remanoir 
abram son fil tint por droit oir 
celui ama sor totes riens 
car de lui mut et vint granz biens 
tez cum en cest romans orois 
vos qui entendre lo porois 
thare en la terre et es fins 
fu tant qu enqui li prist la fins 
droit en arem si cum deu plot 
la fu mors plus vivre ne pot 
dous cens ans et cinc tant vesquie 
n a soz ciel si grant evesquie 
u nul en ait de tel ae 
comme fu li pere abrahe 
damerdeus a abram parla 
et dist ' tu t en iras par la 
issi cum je t ensegnerai 
sor tos altres te segnerai 
en creissance en bien en haltece 
alsi comme l enfant qui tece 
cui la mere garde et norrist 
si qu en malvaistie ne porrist 
altresi te wel je garder 
et toi et les tuens regarder 
va t en fors de ceste contree 
ke grant joie as hui encontree 
vas i cum je te mosterrai 
duqu atantque je conquerrai 
a ton ues dolce terre et sade 
ki n iert enferme ne malade 
tot quanque tu beneiras 
iert beneoit u tu iras 
tuit cil qui beneiront toi 
reseront beneoit de moi 
ti maldisant seront maldi 
quant ma vertus te resbaldi 
je te monteplirai ton nom 
cuiqu en poist u soit bel u non 
je te ferai grant desor toz 
ke tu n es ne fel ne estoz " 
abram n a plus rien demandé 
kanque deus li ot commandé 
fist de bon cuer et volentiers 
or prent sa gent endementriers 
sa femme et lot le fil son frere 
s ist fors de la maison son pere 
tot prist canqu il pot assembler 
et sens tolir et sens embler 
ensi s en va obediens 
humles et dous et patiens 
ensi fist cel pelerinage 
dont grans bien vint a son linage 
nevous nieces avec soi maine 
et tot quanqu il ot en demaine 
nis les anrmes qu il orent faites 
en aram je ne sai con faites 
contre ce n os je desputer 
ke n i wel menchonge abuter 
or s en va par mult bel loisir 
s en porte quanqu il pot saisir 
en terre chanaam repaire 
n i fist pas del tot son repaire 
oultre s en ala vers bethel 
lez sichem en un val mult bel 
ilueques tent son pawilhon 
ja de ce ne nos mervelhon 
l un des chiez vers orient tent 
et l altre met ver occident 
en un leu qui ot non hai 
cant al bien faire s envai 
la tierce part tendi a destre 
et l altre remist a senestre 
bien fu li pavilhons tendus 
et deus a qu il s est atendus 
se raparu a lui iqui 
oir porroit s or estoit qui 
comment deus le reconforta 
mult est liez et bon confort a 
cui damedeus wel solacier 
ne l puet malvais pechies lacier 
et abram solacha il tant 
k il lo vit bien entremetant 
de faire tot ce qu il vorroit 
et qu a son plaisir l aorroit 
deus dist ' abram je te donrai 
et de penre toi semonrai 
por ce que tu m aimes et crois 
ceste terre et quanque tu vois 
et a toi et a ta semence 
ke mult grans biens en toi commence " 
mult l a bien deus asseuré 
lo saint home bieneure 
abram fist altel maintenant 
a deu qui li ot covenant 
lo grant bien que puis li avint 
unques fors lui nus n i avint 
l altel fist sor bethel trop richce 
c al servise deu mult s afiche 
de ce wel je dire lo sens 
tot issi comme je l enten 
deus li dist ' is fors de ta terre 
car je ne t i wel plus sofferre 
de ton pais de ta naissance 
et de tote ta conissance " 
autel dist a toi com a lui 
de ce n estuet doter nului 
n entendent pas tuit ceste issue 
de rien li cors ne m en tressue 
voi ci tot le sens et lo plain 
is de ton pechie n i remain 
or garde que jamais n i entre 
bon cuer aies dedens ton ventre 
de ton malvais pechie te jete 
ke ta pense n i soit subjete 
li pechiers ta conoissance est 
u je te voi isnel et pres 
is t en por repairier arriere 
n entrer mais en ceste charriere 
de la maison ton pere is fors 
si seras garis et estors 
mult i dois rentrer a envis 
k assez i a malvais delis 
ors et envious et punais 
tot ce vient de la u tu nais 
covoitise luxure envie 
cil ne demore pas en vie 
ne ne muert maisqu ensi traale 
bien semble qu il ait la fain wale 
c ades manjue et muert de faim 
ausi lo soir comme lo main 
cil ne doit pas en tel leu estre 
ki n i set son roi ne son estre 
is en fors que plus n i demeure 
ne an ne mois ne jor ne heure 
ver bethel ton pawilhon tent 
del tot a demerdeu t atent 
al bon segnor al pui al grant 
de lui servir te met engrant 
laisse quanqu il t a desfendu 
s auras ton pavilhon tendu 
en bethel si cum abram fist 
al plaisir deu cui mult bien sist 
lors auras tu remission 
et terre de promission " 
tot altresi cum abram l ot 
entre lui et son nevou loth 
abram cui deus mult honora 
en la terre tant demora 
k lor vint une granz famine 
ne trovast len sestier ne mine 
de nul ble que deus fait eust 
par que nus hom vivre peust 
et abram d iqui se destorne 
plus n i demoure ne sejorne 
del tot s est departis d iluec 
si nevou et sa femme avec 
tot enmaine por la grant faim 
ades ot a deu son reclaim 
ki lo garde et conduist et maine 
k il est ses drois sire en demaine 
en egypte tost s en descent 
ne sai quant milier ne quant cent 
furent des bestes qu il avoie 
or a mestier que deus l avoit 
et gart de domage et de perte 
sa feme estoit bele et aperte 
plus qu il meismes ne volsist 
si dotoit qu en ne li tolsist 
u qu en ne l ocesist por li 
de peor li cuers li pali 
si li dist ' bele douce amie 
faire vos puis saine aramie 
ke je tant n aim rien comme vos 
ma douce dame gardez vos 
vos estes m espouse et ma femme 
ne l dites nului bele dame 
ains dirois vos estes ma suer 
ke n i garriens a nul fuer 
bien sunt d une verge tochié " 
cele quanqu il li ot vochié 
fist tot issi cum il voloit 
si que de rien ne s en doloit 
canque li sire a desfendu 
ot mult bien la dame entendu 
en egypte tost s en descendent 
del tot a damerdeu s atendent 
de sa femme tant parla on 
ke la novele a pharaon 
s en vint ne sai qui li nuncha 
et dist ' sire unes gens sunt cha 
venu je ne sai de quel regne 
mais onques assi bele femne 
ne fu com il ont amenee 
n ert pas malement assenee 
sire cant vos l avrois veue 
onques assi bele venue 
n assi bel cors n assi bel vis 
n ot nule feme ce m est vis " 
li altres dist ' sire voirs est 
ains mais ne feis tel conquest 
se tu la welz a toi saisir " 
issi dist cascuns son plaisir 
ki welt son segnor losengier 
tuit sunt devenu losengier 
por mal acroistre sens bien faire 
maisc a son segnor doie plaire 
ne li chaut que quelz malz en sorde 
c al bien ont tuit l orelhe sorde 
li rois cui tante ses malissces 
ses pechies ses malz et ses vissces 
les a fais devant soit mander 
mult fu esnelz al demander 
' amis di moi ceste pucele 
est ele ta femme u t ancele 
di m en le voir ne l me celer " 
cil dist qui ne l puet reveler 
altre chose que la verte 
por douchor ne por amerte 
ne laira n en die le voir 
faire l estuet por estovoir 
il li dist que sa suer ert ceste 
si n en fust jamais plus enqueste 
pharaons oi que j oi 
de sa grant belte s esbloi 
de coi la dame estoit si plaine 
li rois de li avoir se paine 
a son mari la tolt par force 
mult en est liez mult s en esforce 
par ce qu il a saisi a lui 
mult en ot abram grant enui 
mais deus li ot mult tost rendue 
en qu il ot mise s atendue 
c une vois par avision 
li dist ' rois quel division 
as fet abram et de s espouse 
entremis t es de grant oisouse 
cant tu sa femme li tolis 
ja longes n en seras jolis 
gar qu il la rait ancor ennuit 
bien te griet u poist u anuit " 
li rois se tient por engegnié 
si cum deus li ot ensegnié 
la femme rent a son mari 
or furent ambedui gari 
cant la dame rot son espous 
dunt li rois fut si angoissous 
et si li dist ' amis por coi 
m as tu fait mesprendre ver toi 
de ce que ta femme ravi 
pechie fis cant onques la vi 
a poi n en sui tos essilhiés 
tant en ai esté travilhiés 
va t en quel part que tu vorras 
si fai al mialz que tu porras " 
li rois li done or et argent 
et par bel congie et par gent 
s est abram del roi departis 
alques est bien li jous partis 
cant il rot sa femme et sa joie 
tos lies se rest mis a la voie 
loth estoit avec lui toz jors 
en quelque leu fust li sejors 
n en ralerent pas en emblee 
mult grant pecune ont assemblee 
berbis asnes bues et chamoiz 
ne vos auroie dit moiz 
le numbre des bestes qu il orent 
a paines mener les em porent 
tote en est la terre coverte 
puent doter grant poverte 
mais li pastor dont tant i ot 
li uns l altre contralioit 
et sovent as altres tenchoient 
ke cist sor celz s adevanchoient 
lors dist abram ' loth belz dous niez 
riches et manans assez iez 
bien poras mais vivre sens moi 
or me wel departir de toi 
tant cum li jeus est belz et gens 
ke trop avons bestes et gens 
ke quel part que tu voldras prendre 
pren que ja ne l te quier desfendre 
kelque part que tu wels torner 
t en va ja ne l quier destorner 
k ensemble ne poons plus estre 
or torne se toi plaist a destre 
se tu welz a senestre torne 
al quel qui toi plaist si t atorne 
or prent quelque part qui toi semble 
ne poons estre plus ensemble " 
loth fu gries amender ne l puet 
grant chose a en faire l estuet 
cele part ver flun jordain prent 
si cum la terre se porprent 
et l iawe et les grans praries 
par que les bestes sunt garies 
iqui fu loth pres d un chastel 
k en tenoit a bon et a bel 
lez sodome u il est remez 
ja ce n iert de mon rosle rez 
ainz lo sai por voir sens aesme 
ke li home erent mal et pesme 
vil et desloial sodomite 
contre deu et saint esperite 
departis s est li nies de l oncle 
altressi comme l escharboncle 
ki sor totes pieres reluist 
c obscurtez nule ne li nuist 
abram tot ensi resplendist 
en granz biens de len tant dist 
et dist ancor et tot ades 
avant et arrier et apres 
en terre chanaam remaint 
iqui demeure et iqui maint 
tantque deus iqui s aparu 
si cum il pert et apparu 
de lui fist son bon accident 
d orient jusqu en occident 
li dona tot a sa devise 
en lui fu bien la chose assise 
damerdeus ancor li promet 
ki de lui garder s entremet 
' abram ne plus c um puet conter 
la poure sens rien mesconter 
ne porroit par chalt ne par umbre 
nus metre en ta semence numbre 
ta semence sera halcie 
et sor totes riens essalcie " 
ensi l a deus asseuré 
lo saint home bieneure 
ki ver lui tot son cuer estent 
d iqui son pawilhon destent 
s en vait in convalle menbre 
si cum deus l i a remenbré 
un altel iqui edifie 
en l onor deu u mult s afie 
k il lo crient et dote et ahore 
a leu et a tens et a hore 
issi est fait en icel tens 
puisqu a la verte dire pens 
je di cuiqu il soit bel u non 
uns rois ki enraphel ot non 
et ariot uns rois de mer 
issi l avons oi nomer 
chordolaomor li tierz ere 
ce nos raconte la matere 
des elementains sire et rois 
cointes orguilhous et norois 
ethadal ce refu li quars 
cist quatre roi par lor esgars 
unt atorné une grant guerre 
fort gaaig i cuident conquerre 
sor le roi de sodome vont 
cil qui la guerre entreprise ont 
et sor le roi de gomorre 
cui aidoient li amorre 
et sor le roi de senaab 
ne cuidiez pas que je vos gab 
et contre lo roi semeber 
vindrent as grans espiez de fer 
et encontre lo roi bale 
s en sunt tuit por conbatre alé 
jusqu en une estrange valee 
k en apele ore mer salee 
cil avoient doze ans servis 
chordolaomor sens enui 
et les rois qui orent od lui 
al trezime an se departirent 
cil vont sor elz cele par tinrent 
al quatorsime an sens restor 
retorne cordolaomor 
sor celz qui contre lui estoient 
ki de mal faire s aprestoient 
cil contre celz se redrecerent 
vers cordolaomor alerent 
li cinc roi furent ver les quatre 
en la valee por combatre 
en cel grant val maint puis avoit 
deus tanz que len n en i savoit 
ki de betume estoient fait 
ce ne sai je quel ne con fait 
mais la batailhe i fu mult gries 
ensi cum reconte li bries 
cil de sodome i sunt vencu 
et par lance et par escu 
et li cinc roi vencu et pris 
mult furent destruit et mespris 
ke perdu orent lor substansce 
s en furent en grant mesestansce 
de quanqu al cors d ome apartint 
chascuns d elz mult bien sa part tint 
issi cum il l avoit conquise 
de ce fu la chose enquise 
ke loth reperdi sa vitalhe 
ki nies estoit abram sens falhe 
il ere en sodome habitans 
cil qui en ront desconfi tans 
l en ont mené avec la proie 
tantque damerdeus lo ravoie 
estes vos c uns en eschapa 
ke la batalhe n atrapa 
icil reconte la novele 
ki ne fu ne bone ne bele 
cant abram li hebreus l oi 
de rien nule ne s esjoi 
por son nevou qu en avoit pris 
or riert laidement entrepris 
s abram ses oncles ne l secort 
il i ira a quequ il tort 
mais il estoit mult long d iqui 
sachiés issi cum je l vos di 
c abram in menbre habitoit 
del tot a deu se delitoit 
menbre cil leus que je ai dit 
u abram estoit a delit 
li sire de cel leu ot non 
menbre qui est de grant renon 
escol si fu frere menbre 
de tant m ai je bien remenbré 
aner fu lor frere par voir 
issi le devez vos savoir 
icist troi frere sens dotance 
firent a abram aliance 
cist troi furent si bon ami 
tot par tot avant et enmi 
et quant abram par verte sot 
k en avoit pris son nevou loth 
mult en fu dolens et iriez 
tost aura si puet enpiriez 
celz qui l enmainnent sens demeure 
ne l laire ne lor cuere seure 
trois cens serjans et dis et wit 
tant en prist par numbre ce cuit 
et les trois freres c o lui furent 
ki l aiderent si cum il durent 
grant apres celz vont 
s es chacent aval et amont 
seuz les ont duqu en eden 
par grant mesure et par grant sen 
tantqu entr elz se sunt enbatu 
cil furent mort pris et batu 
ki premiers orent tel esfors 
n i remest ne feibles ne fors 
desc abram entr elz se feri 
mais del main jusqu a l enseri 
dura la batailhe sens gas 
en la valee de doumas 
tote ramaine la viande 
abram issi cum il commande 
et loth et son poule et ses femmes 
ensi vindrent en lor renmes 
chordolaomor fu vencus 
ne li valu lance ne n escuz 
ne celz qui furent en s aie 
tant lor fist abram d enuaie 
par melcidesech lo provoire 
s en vint ce reconte l ystoire 
ki li offri et pain et vin 
ensi cum dient li devin 
ki bien en sevent l artifise 
c est samblance del sacrefise 
par coi li mons est sains et salz 
ki nos reslaissa tos nos malz 
li pains li vins qu il li offri 
semble celui ki mort soffri 
et qui chascun jor est offers 
par qu enfers a tans malz soffers 
ce tesmoigne l allegorie 
ki de tos grans biens est florie 
si dist par raisons covenables 
chordolaomor c est diables 
ki les gens a force enmenoit 
cant tot le monde sormenoit 
ceste glose a abram compere 
ki de maintes gens estoit pere 
ses gens ses amis garanti 
dont li roi l avoient nenti 
si cum il volt la demena 
par trois cens serjans qu il mena 
cest numbres des trois cens serjans 
ki n est ne trop cors ne trop grans 
nos demostre la trinite 
par que deus prist humanite 
altressi cum hom terriens 
por nient plus l enquerriens 
par ce venque il lo malfe 
ki lo mont avoit escalfé 
ce c abram ot si grant victoire 
est tot semblant al roi de gloire 
ki d infer la porte brisa 
par que ses fiz los et pris a 
ce fist li peres por son fil 
cant lo monde jeta d essil 
et li filz par lo pere ovra 
cant lo mont de mort recovra 
la joie fu granz et aperte 
lors cant il recovra sa perte 
par qu enfers est si deceus 
cant il fu en celz receus 
nule joie n est a celi 
sa victoire tant abeli 
as angles as vertus de celz 
sains gabrihel et sains michielz 
totes les doze legions 
mil tans plus que nos n en dions 
li firent d onour et de joie 
beneoite soit hui la voie 
par coi lo diable dechut 
et cant ses pere le rechut 
doucement l acole et embrace 
troi sunt vis a vis face a face 
et cil troi se resunt tuit un 
ce covient savoir a chascun 
ja ci n aura plus long accent 
mais ces trois mostrent li troi cent 
par c abram rot ses bons amis 
cant il venqui ses enemis 
et li dis wit segnefient 
ensi cum devin le dient 
ki lo recontent bien et bel 
lo testament viez et novel 
menbre escol aner cist troi 
c abram ot menez avec soi 
c est fois caritez esperance 
ki de ces trois vertus s avance 
ja n iert ne vencus ne honis 
c ades est en tos biens onis 
quant lo sens par la glose esclair 
droit a l hystoire m en repair 
par melchisedech lo bon prestre 
ki de salem ert rois et mestre 
si cum abram par lui s en vint 
de que grans honors li avint 
del pain del vin qu il li porta 
isi cum deus li enhorta 
de lui parti par bon congie 
ce savez vos ausi cum je 
se li dist li bons prestre ancor 
de son moble et de son tresor 
de quanqu il avoit donast disme 
en tos preuz nis de lui meisme 
ke disme doivent tuit doner 
ensi porroit cis moz soner 
ki bien welt dire issi l abriege 
li dismes raemplist le siege 
ki des diables fu widiez 
onques altrement ne l cuidiés 
cil sieges sera raemplis 
cant li termes iert acomplis 
se la glose ne vos espont 
lo sens que la lettre despont 
vos n en sauriez que lo plain 
dont maint en sunt plus wit que plain 
a l hystoire me wel retraire 
abram en son pais repaire 
et li rois qu il avoit rescos 
de la batailhe et des grant cos 
de qu il ere pers et nercis 
mult l en a rendus granz mercis 
ki ne l set or sache ce qu est 
tot li volt rendre lo conquest 
des viandes et de la robe 
mais abram ne s en fist pas gobe 
ne felon ne trop orguilhous 
ains li dist un sens mervilhous 
' bel sire ne wel que tu dies 
ne ja de rien m en contralies 
ke je de la toe chose aie 
par proiere ne par menaie 
asne chamoil vache ne buef " 
n en penroit valissant un uef 
ke deus en tos ses biens lo halce 
por sa grant bonte qui l enchalce 
n en volt penre ne plus ne mains 
ains dist ' je lief a deu mes mains 
al halt segnor omnipotent 
c a l altrui chose mult poi tent 
menbre escol aner en prangnent 
ce qu il welent et ce qu il dangnent " 
apres ces choses compassees 
ke les gens furent respassees 
de dolor et de passion 
s aparu par avision 
damerdeus a abram son home 
si cum vos orois ja la somme 
deus li dist ' abram or m escoute 
se n aies ne peor ne doute 
je sui tes deus tes governere 
tes aidiere tes bons menere 
tes lowiers iert grans a devise 
et sens envi et sens covise " 
abram li respont maintenant 
ke de ce lo fist sovenant 
altressi comme par engrestre 
li dist ' que m as tu doné prestre 
sens enfans remang et sens oir 
doi dont issi remanoir 
si n aurai ne oir ne enfant 
puisque li fiz de mon serjant 
cuide de quanque j ai estre ers 
mult en est cis miens cuers enfers " 
ce sachiés tot veraiement 
k il dist a deu tot altrement 
' sire assez m as doné richece 
et grant honor et grant haltece 
mesque semence tu ne welz 
c est mes enuiz et mes grans duelz 
ke mes sers iert mes heritiers 
ice ne me fust pas mestiers " 
de c est maintenant la parole 
de deu qui lo tint a escole 
por oir qu il demande et quiert 
et damerdeus li dist ' cil l iert 
ke de ton ventre istra par droit 
et tu l auras bel et a droit 
lors seras garis et estors " 
maintenant l enmena la fors 
celui cui malvaisties n enconbre 
se li dist ' les estoiles nonbre 
ki bel et clerement reluisent 
par que maintes gens se desduisent 
assez reluisent clerement 
et ta semence voirement 
tot altresi cler reluira 
ja obscurtez ne li nuira " 
lors ot abram bone creance 
a deu sens nule mescheance 
contre deu nule riens ne valt 
ki monteplit ne bas ne halt 
deus dist a abram derechief 
' ci endroit n a point de meschief 
je sui et tes deus et tes sire 
ki t amenai sens contredire 
de la contree des caldeus 
por toi acroistre et les hebreus 
et ceste terre te donaisse 
si cum ele est et halte et basse " 
et abram li respont mult tost 
unques losenge n i apost 
' sire comment puis je savoir 
ke cele terre doie avoir 
ensique je seurs en soie " 
damerdeus li dist tote voie 
' pren une vache de trois ans 
n i soiés tardiés ne loisans 
cant a ce ne te voi enrievre 
de trois anz penras une chievre 
d autel tens un mouton penras 
ensi moi servir apenras 
un colon une torterele 
pren lors sera ta paine bele " 
abram lo fist tot maintenant 
a son pooir par avenant 
n atendi pas d iqui post piece 
mais totes les bestes depiece 
les oiselz ne volt depecier 
grant bien i poons sospecier 
or a les bestes departies 
bien et bel assist les partiez 
ke l une encontre l altre mist 
del bien faire mult s entremist 
si cum deus li ot commandé 
ke par altrui ne fu mandé 
sor la charroigne vindre moisses 
des quelz naist venins et entoisses 
mais abram mult s en desfendoit 
ki malvaistie n i entendoit 
desfendre nos en recovient 
toz les jors k il nos en sovient 
des moisses ki tant nos messient 
ki sor nos charrognes s assient 
si nos font mult grant egreste 
ausi l iver comme l este 
ke par tos les menbres nos poingent 
ne jor ne nuit ne nos resoingent 
mais trop durement nos enpressent 
ce sunt pechie ki nos engressent 
et volent par devant nos uelz 
luxure covoitise orguelz 
et maint altre pechie mortel 
ki ne nos laissent pas a tel 
dom bon desfendre se feroit 
ki prouz et hardis i seroit 
charitez ki tot trenche et fent 
est la riens ki plus nos desfent 
de ces moisses ki nos assailhent 
ki nuit et jor volent et sailhent 
ne depecha pas les oiselz 
abram li sens en est mult belz 
de ce qu il ne les depecha 
la glose en savez vos piece a 
ce est vie contemplative 
cil ki la verte nos derive 
n i puet nul malvais mot noter 
ke tost i porroit escouter 
se del voir nos faisoit menchonge 
ke tuit le tenroient a songe 
mais ci n a garmoz ne verniz 
ke li oisel en halt lor nis 
font ades par droite costume 
ki de pres i garde et alume 
ce sunt li bon cuer li parfit 
ke sens orguel et sens afit 
tendent en halt contre lo ciel 
celz troeve len plus douz que miel 
tant sachiés bien a la parsome 
ke li nis est li cuers de l home 
et li arbres u li nis siet 
ki tant est bien fais qu il ne chiet 
est li cors qui lo ni sustient 
ki del tot le garde et maintient 
avant met el ni les espines 
k il prent cha et la par rapines 
li oiselz et si bien en oevre 
k en rien ne feroit a tel oevre 
puis apres de terre lo plastre 
mielz k en ne poroit faire un aistre 
et sor le plastre met la mouse 
ke d altre matere ne l wuse 
as pechiez criminez comperent 
les espines ki desoz perent 
ke lo ni desfaire resongent 
par les espines ki tant poingent 
maintes gens que les mains n i tendent 
et les espines lo desfendent 
ki les poingent et esgratinent 
et cil ki tos biens nos destinent 
et tos malz nos vont eslongnant 
vuelent c assi soient pongnant 
nostre cuer contre les pechies 
lors n iert pas si mal entechiez 
li cors se li cuers welt bien poindre 
ke lors ne se poroit enpoindre 
malvais pechies dedens lo cors 
ains seroit garis et estors 
s il point altressi cum espine 
dom li nis est fais par rapine 
li plastres de la bone terre 
lo ni garde et maintient et serre 
si qu il n est ne fais ne perciés 
de c est tos li voirs encherciez 
k ensi est li bons cuers parfiz 
cui pechiez ne malvais afiz 
ne puet percier tant est durables 
ja mar s en penera diables 
ne l puet de rien metre a s escole 
la mouse est suez et mole 
ke li oiselz met par deseure 
sor qu il siet cant il vient a seure 
iqui est assis et remes 
mais la mouse mole et suez 
sor que li oiselz se repose 
bien le di se nus m en oppose 
que ce sunt li bieneure 
k en tos bien sunt asseuré 
grant piece at que deus lor promist 
cil k en l evangile lo mist 
unques d un seul mot n i mestrast 
mais bien et bel lo nos retrast 
issi cum deus li ensegna 
ki les beneit et segna 
cum cil qui del tot a la clef 
' beneoit soient li soef " 
ce dist deus ' por ce m ensuerront 
et que la terre porserront 
par lor douchor par lor bonte " 
k ensi doit estre reconté 
en cest porserre a mult a dire 
si m en wel atant escondire 
assez tost m en entreprenroit 
k a prolixite lo tenroit 
alcuns orguilhous demoiselz 
or resui al ni des oiselz 
et as gentiz cuers et as dolz 
ke n en set ne felons n estolz 
dunt bones paroles sunt dites 
u repose sainz esperites 
as oiselz sunt cil resemblant 
ki font chiere de bel semblant 
alsi cum li oiselz qui siet 
el ni s est vis rien ne li griet 
kant sor mouse a ses oelz poz 
mult a grant aise gist repoz 
jusqu a cele hore qu il esclot 
alsi tost cum oelz oevre et clot 
va et vient ses oiselz apaistre 
a cum bone hore fait deus naistre 
le cors dont li cuers est si buens 
k il ne repuet falir as suens 
mais depuis cele hore qu il naist 
de sainte viande les paist 
as grans biens les welt escoler 
jusc atant qu il puent voler 
contremont ver lo ciel en halt 
s est bien droiz c a celz s aparalt 
li douz cuers et li nes espirs 
dont ancor est gries li guerpirs 
as pieces revieng par semblance 
je n en sui de rien en balance 
ains en dirai canque j en pens 
et l allegorie et lo sens 
des pieces de qu il fist devise 
ke l une encore l altre a mise 
c est la semblance voirement 
del viez et del nuef testament 
alsi cum li bons charpentiers 
cant li mairiens est tos entiers 
se l depiece por faire s uevre 
tot issi cum il welt en uevre 
s en fait sialz et postelz et laz 
cant al plus dire me deslaz 
il en fait trez pennes colomes 
et se lo voir dire en volomes 
pieces en fait granz et menues 
dont les parois sunt maintenues 
cant son mairien a charpenté 
de qu il a mult a grant plente 
cha et la les pieches en gisent 
issi cum eles se devisent 
si qu il est vilz a telz i a 
tot ce n avroit mestier si a 
li bons ovriers i met s entente 
trop belement la cople et ente 
k il a si son mairien estruit 
ni a piece son leu ne truit 
c assi fu la vies lois ovree 
par que la nueve est recovree 
tot c est fait d un seul charpentier 
s en tienent mielz li menbre entier 
et la vies n a plaie tailhie 
ne soit en la vies entailhie 
c est la semblance c abram fist 
des bestes cant il les desfist 
si en est a l essai atochiez 
abram cant solelz fu couchiez 
se li prist iqui mult grans somes 
si cum il fist a pluisors homes 
et grans tenebrors lo soprist 
ne sot tantc al dormir se prist 
voirs est quanque nos en disons 
altresi cum en vidisons 
fu dusqu atantq en li a dit 
et sens losenge et sens mesdit 
' abram bien saches sens menchonge 
et si ne l tiegnes pas a songe 
mais ta semence iert estrangie 
cant ele mielz iert aangie 
en altrui terre qu en la soe 
ja ne sera qui la rescoe 
en servitute seront mis 
par les mains de lor enemis 
par quatre cens ans les tenront 
ne duqu alors ne s en venront 
mais trop bien les en vengerai 
ke tos a mort les jugerai 
c est que j es dampnerai a mort 
celz qui si les menront a tort 
de cele terre eschaperont 
mult grant gaaig i graperont 
argent et or et garnimens 
sens plais et sens lons parlemens " 
ci n est pas la glose trop fors 
n i covient mie grant esfors 
bien savons par les anciens 
ke ce dist des egyptiens 
et des fiz israhel qu il tindrent 
quatre cens ans c onques n en vinrent 
tantque deus les en delivra 
et celz a martyre livra 
ensi fist deus li totpussans 
totes ces choses conissans 
a abram et si li descrit 
si cum nos l avons en escrit 
mult bien l aseure et conforte 
se li dist ancor et enhorte 
' apres tes peres t en iras 
ja de ce ne t escondiras 
ensevelis en bone pais 
ke de moi bien servir te pais 
cil rachaperont de la terre 
sens tenchon sens noise et senz guerre 
par mult grant veneration 
a quarte generation 
sens faile repaireront cha " 
issi fu que deus lo noncha 
et si li dist ancor apres 
tot doucement en bone peis 
' ancor ne sunt pas acomplies 
li mal ne les granz felonies 
des amorrous duqu al tens d ore 
k assez ne facent mal ancore " 
ci covient dire et deviser 
ki par droit s en welt aviser 
es hystoires por mielz aprendre 
ke par ce le puet len entendre 
des generations qu en dit 
ne vos faz je point d escondi 
ains les me covient ci nomer 
por la chose mielz asomer 
issi l entendent tuit a tire 
ce fu selonc le presbitire 
des provoires del bon tribu 
ki d israhel erent issu 
de la generation quarte 
sunt cist mais ainsque de ci parte 
vos en descoverrai les nons 
ke mult en est granz li renons 
eleazar aaron chaaz 
ne maisque lo nomer en faz 
n en wel or plus dire ne mains 
ja ci n iert mes romans romains 
li quars de celz s ot non amram 
c est cil dont deus dist a abram 
k il estoient a repairier 
n es volt pas del tot fors airier 
de la terre qu il lor promist 
c a droit terme les i remist 
quant a abram furent nuncies 
ces choses que j ai pronuncies 
s est bien li solelz abaissiez 
ke ses rais avoit ja laissiez 
la nuiz fu noire et tenebrouse 
tot por voir sens parole oisouse 
del ciel li aparut uns fors 
fumant aval venoit grant cors 
ce vit il en sa vision 
ne l tenez a derision 
k entre ces choses si diverses 
tant horribles et tant averses 
ke l une descent l altre rampe 
or revoit de feu une lampe 
ki del ciel vient clere et ardanz 
et cil i fu mult esgardans 
tot a veu et esgardé 
bien set que ce vient de par de 
ki de bones oevres l essaie 
cil tot asavore et essaie 
de tot prent et de tot ajoste 
chose qu il fait rien ne li coste 
tant s est tos a deu afermez 
et par creance confermez 
fist deus a abram aliance 
mult lo tint chier et mult l ama 
ke mains granz biens en lui semma 
ne trova en lui tac ne taches 
anchois li dist ' abram bien saches 
ke ceste terre en heritage 
donrai et toi et ton linage 
des lo fluive d egypte en pez 
duqu al fluive d eufrates 
cyneos et cenoceos 
cemoneos et cetheos 
cil et cist seront en ta main 
tot ades al soir et al main 
raphaym et amorrei 
chananeu et gebusei " 
tot ce li a deus atroié 
mult l a bien mis et emploié 
mais saray ot non sa femme 
c ainc n ot si bele en nule roialme 
de sa belte fu la novele 
c a cel tens n avoit assi bele 
de la u solelz lieve et couche 
si cum la veritez ne touche 
prouz fu et de grant loialte 
quatre vins ans en sa bealte 
et dis u plus tant i fu sarre 
cil le nos dist c al voir n essarre 
mais enfans ne pooit conchoivre 
et ce la faisoit mult dechoivre 
por ce qu ele n avoit enfant 
s en ot enui et dol mult grant 
et abram en refu mult gries 
de dous pars ere li meschies 
k ele n avoit enfant de lui 
ne cil de li ja por nului 
ne remanra quant plaisirs iert 
a celui u tos biens s afiert 
k ele ne l ait prout et apert 
ki fera mains biens en apert 
la dame a dit a son espous 
' sire jamai n aurons repous 
jusc atantque deus nos doinst oir 
de moi ne l poez vos avoir 
deu ne plaist ne vient a creante 
n il ne welt que je ja enfante 
sire gis a agar t ancele 
tost aura enfant de toi cele 
tel dont grans biens issir pora 
issi lo fai deus t en ora " 
abram li a tot otroié 
si cum cele li ot proié 
issi jut a s ancele abram 
puisqu en terre de chanaam 
ot esté en apres dis ans 
de ce ne m iert nus dedisans 
cant agar se vit conceue 
ne se tint pas a deceue 
ele set bien que deus l espire 
mais ele commence a despire 
sa dame qui tot avoit fait 
et senz dangier et sens mesfait 
ce fu chose trop mervilhouse 
cant agar devint orguilhouse 
de bien qui li ert escheus 
n ert pas si entre piez cheus 
li afaires cum ele pense 
maintenant sens nule desfense 
lo mostre sarre a son segnor 
lo despit et lo deshonor 
k agar s ancele li faisoit 
a mervelhe li desplaisoit 
mult li a mostré belement 
et dist ' mult felonessement 
lo fais ver moi et mult m en poise 
ja ne cuidai tenchons ne noise 
meust por toi de ma baiasse 
ja voir de ce ne m esmaiasse 
k ele eust de moi bon respit 
mais ele m a trop en despit 
deus en pens entre moi et toi 
et par loialte et par foi 
ke tu me devroies porter " 
abram qui la volt conforter 
li a dit ' bele douce suer 
je ne l sofferroie a nul fuer 
ke de rien ver toi mespreist 
ne que ja te contredeist 
k ele est ta baiasse et ta serve 
or li commande ele fera 
ja contredi ne te sera " 
puis la tint sarre mult pou chiere 
put semblant et malvaise chiere 
li fist que del tot li envie 
et cele se mist a la fuie 
en egypte s en retornoit 
cele part son oirre atornoit 
tantque li angles deu l encontre 
ki venus li est a l encontre 
delez une bele fontaine 
ki n ert pas del chemin lontaine 
et si li dist tot sens eschar 
' don viens et u vas tu agar 
sire " fait ele ' je m en fui 
et por la honte et por l enuit 
ke saray me fait ades 
si ne puis estre de li pres " 
li angles deu li dist mult bien 
' agar ne t esmaier de rien 
mais droit a ta dame repaire 
et deus sera en ton repaire 
ser le mult bien comme ta damme 
k ainc n acointas si proude famme 
ver li soies humilianz 
bor le feras or est li ans 
ke tu enfanteras un fil 
ci endroit n a point de peril 
ne de torment ne de flael 
mais il aura nom hysmael 
gens istrunt de lui a mervelhe 
sens dote ja ne t en resuelhe 
mult iert fiers hom et combatans 
et en batailhes enbatans 
contre tot le mont iert sa mains 
tant t en di senz plus et senz mains 
ke toz li mons contre lui riert 
ke drois et raisons lo requiert 
deus u qu il welt fait son miracle 
cist fichera son tabernacle 
es plus diverses regions 
bien sachiés pluisors legions 
istrunt de lui ja n en doter 
et qui or voldroit escouter 
ce qu est a dire ja l oroit 
ke mielz entendre l en poroit " 
ce ke li angles anuncha 
agar et qu il li pronuncha 
kelz hymael ses filz seroit 
mais ce comment dire oseroit 
ki d altrui ne l auroit oi 
hom l en entendroit por esboi 
ke la glose est un poi obscure 
et qui bien i welt metre cure 
entendre li covient issi 
ysmael qui d agar issi 
ki tant fu fiers fel et crueus 
ki se combatoit par tans leus 
et ses tabernacles fichoit 
la u ses cuers mielz s afichoit 
bien le vos os dire por voir 
sens mentir et sens decevoir 
ke li sarazin de lui sunt 
ki contre nos vienent et vont 
c al plus del siecle se combatent 
n en altre chose ne s enbatent 
lor pawilhon fichent et tendent 
as batalhes u il s atendent 
issi le vos puis dire a certes 
k il n auront ja mansions certes 
nuit ne jor bien vos en sovagne 
tos jors en chans u en montagne 
habitent si cum vos savez 
qu oi dire et veu l avez 
agar fu mult joiouse et lie 
ainsque d iqui fust eslognie 
s apela lo nom damerdeu 
iqui maintenant en cel leu 
de celui qui parloit a li 
sachiés que mult li abeli 
ne s en tint pas a desconfite 
ains dist comme sage et parfite 
' ice ai je veu ici 
de celui qui m a fait merci 
les derriennetez sens failhe 
ne dot maisque nus biens me failhe 
quant je vi celui qui me vit 
bone grasce en moi se covit " 
dist que prouz et que sage 
agar iqui n ot point d outrage 
de ce qu ele veu avoit 
celui qui tot set et tot voit 
par derriere non pas devant 
ke plus ne s osa traire avant 
tot ce covient a descovrir 
et por mielz entendre a ovrir 
que trop par seroient obscur 
li mot a entendre et dur 
s en ne dist lo sens de la lettre 
et je m en cuit si entremetre 
ja nus ne m i entreprenra 
puisque lo voir en aprenra 
cil angles qu a agar parloit 
cant en egypte s en aloit 
ki si tost l ot recofortee 
et de si grans biens enhortee 
ce estoit damerdeus meismes 
de nos maistres bien l apreimes 
si cum angles en tel semblance 
parloit a ses genz sens dotance 
aga cui de rien ne dechut 
lo sot mult bien et aperchut 
mais ne lo vit pas face a face 
ne ja nus por chose qu il face 
k en cest siecle terrien soit 
ne l puet veoir n unques ne l voit 
ne verra par nule maniere 
tant cum il hom terriens iere 
agar dist mult bien senz mesprendre 
de ce ne la puet entreprendre 
ja n en soit nus espoentez 
ce que la derrienetez 
vit agar de deu nostre pere 
bien sachent et serors et frere 
qu assez en ot grant reconfort 
s ele en fu lie n ot pas tort 
ensi lo vit agar la prouz 
grans biens grans profis et grans prouz 
l en vint que si dut il bien faire 
de joie ses cuers li esclaire 
c a cel puis l a deus confortee 
et de toz ses biens enhortee 
cel puis des iqui en avant 
apele agar puis de vivant 
por ce que deus l i ot veue 
ki si l a del tot porveue 
c onques puis ne li faili riens 
ke deus l aseure en toz biens 
issi fu la chose atornee 
ver sa dame en est retornee 
agar tote lie et seure 
de ce que deus mult l aseure 
li termes vint qu ele enfanta 
si cum deus li acreanta 
uitante ans ot abram et siz 
atant fu li numbres assiz 
cant ses fiz hysmael fu nez 
droiz est c a ce vos en tenez 
mais quant al droit numbre m esmuef 
puisqu il ot nonante ans et nuef 
par lui tot seul en droit son chief 
si vint deus a lui derechief 
ki de tos biens le reconforte 
belement li dist et enhorte 
' abram or saches bien et croi 
seurs iras par devant moi 
entre moi et toi sens dotance 
metrai m amor et m aliance 
ta semence monteplirai 
et de tos biens la remplirai " 
abram qui a deu fu aclins 
en sa fache chai enclins 
deus li dist ' abram ce sui gie 
ne t ai pas ton non abregié 
abraham t apelera hom 
de tant wel acroistre ton nom 
de tant ai je ton non creu 
bor m as tant amé et creu 
tu seras de maintes gens pere 
ta haltece sor tos apere 
en tos biens te ferai conoistre 
et ta bone semence acroistre 
de toi istront prophete et roi 
et sens orgueil et sens desroi 
nus d elz n iert fel ne negligens 
ne par defors ne par dedens 
et terre de pelerinage 
donrai et toi et ton linage 
c est la terre de chanaam 
ge la te promet abraham 
en possession permanable 
iert tos jors bone et covenable 
li sire et li deus seras d eals 
maisqu il ne soient ver moi fals " 
deus li dist et disoit sovent 
' toi convient garder mon covent 
et toz cels c apres toi vendront 
ke grant bien lor en avendront 
icest mien covent garderois 
ja plus ne vos i tarderois 
c est li covens tot a estros 
ke circuncis seront de vos 
tuit li masle bien lo sachiés 
a cest covent vos estachiés 
ke ne valdriés une puce 
se la chars de vostre prepuce 
n estoit trenchie et circuncise 
bien seroit destruite et ocise 
ci n a mestier trop lons sejors 
ains wel que li enfes d uit jors 
soit circoncis en ta lignie 
lors s iert bien la chose alignie 
de ce n ierent ja fors jeté 
li serjant ne li acheté 
ke circoncis ne soient tuit 
c altrement seroient destruit 
quiconques n iert de vostre esclate 
ne plus que li poz qui esclate 
ki si tost est frais et brisiés 
ne puet estre avers vos prisiés 
nus hom qui circuncis ne soit 
si cum je l ai dit orendroit 
mon covent del tot vos tenrai 
si bien que ja n i mespenrai 
c iert aliance permenans 
ki mult iert bele et avenans 
la chars qui circoncise n iert 
del masle si cum drois requiert 
l anrme sera morte et danpnee 
a toz jors non pas une annee 
mon covent auront escharni 
bien wel vos en soiés garni 
ki ces commandemens tenez 
si que de rien n i mesprenez 
ne vers lo tronc ne vers la branche 
mais lo nom seray retranche 
d une lettre l abregeras 
sare en droit nom l apeleras 
issi wel que soit apelez 
cist nons ki jamais n iert celez 
d un fil concevra sens long terme 
de toi convient issir cel germe 
or en soiés suers et cers 
k il iert saives prouz et apers 
isaac cil fiz aura nom 
ki mult sera de grant renom " 
quant abraham oi tel chose 
grant joie ot en son cuer enclose 
a mervelhe li vint s en rist 
tanttost a damerdeu lo dist 
' ce que puet estre rois puissans 
ma femme est de quatre vins ans 
et je de quatre vins dis 
s aurons enfant u iert il pris 
belz sire hysmael done vie 
ke d altre oir n ai je point d envie 
d ysmael auras tu grant joie " 
ce li respont deus tote voie 
' qu assez iert montez et halciez 
et par grant honor essaciez 
que yy duc istrunt de lui 
issi lo te di senz enui 
mais ysaac qui est a nestre 
cil sera li sire et li mestre 
celui wel je montepliier 
nus ne l pora contraliier 
qu il n ait honor et bien assez 
ja par lui n iert jor trespassez 
mes commandemens qu il ne l face 
cil aura m onor et ma grace 
a tos jors mais je li otroi 
abraham por amor de toi " 
quant la parole fu finee 
de deu qui bien l ot afinee 
d abraham se part en halt monte 
issi cum l ystoire raconte 
abraham s est d iqui tornez 
c a deu s est del tot atornez 
sa gent et sa maisnie a prise 
mult a bien la chose entreprise 
si cum deus li ot commandé 
n a plus enquis ne demandé 
hymael prist mult le tint pres 
et tos les altres puis apres 
les serjans et les achetez 
mult s est bien ver deu aquitez 
a tel jor cum il li promist 
onques altre respit n i mist 
circoncis furent maintenant 
a cel jor tuit par avenant 
quatre vins anz et dis tot droit 
avoit abraham la endroit 
qu il se circoncist bien et bel 
dire vos repuis d ysmael 
ke treze anz par droit conte avoit 
ce dist cil qui bien lo savoit 
a cel jor qu il se circoncist 
et tuit li altre alsi cum cist 
circoncis furent a cel tens 
sens contredit et sens desfens 
deu plot la circoncisions 
por ce que grans divisions 
fust entre les bons et les malz 
que par ce fust ses pueples salz 
ceste chose as suens devisa 
qu en toz biens les en ravisa 
par abraham son bon serjant 
ki de lui servir ere engrant 
fist cest novel commandement 
tot sens nul contremandement 
abraham tot ce commencha 
en cui tos li biens semencha 
deus le volt a lui commencier 
et s en lo set enromancier 
li commencemens est mult fors 
puis ce qu al bien dire m esfors 
j en dirai quanque j en sospies 
ja plus ne sera mis soz pies 
tant dis qu il m en sovient et menbre 
k ele est faite de plus vil menbre 
ke li hom ait desor lo cors 
et qu il mains ose geter fors 
k il est vilz et luxurious 
s en doit mult estre curious 
li proudom de ce retrenchier 
dont damerdeus l aime et tient chier 
mult dist len en cele retrenche 
cil qui les malvais moz retrenche 
i met plus que len ne descuevre 
si cum la glose nos auevre 
k il lo dist belement et bien 
si qu il n i entreprent de rien 
de bon cuer ton pechie retailhe 
qu anemis ne l ait en sa tailhe 
li pechies que li hom a fait 
de qu il se tient mult a mesfait 
c est estopens de la char 
issi le vos dis sens eschar 
mais cant il oste le pechie 
de que il se sent entechié 
lors trenche sa char et destope 
si c al vil pechie ne s acope 
quant de ce li sovient et membre 
or me covient parler del menbre 
dont li juis trenche la pel 
a cest sens dire vos apel 
por coi fu de cel menbre fais 
li retrenchiers est sil mesfais 
plus que tuit li altre ne soient 
il non mais cil qu nos porvoient 
et qui tos les biens nos ensegnent 
ne welent que par elz remegnent 
li bien ne li bon sens a dire 
si dient que deus nostre sire 
volt mielz qu en retrenchast celui 
ke nul des altres sens enui 
que cil ert et vilz et honteus 
adont cant li pechies mortelz 
fu fais et c adam se vi nu 
de cel menbre si honteus fu 
k il lo covri al mielz qu il pot 
por ce que mult grant honte en ot 
si la dut il mult bien avoir 
que damerdeus sens et savoir 
mist en lui par entendement 
et cil outre commandement 
fist se l en dut bien mesceoir 
de halt le covint bas cheoir 
et tot ce fu par son outrage 
k il fist lui et nos cest domage 
qu il trespassa l obedience 
par que deus lo mist en s entece 
quant lo commandement ne tint 
de coi povrement li sovint 
si l ot il et bel et legier 
mais ne le sot pas eslegier 
si cum abraham l esleja 
c onques de rien ne l abreja 
cant abraham si bien lo tint 
c a dur et a fort s i contint 
ne de rien nule n i failhi 
a paines eust tressailhi 
une altre chose plus legiere 
tost le feist a bele chiere 
ancor di je des circonscis 
ki tant se welent metre en pris 
por lor circoncision faire 
de que nos avons exemplaire 
tel c on tient a bon et a bel 
por ce que cil tranche la pel 
de son menbre sera il quites 
oil espoir coment ne dites 
se bien n est retrenchiés li cuers 
del mal ce sachiez c a nul fuer 
altres retrenchemens n i valt 
puisque cil de bon cuer i falt 
et nos comment circoncisomes 
je l vos dirai comment nos somes 
circoncis par raison par droit 
ne cuit pas mentir ci endroit 
qu en nostre circoncision 
a mult bele division 
que desraisnie a la querele 
par la viez la nostre novele 
adam par la boche pecha 
cant li diables lo trecha 
del fruit dont senti l oleur 
par coi nos somes en doleur 
lors regna uns pechies en lui 
qui ne puet failhir a nului 
mais de cel pechie nos delivre 
jhesu crist qui nos fait revivre 
et par l iawe et par lo baptesme 
et par l onction del saint cresme 
en ces dous a bele devise 
quant li enfes vient a l eglise 
crestiente quiert et demande 
si cum jhesu crist lo commande 
por guerpir lo pechie mortel 
en la boche premiers lo sel 
li met li prestre sens dotance 
cil prent lo sel de sapience 
qu il nos rent et sens et savor 
autel firent nostre ancessor 
qui furent en creance ferm 
mais li mescreant li enferm 
ne sevent rien de ceste chose 
que mult a en sel sens et glose 
nus bons conduis estre ne puet 
sens lo sel metre en i estuet 
qu altrement ne l puet hom user 
lo sel ne doit nus renfuser 
li selz ce sunt les bones meurs 
de l home que malvaise humeurs 
n en puet movoir ne jor ne hore 
mielz valt cant hom plus l asavore 
apres en la boche l espire 
li prestre qui ne l puet despire 
s en gete cel ort esperit 
par qu adam lo monde perit 
icist commademenz novelz 
est assez nez et purs et belz 
cist nos pora tos resclairier 
a la matere repairier 
me covient que je n i desvoie 
se je wel tenir droite voie 
si cum cist livres nos reconte 
qui set a que la chose monte 
qui nos trait lo sens de l hystoire 
de par lo halt segnor de gloire 
qui toz les biens porvoit et fait 
par sa muete par son atrait 
et as suens remostre il plus tost 
les biens qu as altres sunt repost 
as suens les demostre et ensegne 
et par oevre et par droite ensegne 
que par celz doivent repairier 
li bien que deus welt resclairier 
de celz s a tos jors remenbré 
abraham menbre 
qu a deu s est tos jors esleus 
s a trois mult belz enfans veus 
de son uis u il ere assis 
vit ces trois qui sunt de grant pris 
parmi la voie descendans 
et cil qui si fu entendans 
les vit cum angles par senblance 
mult i ot bone ramenbrance 
maintenant lor va a l encontre 
trop fu lies quant il les encontre 
ces trois que deus li a tramis 
comme tres chiers feelz amis 
les rechut abraham tos trois 
or est il ostes a son chois 
qui mult li sient et agreent 
cil troi ki de rien ne lo heent 
ainz l aiment et funt bel semblant 
et par derrier et par devant 
abraham lor fait bele chiere 
qui mult lor venue avoit chiere 
ne fu pas de pierre de marbre 
ses cuers cant il vit desoz l arbre 
ces trois de qu il fist si grant joie 
en son encontre et en sa voie 
en vit trois et l un en aore 
bien i vint a tens et a hore 
en lor venue en lor repaire 
de joie ses cuers li esclaire 
tant li plaisoient a veoir 
mult par ot iqui bel veoir 
mult fu glorious et parfiz 
abraham fu seurs et fiz 
par ces trois dont l un aora 
cui mult tint chier et honora 
et bien sot qui furent cil troi 
par creance et par bone foi 
abraham a son uis seoit 
quant les enfans venir veoit 
et sarre remest derrier l uis 
si cum en l ystoire le truis 
de ce covient la glose espondre 
je ne m en ferai pas semondre 
ainz lo dirai si cum entende 
lo sens qui l esclaire et amende 
cist sens ne m iert ja desfendus 
par abraham iert entendus 
entendemens esperitelz 
la glose deseure est itelz 
k ele mostre sens contredire 
que c est de la maison li sire 
qui de la char laisse lo sens 
cant il la welt metre en desfens 
et qui de bon espir se cuevre 
en dit et en fait et en uevre 
qui het lo delit de la char 
sens vilonie et sens eschar 
qu altrement ne puet deu veoir 
mais cil qui bien li doit seoir 
tot ades en tel guise vit 
cum abraham qui ces trois vit 
de son uis u il se seoit 
dont grans honors li escheoit 
bien vos puis dire sens echacle 
que li huis de cel tabernacle 
senefie esperance et foi 
c ades a sainte eglise en soi 
qu altrement entrer n i puet nus 
ne por le mains ne por le plus 
et sarre qui derrier l uis ere 
nos resemble par tel maniere 
la char que li bons espirs guarde 
qui de bien faire ne se tarde 
la chars ne doit pas issir fors 
que li bons cuers garde lo cors 
par bon sens par bone raison 
ce sache bien clers et lais hom 
que la chars mostrer ne se doit 
devant l espir n a tort n a droit 
que li bons espirs vient et vait 
la u deus lo conduist et trait 
et la chars se doit remanoir 
en sa maison en son manoir 
qu assi fist sarre en son ostel 
c est li sens onques n i ot el 
eusebius le nos recorde 
par lo josephe u il s acorde 
la semblance de trois enfans 
dont l allegorie est si grans 
por ce c abraham vit chascun 
mais n en volt aoer que un 
cil li seoit mult a son cuer 
ne cist ne laissast a nul fuer 
ne l aorast par grant honor 
comme son mestre et son segnor 
qui fu cil a dire l estuet 
et cist lo dist al mielz qu il puet 
qui lo set par divinite 
et s en trait droite auctorite 
qui mult bien i trueve son leu 
tot ce fu por voir del fil deu 
u ceste semblance compere 
dunques ne vit il pas lo pere 
non qui lo fil en semblant d ome 
telz est de la verte la some 
et l entention i rest saine 
c onques nus hom en forme humaine 
ne vit lo pere mais lo fil 
bien sot abraham que c ert cil 
qui lo mont de mort secorroit 
sor cui li diables corroit 
bien le conut et bien le vit 
li sains hom cui deus en porvit 
qui de ses grans biens lo tint pres 
mais il ne vint pas en apres 
cil dont je di de trois mil ans 
mult en fu la semblance grans 
qu il lo conut anchoisque nus 
que c ert li fiz deu de lasus 
k il vit iqui en cel trespas 
mais les dous n aora il pas 
qui lo tiers qu il bien conissoit 
quelz dient li jui qu il soit 
cil tiers c abraham aora 
et plus que les dous l onora 
s il dient que c ert deus non iere 
mais la semblance et la maniere 
del fil c abraham vit iqui 
mainte fois unt jui menti 
de deu que nus hom ne vit onques 
el tel semblant dirunt il donques 
que cil erent angle d un chois 
ke n es aora dont tos trois 
abraham por que s oblia 
por ce qu en l un plus se fia 
et bien sot d iqui en avant 
que c ert li fiz deu par semblant 
et li dui c avec s arestoient 
par semblant dist len qu il estoient 
cil dont li uns vint devant crist 
et li altre apres antecrist 
vendra l avenement crier 
de jhesu crist sens oblier 
sainz johans avant lo cria 
cil en cui deus tant se fia 
helyes doit crier apres 
et ens et fors et loig et pres 
l avenement del grant juise 
c est la semblance et la devise 
de ces dous dont je vos ai dit 
c abraham avec lo tierc vit 
mult aime celui tierc et croit 
mult est lies de ce qu il lo voit 
mult belement li dist et prie 
' belz sire ne m oblier mie 
buer i vi ton vis et ta face 
s en tes oelz ai trovee grace 
ne trespasser mie ton serf 
regarde moi se je l deserf 
puis ne me puet nus destraver 
de l iawe por vos pies laver 
belz sire vos aporterai 
et mult me reconforterai 
se vos de nostre pain mangiez 
ja ne vos sera estrangiés 
nus biens que je vos pusse faire 
sire maisqu il vos doie plaire " 
cil dient ' si cum tu l as dit 
soit fait ja ne t iert contredit " 
abraham mult fort s esjoi 
de ce qu il vit et qu il oi 
un veel prist entre l armailhe 
a son serjant lo done et bailhe 
aparelhier lo fist et cuire 
por celz conforter et desduire 
qui desoz l arbre l atendoient 
et qu a son servise tendoient 
abraham son present lor porte 
d elz servir s esjoit et deporte 
lait et burre lor aparelhe 
de ces trois mes fu grans mervelhe 
et des trois tortelz de farine 
dont la joie est si enterine 
u tos biens se doit assembler 
cil troi pain doivent resembler 
les trois fiz noe ce sachiez 
a c est li drois sens estachiez 
por ce lo puet hom dire issi 
que de ces trois li mons issi 
cil troi pain qui la furent fait 
sunt as trois fiz noe retrait 
de ces trois issi tos li mons 
d elz mut la bosne et li tresfons 
tos biens et tote joie muet 
des pains que sens ce nus ne puet 
et li pain tel semblance portent 
que tot le monde reconfortent 
a sarre fist les trois pains faire 
abraham cui tos biens resclaire 
sare sainte eglise resemble 
qui les trois pains par iawe assemble 
qu altresi defors et dedens 
doit assembler totes les gens 
sainte eglise a la nostre loi 
et par iawe et par bone foi 
ce nos dist la glose enterine 
sens iauue ne puet la farine 
assembler n estre mise en paste 
et cil qui lo bien set et taste 
lo nos dist mult bel sens eesme 
que sens l iawe del saint baptesme 
ne puet len assembler nul bien 
sens lo baptesme ne valt rien 
de totes generations 
doivent estre les nations 
por lavement d iawe assemblees 
ces semblances sunt resemblees 
as trois tortelz que sare ot fais 
de que cist exemples est trais 
sare fist les trois tortelz cuire 
en cest sens se puet bien desduire 
ki de bon cuer i welt entendre 
icist troi pain cuit soz la cendre 
nos mostre lo bon pecheor 
qui de son pechie a peor 
quant recuire et bien afiner 
se welt ne ja ne quiert finer 
tantque sa penitence ait faite 
par desoz la cendre s afaite 
ki penitence senefie 
u li bons pechieres se fie 
la cendre qui bien cuit lo pain 
sens ardoir le fait sec et sain 
c est la penitence qui seche 
lo pechie dont cil puis n enteche 
qui bien est essuez et cuis 
comme sages prouz et recuis 
se maintient contre lo diable 
quant del saint feu esperitable 
est ben recuis et afinez 
deus li a tos biens destinez 
qui mult tost l en rent sa merite 
cant del feu del saint esperite 
est cuis et bien et sainement 
parmi la cendre plainement 
qui penitence est et doit estre 
ce nos recontent nostre mestre 
que deus son saint espir promet 
u net u pur u il lo met 
qui bien est cuis par penitence 
a que diables luite et tence 
apres cuiqu il soit bel u lait 
vos dirai del burre et del lait 
la glose et la senefiance 
u nos devons avoir fiance 
issi cum je l entent et croi 
li lais nos semble la vies loi 
dont la novele est alaitie 
qui tant est duite et afaitie 
et li burres mostre sens gilhe 
les dous moz del saint evangile 
qui de la boche deu sunt trait 
issi cum len le nos retrait 
ce est li burres cil saint mot 
si cum del lait c un met el pot 
de qu en trait lo burre et la craime 
et la sustansce atot la saime 
si que tos esburrez remaint 
cil lais u nus profis ne maint 
se juis de cel lait m opose 
je l en cuit respondre tel chose 
de que ja ne li sera bel 
qu en nostre testament novel 
est li burres et la sustansce 
del lait je l vos di sens dotance 
et des biens dont nos somes plain 
si qu esburré est tot a plain 
et lor lois et lor synagoge 
k or n ont il mais point d orreloge 
del burre et del lait vos ai dit 
quanque j en trovai en l escrit 
cil mangiers vint devant les trois 
a lor plaisir et a lor chois 
