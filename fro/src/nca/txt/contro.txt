d eus vos lairai ore a itant 
et si orroiz d or an avant 
parler dou hardi chevalier 
que par milou n ala cerchier 
la cort o la lance qui saine 
tant an soufri travail et poine 
aincoisqu i la peust trover 
ne porroie tot raconter 
trop erra amont et aval 
or conmance de perceval 
perceval ce conte l estoire 
a si perdue la mimoire 
que de dieu ne li sovint mes 
cinc foiz passa avril et mais 
ce sont cinc anz trestot antier 
aincoisqu il antrast an mostier 
ne dieu ne sa croiz n aora 
tot ainsint cinc anz demora 
et por ce ne laissa il mie 
qu il ne queist chevalerie 
et les estranges avantures 
les felonesses et les dures 
ala querant si an trova 
tantque molt bien s i esprova 
de ce ne voil dire an avant 
car raconté l ai ca devant 
et qui deus foiz le conteroit 
trop grant annuiz vos sambleroit 
mais quant il fu conmeniez 
et de ses pechiez nestiez 
de son oncle se departi 
que il ot de bon cuer oi 
et si vos di que il erra 
par mains pais et si trova 
maint mau pas et mainte avanture 
quil ne sont pas an escristure 
mes un samedi par matin 
erroit par un ferré chemin 
par l oraille d une forest 
qui molt iert belle et molt li plest 
tantqu il vint an un floreis 
et tres parmi outre un larriz 
li covint puis a chevauchier 
deus jors sans boivre et sans mangier 
et tantque au tier jor antra 
an une lande et tant erra 
deci a tierce ce m est vis 
et lors esgarde molt pansis 
si vit sus senestre un chastel 
qui molt estoit et fors et bel 
et n i vit borde ne meson 
fors la porprise d anviron 
les murs voit si forz et si hauz 
que lan ne leur puet faire asaux 
mais n avoit nul fosse antor 
sus le portal ot une tor 
molt haute et molt fort et molt belle 
et si vos di tout sans fauvelle 
n i ot tor ne tornelle plus 
la porte iert tote d ebenus 
d un fust qui ja nul jor n ardra 
ne a nul jor ne partira 
si tost com perceval le vit 
a soi meismes panse et dit 
que molt est li chastiaux assis 
an gaste leu ce li est vis 
a la porte vint fermee 
trova mes molt l a esgardee 
car onques mes an son ae 
ne vit nule de sa biaute 
molt par estoient bons ovrier 
qui si la sorent deboissier 
d or sont li clos et les paumelles 
de fin argent riches et belles 
l anclaveure et li coroil 
furent tuit de fin or vermoil 
si ot an la porte sodé 
un anelet d or esmeré 
et a cel anelet pandoit 
un cor qui trop riches estoit 
parmi une guiches d orfrois 
d yvoire estoit plus blanc que nois 
et d or de leus an leus bandez 
au cor an est tot droit alez 
percevaux si afiche et dist 
que ja puis diex ne li aist 
que il dou cors se partira 
jusqu atant que l avra 
maintenant a son hiaume osté 
et quant a son chief desarmé 
si l a soné si duremant 
et si tres angoisseusemant 
que toute la lande anviron 
done por lou cor molt grant ton 
n ot pas illuec granmant esté 
puisque il ot lou cors soné 
qu oi par lou chastel aler 
genz ce li fu vis et parler 
et dist uns hom " avez oi 
ainz mes cil cors ne sona ci 
molt est cis plains de grant valor 
qui le sona par tel vigor 
faites moi ca tost aporter 
mes armes por mon cors armer " 
et percevaux qui escouta 
estrangemant s esmerveilla 
de la parole quant il l ot 
por ce qu an nul leu veu n ot 
nul home et lors par avanture 
esgarda par une jointure 
de la porte et si vit passer 
un vallet et si vit porter 
un riche escu de gueules fines 
a un lion rampant d ermines 
la guige an fu d un riche orfrois 
et d un riche paille grezois 
estoit li escuz anarmez 
trop fu richemant atornez 
an une grant salle an antra 
li vallez qui l escu porta 
si vos di por voir sans mantir 
qu adonques vousist bien tenir 
percevaux un si riche escu 
car de grant biaute l ot veu 
einsins s estut cil longuemant 
por ce que il oi la gent 
et quant piece i ot demoré 
si ra lou cor plus haut soné 
assez que il n avoit devant 
adonques oi maintenant 
un home qui dist " diex merci 
certes mervoilles ai oi 
li miaudres chevalier dou mont 
de toz iceus qui ore sont 
a soné lou cor par verte 
s iert bien a cor terme esprové " 
atant se tut que plus ne dit 
et percevaux lou cors reprist 
a la tierce foiz le sona 
si grant alaine li dona 
que li chastiaux an retanti 
" par ce seignor qui ne manti " 
c a dist uns homs " icis vaintra 
toz ceus a cui se combatra " 
tot a percevaux escouté 
et lors voit issir tot armé 
hors de la salle un chevalier 
qui sist seur un molt biau destrier 
tot covert d un samis grezois 
a lionciaus blans conme nois 
molt vint avec lui escuiers 
vallez dames et chevaliers 
lues maintenant ont desfermee 
la riche porte bien ovree 
qant les a veuz percevaux 
qui molt estoit preuz et vasaux 
si se trait arieres d air 
por les genz que il voit venir 
an un pre devant lou chastel 
ot un alemandier molt bel 
illuec s an vint et coiz se tint 
et cil fors de la porte vint 
molt cointes et molt acesmez 
et si s an vint molt abrivez 
a mervoille li avenoit 
une corone qu il portoit 
de fin or sus son hiaume mise 
si sai bien qu il i avoit mise 
mainte riche pierre anviron 
trop estoit de riche facon 
s estoit signes qu il estoit rois 
s iert il d illande et de norrois 
et si tost com s an fu issuz 
de maintes genz fu conneuz 
li chevaux qui percevaux ot 
et li escuz que il portoit 
molt an ot au cuer grant tandror 
li rois et dist par grant amor 
" biaux sire diex li miens amis 
mien escientre n est pas vis 
que puisqu il ala em breteigne 
n ou vi ne n an oi anseigne 
fors or que je voi son cheval 
ce m est avis soz ce vasal 
qui porte tout autel escu 
com il faisoit diex tant mar fu 
biaux sire se il est ocis 
mien escientre n est pas vis 
que puisqu il ala an breiteigne 
no vi ne n an oi anseigne 
atant an vint poignant ou pre 
si a perceval desfié 
et il ausint lui fieremant 
et si vos di qu isnellemant 
hurtent andui des esperons 
et abaissent les confanons 
et hardiemant se requierent 
parmi les escuz s antrefierent 
si duremant a l ancontrer 
que les lances font tronconer 
li sires dou cor si brisa 
tresqu au poinz la soue froissa 
que molt estoit preuz et vasaux 
si bien lou refiert percevaux 
que jus a terre l a porté 
et li cheval ce sont hurté 
si duremant tout front a front 
que il chient tuit an un mont 
et quant percevaux a veu 
son destriere a terre cheu 
am piez resaut molt vistemant 
et la teste o c espee am prant 
et li dist " bien m avez honi 
c onques mes mes cors ne chai 
n out fait se il ancor san vos 
danz roncins malavanturos " 
por quoi feroie autre demeure 
li sires dou cor li cort seure 
percevaux l atant et si fiert 
qui par grant ire l i requiert 
molt l asaut angoisseusemant 
et cil bien et biau se desfant 
lors veissiez escuz tranchier 
hauberz et hiaumes detranchier 
et conmancier si fort bataille 
que je vos di sanz nule faille 
q ainz nul ne vit si fier estor 
de deus chevaliers a nul jor 
percevaux connoist bien et voit 
que cil a cui se combatoit 
estoit molt vaillanz chevaliers 
molt preuz et molt fors et molt fiers 
s ou dota au conmancemant 
et se desfandi saigemant 
et cuide bien que pas ne vaut 
celui qui ainsint fort l asaut 
car chevalier iert esprovez 
avantque il fust adoubez 
si vos di que molt le doutoit 
et li chevaliers li donnoit 
granz cos la o il l ateignoit 
et tantque il set et bien voit 
morz est ce miauz ne se desfant 
lors li vient sus isnellemant 
s i veissiez grant cox ferir 
et molt dur estor departir 
bouter duremant et ampoindre 
et chascuns se paine sans foindre 
de son conpeignon afoler 
et de maumetre et de grever 
molt dura la bataille ainsi 
tantqu an la fin por voir vos di 
que tuit cil qui les esgardoient 
por la pitie d aus deus ploroient 
et molt sont iriez sanz mantir 
que il n es pueent departir 
tant se combatent li vasal 
que je vos di de perceval 
qu i santi l autre chevalier 
lasser et molt afebloier 
qant le santi lors le _ 
et si duremant le greva 
qu a force reuser lou fist 
et lors li sires dou cor dist 
" ostez amis ne m adesez 
ne vostre non ne me celez 
car c il vos plaist j o voil savoir " 
lors li respondi tout lo voir 
et dist qu il a non percevaux 
" vos estes li miaudres vasaux " 
fait il " et li plus renonmez 
qui onques fust de mere nez 
et se j a vos me combatoie 
si m aist diex que fox feroie 
sire merci tenez m espee 
ceste bataille est afinee 
m amie est vostre et quanque j ai 
que plus vaillant de vos ne sai 
si m avez outré et conquis 
ne cuidoie pas que fust vis 
hui main cil qui me conqueist 
ne qui tant d annui me feist 
sire la vostre grant merci 
de l anneur que me fetes ci " 
fait percevaux " et bonemant 
vos pardoing tout mon mautalant 
par ci qu au roi artus irois 
de par moi et si li diroiz " 
et li sires dou cor otroie 
que il se metra a la voie 
quant iert gariz et respassez 
car il a molt esté lassez 
einsint sont illuec acordé 
maintenant aqueurent ou pre 
li vallez et li chevaliers 
qui leur hiaumes vont deslacier 
molt souavet les desamerent 
el chastel andeus les menerent 
qanqu il porent les 
an deus molt biaux liz les couchierent 
qui furent fez toz lez a lez 
ainz hom ne fu si honorez 
come fu li bons chevaliers 
percevaux li ostes fu chiers 
que li sires faisoit tenir 
seur totes riens fesoit servir 
son oste et que molt chier l avoit 
l anneur nus conter ne savroit 
que lan li fist an ce sejor 
einsint fu pris tresqu a un jor 
ou chastel la joie sanz ire 
qu il oi raconter et dire 
qu au grant pui dou mont dolerox 
avoit un piller merveillox 
s avoit molt cros an ce piller 
ne nus n i pooit aresner 
son cheval ainsins avenoit 
se trop boens chevalier n estoit 
quant percevaux dire l oi 
si dist " voir diex que ci 
certes james ne finerai 
devantque la venuz serai 
car se je i poie venir 
dont savroie je sanz mantir 
se seroie boens chevalier " 
trestot quanque li fu mestiers 
li fait li sires aprester 
et il s arme sanz demorer 
si monte que n i atant plus 
lors s an torne et au roi artus 
an va li sires dou cor droit 
q an sa prison mestre se doit 
tant erra son chemin et tint 
car callion tout droit s an vint 
la li fu li rois anseigniez 
toz les boens chevaliers proisiez 
de son resne i ot asamblez 
li rois si con oi avez 
por tenir cort a la toz sains 
ainsins com avez oi ains 
a icel jor demeinemant 
ce saichiez tout certenemant 
ceste belle avanture avint 
que li rois dou cor a cort vint 
si con li rois sist au mangier 
si descendi sans atargier 
et est alez tout droit au dois 
si a parlé conme cortois 
et dist " bons rois diex vos beneie 
vos et la vostre compeignie " 
et li rois ne s est pas teuz 
ainz dist " bien soiez vos venuz " 
li sires dou cor li respont 
" de par le plus vaillant dou mont 
s a non percevaux li galois 
me rant a vos biaux sire rois 
soz ciel n a terre ne honor 
ou ait ausint bon ne meillor 
chevalier com est percevaux 
trop par est hardiz et vasaux 
de par lui sire a vos me rant 
si vos di bien veraiemant 
que d illande suis rois et sire 
et de par lui vos puis bien dire 
que james ci ne tornera 
n an nul leu ne sejornera 
deus jors antiers por nule poine 
devantque la lance qui sainne 
avra si com il dist trovee " 
et li rois saut sanz demoree 
si tost com il ot la novelle 
qui molt estoit plaisanz et belle 
au chevalier vient si l ambrace 
les iauz li bese et puis la face 
qu ainz mes a nul jor de sa vie 
de novelle qu eust oie 
ne fu plus joienz ne plus liez 
puis dist " seignor de voir saichiez 
tuit ansamble conmunemant 
si m aist li rois qui ne mant 
que demain sanz autre sejor 
movrai bien matinet au jor 
por querre le boen chevalier 
et si ne lairai a cerchier 
estrange terre ne pais 
tant con je soie sains ne vis 
devantque je l avrai trové 
traitor estes tuit prové 
quant vos piec a ne l avez quis " 
tuit li bons chevaliers de pris 
doucemant lou roi an mercient 
et tuit li prometent et dient 
que quant li plera si movront 
et par trestout le cercheront 
ja n iert ainsint estranges terre 
qu il n ou truissent tant l iront querre 
mais d eus ne voil ore plus dire 
qu il n afiert pas a ma matire 
de perceval m estuet conter 
tout mot a mot sans riens oster 
percevaux dou chastel parti 
dou cor si con avez oi 
toute la matinee erra 
les landes dou cor trespassa 
tantqu i vint a une riviere 
molt grant et molt laide et molt fiere 
si avoit si haut lou rivaige 
c on n i pooit passer a naige 
par un antresen que il vit 
connut de verite et dit 
qu il trova lou roi pescheor 
a icelle eve sans trestor 
lors erranmant li ramambra 
dou prodom qui le herberja 
et de la lance et dou graal 
dont il a puis eu maint mal 
qu il vit aler par devant lui 
ne n ou demanda a nului 
volantiers celle eve passast 
et a la cort lou roi alast 
car molt est belle la contree 
de l autre part et bien pueplee 
lors prie dieu que il li dont 
trover pasaige ou gue ou pont 
tout lou jor chevaucha einsi 
tantque il vint apres midi 
si vit sus l eve an un pandant 
un chastelet trop bien seant 
si qu au riches bailles antor 
et ou milleu ot une tor 
mais quant il ne trove ou passer 
molt s esforce il plus d aler 
s a tant chevauchié droitemant 
que au chastel vint erranmant 
ou trova une viez tranchiees 
et unes voies porchauciees 
et si s an va molt tres pansis 
si a trové un viez mainis 
un fondeis d un chastelet 
mais li portaux antier estet 
au portau vint leanz antra 
et une pucelle ancontra 
seant soz un alemandier 
et si li vit son chief pignier 
d un pigne et lorsqu elle le vit 
laisse lou pigne si li dist 
" si m aist diex biaux doz amis 
bien sai que passaige avez quis 
et vos l avroiz molt volantiers 
que vos estes bons chevaliers " 
lors se lieve et si l an mena 
hors et percevaux l esgarda 
qui grant talant ot de passer 
si ne li vost riens demander 
de son estre et lors ont trovee 
une mule bien afautree 
desus monta la damoiselle 
qui assez iert plaisanz et belle 
tantqu a la rive lou mena 
ou elle un suen challant trova 
et la mule qu iert costumiere 
elle saut anz an tel maniere 
que toz li challanz est branlez 
et celle dist " biaux sire antrez " 
percevaux son cheval tira 
et li chevaux qui s aira 
fronche et hannit et se demeine 
n i vost antrer por nule peine 
et celle d antrer le semont 
et il dist " par les sains dou mont 
damoiselle je ne puis mie " 
atant d autre part li escrie 
a grant alaine uns noitoniers 
" n i antrer pas danz chevaliers 
car certes el vos veust noier 
elle ne sert d autre mestier 
trop mal i seriez antrez " 
seignor ne vos seroit contez 
ancui li maus qu elle fesoit 
ne conmant les genz decevoit 
qu ainsins granz mervoilles n oistes 
puis celle eure que vos nasquistes 
totes voies molt l angoissot 
d antrer et quant elle ne pot 
d angignier si fu molt marrie 
et cil ne se roblia mie 
qui li crioit qu i se foist 
que il querre ne le venist 
perceval avec lui passa 
la mervoille li raconta 
tout maintenant li noitoniers 
puis li mostre ou chemin pleniers 
qui le manroit sanz nul trestor 
a la cort lou roi pescheor 
par foi mes il s an retorna 
car sus la riviere trova 
le biau chastel que je vos dis 
orainz encontre ce m est vis 
et vit si belles les antrees 
et les granz portes desfermees 
qu il dist que leanz anterra 
et que la grant biaute verra 
a la premiere porte vint 
parmi lou baille antra et tint 
tot droit a la tor 
qui molt estoit de riche ator 
li herbergemant d anviron 
n an estoit se mervoille non 
d un grant ombraige que tenoient 
dui pin qui an la place estoient 
mais onques nul home n i vit 
tantost lou pie a terre mit 
de son cheval puis l aresna 
au pie de la tor apuia 
son escu et puis est montez 
an la salle par les degrez 
leanz vit lances et antiers 
et couples a chiens a coliers 
et boens espiez fors et brunis 
de groses lances bien garniz 
la salle fu de grant biaute 
un lit d ivoire tresgité 
covert de deus pailles grezois 
ainz n ot meillor ne quens ne rois 
a veu au chief de la salle 
tout droit jus au lit s an avale 
la vint et la cuida trover 
tel gent a cui peust parler 
mais n i voit nule riens vivant 
si s an vet formant merveillant 
sus le lit s asist et pansa 
ses mains et son chief desarma 
et vit la salle toute painte 
n i avoit salle ne fust tainte 
" certes " fait il " ci fait bel estre " 
atant ovri uns huis a destre 
quant il lo voit dou lit leva 
et vet au lit c overt trova 
si i voit uns estres a lambre 
vostez ausins faiz conme chambre 
plaine de si grant odor 
qu ainz a roi ne ampereor 
ne pot lan trover ausins belles 
si erent fresches et novelles 
de riens mantir ne vos an quier 
anmi avoit un eschaquier 
porpoint d azur et de fin or 
par molt grant l orent fait mor 
de riches eschars d or poliz 
d esmeraudes et de rubiz 
ne vos puis dire la biaute 
mes molt gitoient grant clarte 
car vos savez bien que ce sont 
les plus riches pierres dou mont 
li jeu furent trestuit assis 
sus un fautre de paille bis 
s ala percevaux aseoir 
maintenant por le jeu veoir 
et conmanca a manier 
les eschas desus l eschaquier 
an soi meismes panse et dit 
q ain mes si riche jeu ne vit 
et qu an pas laissier n es deust 
si seus qui garde n i eust 
lors prist un poon maintenant 
si l a trait anz ou point devant 
et maintenant par grant esgart 
retrait li jeus de l autre part 
et percevaux tout esgarda 
" ostez " fait il " ce que cera " 
puis retrait l autre vistemant 
et autresint isnellemant 
retrait li jeus et il que fist 
ce dist li contes qu i le prist 
et il li pot par verite 
lors fu a desbarat torné 
que vos iroie racontant 
ne trestoz li traiz devisez 
au chief dou tor an fu matez 
percevaux je vos vertez 
et maintenant revit drecier 
les jeus par eus seur l eschaquier 
lors joa tantque matez fu 
trois foiz et quant a ce veu 
par mautalant les eschas prist 
au pan de son hauberc les mit 
et dist " james ne materoiz 
nul chevalier n est mie droiz " 
atant est venuz aus fenestres 
la grant eve vit soz les estres 
an l eve le vost ballancier 
n i avoit riens fors dou lancier 
quant une damoiselles vint 
au fenestres qui les detint 
un samit vermoil ot vestu 
ovré de fin or et tisu 
de l or avoit par leus estoilles 
ausins cleres conme chandoilles 
et celle fu a desmesure 
plus belle qu autre creature 
devers l eve s estut dehors 
neporquant si parut ses cors 
toz de la cainture an amont 
et dist " sire li esches sont 
an ma garde n es gitez mie 
que vos feriez vilanie 
c ou mont porroit lan trover 
si biaux si les doit lan garder " 
dist percevaux " vos dites voir 
mais tant vos voil faire savoir 
que j an ferai vostre plesir 
se ne vollez ceanz venir 
et si feroiz grant cortoisie 
car toz suis seus sans compeignie " 
elle respont sans atargier 
" metez les geuz sus l eschasquier 
et je irai laienz o vos 
ne seroiz pas longuemant sos " 
con dist ci l fait si a possez 
les esches puis est retornez 
arieres qu il n i a targié 
celle prist par grant amistie 
antre ses braz atant s asistrent 
lez l eschaquier et si i distrent 
mainte parole et maint afere 
que je ne voloie retrere 
mais tant vos di que cil la vit 
si belle qu ainz mes deus ne vit 
ainsint belle se li est vis 

et si avoit les chevax sors 
et biaux doiz lons traitis et plains 
avoit et biau contenemant 
plus que n ot nule riens vivant 
por son estre por sa biaute 
vint unes si grant volante 
a perceval de lui amer 
qu il conmanca a soupirer 
et dist " diex molt est tost muez 
mes coraiges et remuez " 
elle li a dist " qu avez vos 
quoi " fait il " trop suis angoissos 
por vos ma douce amie chiere 
por moi " fait elle " an quel maniere 
an tel " fait il " ma douce amie 
que je vos ain plus que ma vie " 
atant la prist si la baisa 
de tant com pot la dame ama 
et feist dou plus se peist 
et elle li consanteist 
mais pas ne li vost consantir 
" sire " fait elle " sans mantir 
vos an dirai tout mon coraige 
de tant vos an voil fere saige 
se vos force me faisiez 
que toz detranchiez seriez 
q ain mes d amer ne fui requise 
si vos di bien an nule guise 
mais ce m amor volez avoir 
si vos estuet par estovoir 
aler an un parc ci delez 
et le blanc cerf tant chacerez 
que le puissiez par force ataindre 
dou chacier ne vos devez faindre 
se la porte m an aportez 
je ferai lors vos volentez 
que ja n i avroiz contredit 
si manroiz mom broichet petit 
qui si est boens puis verra 
james perdre ne le porra 
le braichet me gardez molt bien 
car je ne vorroie por rien 
qu il fust perduz s ou perdiez 
james voir m amor n avriez 
et si iroiz trestoz armez 
que vos n i soiez destorbez " 
cil respont " belle je l otroi 
ca le braichet bailliez le moi 
et je fere san nul respit 
tot einsint con vos m avez " 
la damoiselle maintenant 
c est levee tost an estant 
an sa chambre s an est alee 
mais n i est gaires arestee 
atout lou braichet s an retorne 
et ne fait mie chiere morne 
li broichet fu blans conme nois 
s avoit un grant liens d orfrois 
et la damoiselle le tant 
a perceval et il le prant 
molt volantiers et molt de gre 
et s an devalle le degre 
mais or pant diex de son retor 
venuz est au pie d une tor 
ou ses chevaux iert aprestez 
il i est maintenent montez 
l escu au col ou poing la lance 
si torne sans demorance 
toz sans saietes et sans arc 
ainz ne fina si vint au parc 
et conmance son cerf a querre 
en demie liue de terre 
lou trove seul sans compeignie 
et il tout maintenant l escrie 
et lesse som braichet movoir 
et si vos di bien tout de voir 
q an un roichier l a ambatu 
trestot a force et a vertu 
percevaux d aler ne se faint 
qant voit que le cerf a ataint 
descenduz est et fait grant feste 
tout maintenant am prant la teste 
mais quanqu il antant a desfere 
une pucelle demallaire 
vint chevauchant parmi la lande 
le braichet prant plus ne demande 
atout s an torne vistemant 
et percevaux isnellemant 
se regarde et som braichet voit 
que la damoiselle am portoit 
grant ire en a lors est montez 
et vet apres toz abrivez 
et dist " pucelle antandez moi " 
elle dist " non fere par foi 
et se je bien vos atandoie 
dites moi qu i gaaignieroie 
or vos atan que me volez 
dame mom braichet me randez 
car certes trop avez mespris 
qant sanz mon congie l avez pris 
randez lou moi si feroiz bien " 
elle respont " n an ferez rien 
mon cerf avez pris sans congie 
si an e molt lou cuer irié 
celle qui ca vos anvoia 
onques voir jor ne vos ama 
mais el s an voloit delivrer 
bien set par paroles anivrer 
bricon puisque s antante i met 
et savez que je vos promet 
foi que doi dieu lou criator 
c est li braichez que james jor 
ne tandroiz mes une seule eure 
si ferai se diex me sequeure " 
fait percevaux " par estovoir 
lou metroiz jus j o voil avoir 
car quant je plus vos 
certes et mains esploiteroie " 
elle respont " si m aist foiz 
force a fere n est pas droiz 
et force me poez mais faire 
mais grant annui et grant contraire 
an avroiz si seroiz honiz 
et mauvez recreanz failliz 
mais alez la an celle fraite 
qui est an celle roiche faite 
la troveroiz un chevalier 
si li diroiz sanz atargier 
vasal que faites vos ici 
lou broichet ravroiz j ou vos di " 
et percevaux quant ce oi 
saichiez que molt s an esjoi 
et la damoiselle a dist 
" ne perdez pas por si petit 
alons moi et vos ansamble 
volantiers tout ce bien me samble " 
fait elle la vont la tot droit 
percevaux devant soi portoit 
dou cerf la teste voiremant 
si chevauchoit delivremant 
onques n i ot frainc detenu 
si sont a la roiche venu 
soz celle roiche an un pandant 
qui vers terre aloit descendant 
ot une vote anmi le plain 
lez une croiz de marbre plain 
bien faite a chaus et a cimant 
la voste iert belle voiremant 
coverte molt bien par desus 
trestout ainsint com un reclus 
s i ot un mur qui sostenoit 
la voste qui d amont venoit 
por soi tenir plus a seur 
et si avoit anmi ce mur 
deus fenestres non gaires granz 
par ou veoit les trespassanz 
cis qui an celle voste estoit 
et savez que il i menoit 
toz ceus estoit et jor et nuit 
que ja n i eust nul deduit 
fors seulemant de son destrier 
l este et tout l iver antier 
l i covenoit a sejorner 
ne il ne s am pooit torner 
q ainsint l avoit an covenant 
a s amie au cors avenant 
que de leanz ne se movroit 
devantc uns chevalier vandroit 
qui par armes le conqueist 
por chaut ne por froit qu il feist 
passé a bien cinc anz antiers 
qu i n i passa mes chevaliers 
car si sauvaige iert celle terre 
que nus por avanture querre 
n i trespassoit se petit non 
molt par estoit de grant renon 
li chevalier ce saichiez bien 
qu i ne li failloit nule rien 
de ce dom il avoit mestier 
fain et avoine a son destrier 
li anveoit assez s amie 
et lui n oblioit elle mie 
ainz li anveoit sanz dongier 
assez a boivre et a mangier 
et a lui molt sovant venoit 
li chevaliers ainsint manoit 
an la voste si con j e 
si tost com perceval le vit 
si s est armez de maintenant 
et bien et bel et avenant 
car de lui armer ot bon mestre 
percevaux vient a la fenestre 
si l apelle et li dist an haut 
" danz chevalier se diex me saut 
de grant oiseuse s antremist 
qui an celle voste vos mist 
venez ca hors si vos verrai 
et an apres si m an irai 
qant vos m avroiz dit et conté 
por qu an vos ci anserré 
car trop mau siecle avez eu 
se longuemant i as jeu " 
qanque il vet einsins disant 
et sa vie si despisant 
si a veu lou chevalier 
trestot armé sor son destrier 
mais toute iert noire s armeure 
ausins conme meure meure 
ne sai conmant il est issuz 
mais tant vos di que ces escuz 
li sist au col si gentemant 
se l escristure ne nos mant 
qu a grant mervoille li avint 
et quant devant perceval vint 
si dist " vasaux qui estes vos 
molt estes fiers et orgueillox 
par grant orgoil or m apelastes 
mais bien saichiez mar le pansastes " 
lors esloigne s ou vet ferir 
percevaux quant lo voit venir 
si li a dit " se diex me saut 
sire bataille ne vos faut 
qant vers moi la volez avoir 
si l avroiz ce saichiez de voir " 
lors a la teste dou cerf prise 
si l a au pie de la croiz mise 
et la pucelle le braichet 
delez la croiz elle le met 
puis esgarde que il feront 
et conmant il se combatront 
lors n i ot plus de parlemant 
li chevaliers isnellemant 
ont les lances ampoigiees 
et les anarmes ambraciees 
si se covrirent des blazons 
andui des tranchanz esperons 
vont les chevaux si destreignant 
qui sont hardi et tost alant 
que riens ne s i pooit tenir 
trestout le costau font fremir 
et des chaillox lou feu voller 
si tost et droit le font aler 
ce n est pas joste aplaideice 
devant sergent ne devant lice 
ainz fu de loing bien alaissiee 
chascuns tint la lance baissiee 
car li mainz preuz est molt vasaux 
an la ravine des chevaux 
se sont andui antreferu 
si que percié sont li escu 
oustre passent les tranchanz fers 
seur la maille des blans hauberz 
font les lances si archoier 
q andeus les estuet pecoier 
et li troncon haut an volerent 
ainz li chevaux ne s aresterent 
ainz s antrancontrent maintenant 
si duremant an trespassant 
et de cors et d escu ansamble 
qu a la terre si con moi samble 
amporte li uns l autre aval 
par sus la croupe dou cheval 
cil ancontres fu si estouz 
qu au cheoir les destre jenouz 
s escorchierent et toz les vis 
si estoné et si maumis 
sont andui par terre gisant 
ne ne font esme ne samblant 
q aient pooir de relever 
mais n ont talant de sejorner 
a l ainz qu il releverent 
et des troncons se desferrerent 
qu il orent parmi les escuz 
et puis traient les branz moluz 
si s antrevienent aygremant 
et ce fierent ireemant 
parmi les hiaumes reluisanz 
si fierent uns cox si pesanz 
que les cercles d or an coperent 
et molt parfont les ambarrerent 
li branz contreval descendirent 
es escuz si qu i les ferirent 
escuz et ais quanqu il ateignent 
que de bien ferir ne se faignent 
a eus resaichent les espees 
si s antredonent granz colees 
et se fierent menuemant 
si que il sont las et sullant 
chascuns est an la grosse alainne 
an ce travail an celle peine 
qu a eus antandoient 
con cil qui bien se conqueroient 
un chevalier trestoz armez 
s an vint vers aus avau lou prez 
la teste et lou braichet amporte 
percevaux molt s an desconforte 
duremant pas ne li agree 
an som poing destre tint l espee 
et tranchant de fin acier 
s adonques fust sus son destrier 
ja an alast apres celui 
qui an a fait si grant annui 
mais li noirs chevalier l asaut 
et percevaux ancontre saut 
qui mautalanz art et aygrie 
li sens li bout touz et fremie 
por son braichet qu il a perdu 
li noir chevalier sus l escu 
le fiert un cop desmesuré 
mais ne l a pas bien asené 
de plain sus le hiaume d acier 
mais un petit le fist bronchier 
dou cop qu li dona si grant 
percevaux plains de mautalant 
le refiert molt delivremant 
si que lou hiaume li porfant 
et la coife li a rompue 
fait li a grant mesavanture 
car l oroille li a copee 
et la joe toute antamee 
cis s esmaie por sa grant plaie 
an la place plus ne delaie 
fuiant s an vet grant aleure 
a l archet a la seposture 
s est antrez anz plus tost qu il pot 
perceval duremant desplot 
de ce que il ainsins s an va 
a l archet vint si s aresta 
et fort se prist a merveillier 
celui conmanca a huichier 
molt hautemant qu a lui venist 
et que novelles li deist 
de som braichet qu est devenuz 
et s il est an leu repuz 
ne an forest ne an cite 
ne an chastel n an fermete 
et le non de celui li die 
qui l amporte car an sa vie 
ne sera liez si lou ravra 
par trois foiz celui apela 
molt hautemant et a cler ton 
mais ainz parole ne reson 
home ne fame n i respont 
dom a tel duel a po ne font 
bien voit que il chace follie 
' par foi " fait il ' c est falerie 
que je ne truis a qui parler 
et si vi or ceanz antrer 
lou chevalier que j ai conquis " 
toz dollanz et toz esmarriz 
s an est ariere retornez 
a son cheval vient c est montez 
' diex " fait il ' tant me desconforte 
icil qui mon braichet amporte 
se je a la pucelle 
que li dirai et quel novelle 
par foi elle me honira 
et por fin mauves me tandra 
si an serai honiz par toz 
ancor me miauz tot de bout 
que j aille ampres lou chevalier 
qui m a bati cest ancombrier 
grant honte et grant annui m a fet 
sanz honte n istrai de cest plest 
se je ne l ai proichienemant 
car lors dira celle briemant 
que je an ai som broichet porté 
c elle viaut xxx 
puisque ne me verra venir 
conmant porre je donc joir 
de s amor qu elle m otroia 
mallemant elle cuidera 
que soie morz ou retenuz 
am prison " donc s est esmeuz 
percevaux et parmi la lande 
s an vet que plus riens ne demande 
maisque celui ait ataint lors 
si s an vet toz les granz esclos 
le suit por som broichet avoir 
et la teste que il por voir 
an avoit avec lui portee 
en la forest sans arestee 
s an vet avec lui percevaux 
grant oirre et les monz et les vaux 
molt le suit arouteemant 
mais n ot mie au mien escient 
alé plus loing d une liuee 
qant a la pucelle ancontree 
que le broichet an vost porter 
percevaux a lui arester 
ne vost mie son auferrant 
aincois l a trespassee errant 
et si ne la salue mie 
quant a alé pres d une archie 
si se panse que molt mal fist 
qu a la pucelle mot ne dist 
son cheval erranmant retorne 
de retorner molt bien s atorne 
la damoisselle a tot ratainte 
et elle ne s est mie fainte 
de chevauchier grant aleure 
anforciee avoit s aleure 
mais percevaux atainte l a 
molt gentemant la salua 
mais celle ne respondi mie 
ainz fait samblant d estre marrie 
et percevaux la resalue 
et celle si se rest teue 
ne li respont ne ce ne coi 
aincois hurte son palefroi 
aler s an vost si tant la main 
pranre la voloit par lou frain 
qant elle dit ' avoi avoi 
sire chevalier par ma foi 
de mon frainc n avez vos que fere 
n estes pas frans ne debonaire 
ne cortois celonc mon avis 
quant jehui vostre broichet pris 
par poi que ne m eustes morte 
mais lou chevalier qui l amporte 
qui point voir ne vos en mercie 
molt dolante an est vostre amie 
quant sanz son congie le donastes 
n onques a lui mot n am parlastes 
saichiez ne vos an set nul gre 
annuit jerrez lez son coste 
por lou blanc cerf que avez " 
percevaux est molt abosmez 
de ce qu il s ot sans reposner 
mais nequedant a biau parler 
ne se faint pas aincois li prie 
que s elle set qu elle li die 
par si le non au chevalier 
que li a fait le destorbier 
que ja ne li faudra d aie 
et dou noir chevalier li die 
qu il a conquis conmant a non 
celle respont ' molt petit don 
m an avez promis ce me samble 
ainz vanra ciaux et terre ansamble 
que je lou non vos doie dire 
vos n estes pas ancor si sire 
que je por vos nomer les doie " 
percevaux voit qu il foloie 
qant tant a la pucelle areste 
de son cheval torne la teste 
de lui se part isnellemant 
et jure dieu omnipotant 
qu il n ne cuidoit qu il n eust mie 
an fame tant de folonie 
lors s an torne sam plus d arest 
poignant s an vet par la forest 
qui molt estoit granz et planiere 
et panse molt de grant maniere 
a ce qui li est avenuz 
tant a son droit chemin tenu 
qu il a oi un cor soner 
la droit prant a esperoner 
o il avoit la voiz oie 
por ce que aucuns hom li die 
novelles de ce que il quiert 
ainsint conm an ce panse iert 
et com il aloit celle part 
si voit droit anmi son esgart 
un veneor a deus chienez 
non mie granz mes petitez 
et plus blans que n ert fleur d espine 
et si vos di de verte fine 
que il ot trossé venoison 
a grant plante et a foisson 
derriers desus un chaceor 
et si se metoit au retor 
qu a son recet aler voloit 
car dou chacier molt se doloit 
et percevaux quant il lou vit 
le salua et si li dist 
' venerres dites moi 
par l amor et par la grant foi 
que vos devez a vostre amie 
enseigniez moi ne vos poist mie 
la cort au riche pescheor " 
cil respont ' par saint sauveor 
sire onques mes n oi parler 
de ce que vos oi demander 
s ai ge ceste forest hantee 
bien a trente anz et la contree 
et cercié les monz et les vaux 
or me dites " fait percevaux 
' se me savez novelles dire 
d un chevalier biaux tres douz sire 
qui la teste d un cerf amporte 
et un broichet dont ce deporte 
espoir qu il tint par ci sa voie " 
et cil respont ' se diex me voie 
sire n est pas par ci venuz 
car bien fust de moi parceuz 
s il i passast ne hui ne hier 
car je i suis des avantier " 
dist percevaux ' dont n i a tel 
fors d aller hui mes a ostel 
amis " fait il ' ce n i a pas 
car foi que je doi saint thomas 
de trente liues anviron 
ne sai ge borde ne meson 
fors l ermitaige a un hermite 
qui an ceste forest habite 
la an iroiz sans atargier 
se mes hui volez herbergier 
et ce volez venir o moi 
annuit panrai de vos conroi 
et vos servirai volantiers 
por ce que estes chevaliers 
et demain vos avancerai 
de tout ice que je porrai " 
percevaux l ot si l an mercie 
si prant avec lui compeignie 
et vienent a un pavaillon 
seignor ne nos an merveillon 
qant lan voit que fere l estuet 
si fait chascuns au miauz qu il puet 
la nuit ot de la venoison 
a grant plante et a foison 
a mangier li bons percevaux 
et de l avoine ot li chevaux 
li vanierres am prist conroi 
toute la nuit am bone foi 
si just a ese et se dormi 
tantqu au matin qu il esclarci 
au matin quant il ajorna 
percevaux plus ne sejorna 
ainz est armez isnellemant 
et monte que plus n i atant 
et prant congie au veneor 
qui li a faite grant honor 
et li vanerres li anseigne 
que a destre lou chemin preigne 
s veust issir de la forest 
' volantiers " fait il ' quant vos plest " 
atant erre grant aleure 
tantqu au matin c une avanture 
li avint qu an ne doit pas tere 
por ce la voil dire et retrere 
si com il vint ou chemin droit 
que li venerres dist avoit 
et venoit chevauchier xxx 
s oi crier par la fenestre 
un cri et celle part s an va 
n ot gaires alé quant trova 
un vallet qui fuiant venoit 
qui tout lou vis sanglant avoit 
si n ou tenez mie a lobe 
sus son cors n avoit tant de robe 
qui vausist a vandre maaille 
n ot giron ne chevecaille 
an la cote qu il ot vestue 
qu il ot si toute derompue 
que les pieces i depandoient 
si con li rant i aconchoient 
tout contreval jusqu au talons 
si s an fuioit par les buissons 
la o il les trovoit plus granz 
toz ses cors estoit si sanglanz 
qu il n i pot pas plain pie de sain 
de foir s esforcoit au plain 
et c iert feruz d un javelot 
si com il fuiant s an aloit 
conme cil qui avoit besoing 
et percevaux lo vit de loing 
qu il point apres et viaut savoir 
se cil li vorra dire voir 
il li crie ' vallet vallet 
areste toi un petitet 
si me saiches dire por quoi 
tu t an fuiz a si grant esfroi " 
ein sil ne li vost mot soner 
ainz esploita dou tost aler 
et s an fuit si grant aleure 
c onques mes ne vit creature 
percevaux qui si tost alast 
ne qui si duremant xxx 
atant revint un chien venir 
qui celui suit de grant air 
et crier et glastist duremant 
qant la trace dou vallet sant 
et ja l aloit molt aproichant 
apres revint venir poignant 
un chevalier trestot armé 
et si vos di de verite 
qu il ne portoit escu ne lance 
mais de si tost aler s avance 
que ce estoit molt grant mervoille 
si portoit l espee vermoille 
dou sanc tantqu a la hodeure 
' se diex vous doint bone avanture " 
fait percevaux ' antandez moi 
et si me conteroiz por quoi 
vos chaciez ce vallet einsint " 
et cil nul mot ne respondit 
ainz passa outre delivremant 
et bien vos di certenemant 
que de tost aler ne se faint 
tantqu il a lou vallet ataint 
et fiert de l espee tranchant 
si qu l a ocis maintenant 
ainz percevaux n i fu a tens 
et dist ' chevalier an nul sens 
ne veissiez tel estoutie 
se lan vos eust cortoisie 
quant devant moi si trespassastes 
et onques a moi ne pallastes 
ce fu oustraiges et orguiaux " 
et cil respont ' ainz de mes iauz 
plus fol musart certes ne vi 
que vos estes j ou vos afi 
se je por chascun m arestoie 
et mon afaire li contoie 
fox seroie si m aist diex 
vilains estes et annieux 
fuiez de ci laissier m ester 
se plus voliez arester 
fox seriez se diex me voie 
fuiez de ci tenez vo voie 
et si vos an alez de ci " 
dit percevaux ' sire merci 
si vos estes or molt desreez 
or ne soiez ci esfreez 
mais parlez a moi bellemant 
et si me dites bonemant 
que cil vallet mesfet avoit " 
et cil respont ' se diex m avoit 
bien voi que petit me prisiez 
qant ma parole despisiez 
mes quilqu il an poist ne qui non 
en avroiz ja le guerredon " 
de l espee tel cop li done 
sus le hiaume que tot l estone 
et qu lou fait brunchier aval 
tantque seur lou col dou cheval 
percevaux quant ferir se sant 
de grant ire alume et esprant 
sa lance qui estoit de fresne 
apuia lez lui a un chesne 
n a pas l escu dou col osté 
mais l espee qu ot au coste 
trait l espee si li cort seure 
trois cos li done am petit d eure 
et que vos an diroie plus 
tant fist qu il an vint au desus 
et qu il a lou vallet vanchié 
que cil avoit tout detranchié 
si c onques merci ne cria 
percevaux assez l am pria 
mais il ne vost por nule rien 
saichiez qu il l am pesa molt bien 
que se il merci li proiast 
james percevaux n ou toichast 
einsint les laisa anmedeus 
ce est grant domaiges et grant deus 
que lan ne set qui il estoient 
ne de quel pais il venoient 
si con vos ai dit li avint 
illuec lessa et tint 
sa voie parmi lou boischaige 
tantqu il trova un hermitaige 
laianz se herberja la nuit 
pain d orge et herbetes et fruit 
li saint hermites li dona 
et percevaux li raconta 
l avanture dou chevalier 
et dou vallet sans atargier 
au matin quant il ajorna 
li hermites as mort ala 
s es anfoi an sa chapelle 
ou sovant damedieu apelle 
percevaux lors se rachemine 
et chevauche c onques ne fine 
tantque se vint androit midi 
tout por voir vos racont et di 
qu il ancontra un chevalier 
molt viel si ot un esprevier 
sus som poing et si chevauchoit 
un mulez qui toz blans estoit 
a mervoilles bien fait et biaux 
devant lui deus chiens a oisiaux 
et si erroit vers l ermitaige 
et percevaux tout le boischaige 
venoit pansant de s avanture 
et si venoit tout l ambleure 
le salue premieremant 
et percevaux molt bellemant 
li respont ' diex vos beneie 
biaux et otroit bone vie " 
et li proudom li respondi 
' dont venez ou alez ainsi 
par ce pais et si savez 
que duremant mespris avez 
et vers moi et vers mon lignaige 
certes vos faites grant oustraige " 
et percevaux respont ' de quoi 
biaux doz sire dites lou moi " 
dist li prodom ' j o vos dirai 
et si que ja n an mantirai 
un mien frere m avez ocis 
bien a passé nuef anz ou dis 
ainz ne vi meillor de mes ieux 
ce fu li chevalier vermeux 
que vos d un javelot feristes 
parmi l oil si que l oceistes 
ainz puis n an fu prise vanjance 
ne par espee ne par lance " 
et percevaux lors li respont 
' sire par toz les sains dou mont 
se je l ocis ce poise moi 
ce fu par le congie lou roi 
artus sire que me dona 
ses armes n an mantire ja 
voirs est " fait il ' quites soiez 
por ce ques pas n ou renoiez 
james de ce jor an avant 
n an orroiz parler tant ne quant 
si sai bien par saint sauveor 
qu a la cort au roi pescheor 
queriez la lance qui saine 
mes molt an souferroiz grant peine 
aincoisque trover la puissiez 
neporquant hier soir trovissiez 
an un chastel ici devant 
sa fille o lou cors avenant 
qui droitemant a cort aloit 
et d um braichet petit parloit 
c une pucelle an fist porter 
et la teste d un cerf trover 
por ce qu il voloit travaillier 
un molt alosé chevalier 
qui a la cort avoit esté 
et si n avoit riens demandé 
de ce don demander devoit 
d un graal que lan an servoit 
et por ce forstrait i avoit 
lors quant il son cerf desfesoit 
la damoiselle son chienet 
cil li demanda som braichet 
mais el ne le vost randre pas 
se il n alast isnelloupas 
a l archet a la seposture 
au chevalier qui a droiture 
por huchier se combat a toz 
ainsint se combat a estors 
et qu au chevalier combatoit 
la teste et le braichet avoit 
mis a la terre an un preel 
quant un chevalier de novel 
qui par illueques trespassa 
le chien et la teste porta 
et tost ce fait la damoiselle 
qant cil ot faite sa querelle 
qui au chevalier combatoit 
et la damoiselle anqueroit 
som braichet se ele lou vit 
et que novelles leur deist 
s elle li savoit anseignier 
mais onques n ou vost adeignier 
de dire ce qu elle an savoit 
fors tantque tiex hom l amportoit 
qui gre n en savoit ne merciz 
a lui ne a toz ces amis 
einsis s am partirent atant 
a la pucelle qui vantant 
s an aloit a ceste querelle 
oi conter ceste novelle 
que ce ne fust por lou graal 
ja n eust fait poine ne mal 
au chevalier ainsint parlant 
se parti de moi an allant " 
quant percevaux ce antandi 
si duremant s an esjoi 
c onques n anquist ne demanda 
a celui qui ce li conta 
dont cil iert et de quel pais 
qui le vallet avoit ocis 
n ausint ou li valle estoit 
ne ou aloit ne don venoit 
que cil avoit mort de ses mains 
ainsint n an sot ne plus ne mains 
forsque tant dit au vavasor 
' sire que diex vos doint honor 
la voie au cheval m anseigniez 
que je n i soie desvoiez 
car se la pucelle trovoie 
plus liez et plus gai an seroie 
c onques ne fu si chevaliers 
si m an creez biaux amis chiers 
vos tandroiz ce chemin ferré 
et quant vos avroiz tant erré 
c une fonteine troveroiz 
lou chemin ferré lesseroiz 
et erreroit la praierie 
et ne vos espouantez mie 
de riens que veez an la voie 
car por riens nule qu aus eus voie 
lou chastel ne troveriez 
se de riens peor aviez 
sire " ce dit percevaux 
' diex vos desfande de toz maux 
et doint bone vie et grant joie " 
atant aquiaut chascun sa voie 
percevaux a toz ceus erré 
le bon chemin grant et ferré 
que cil li avoit anseignié 
mais molt li avoit annuié 
qu il n a la fonteine trovee 
que il avoit tant desirree 
mais n avoit ancor tant alé 
lors est antrez an un panse 
qui molt formant le travailla 
que tant a la queste pansa 
et a ce qu il avoit apris 
que fors de la voie s est mis 
ainzqu il venist a la fonteine 
ou li croit molt travail et peine 
molt plus que il ne cuide ancore 
son tort chemin chevaucha lore 
et som plus droit chemin lessa 
onques de panser ne sessa 
desiqu a grant piece de voie 
apres si dist ' se diex me voie 
je cuit que icil me gaba 
qui ceste voie m anseigna 
qu ancor n ai fonteine trovee 
espoir que je l ai oubliee 
ariere moi par mon panser " 
ainsins se pena tant d errer 
la grant voie que il trova 
que dou bon chemin lou gita 
que li vespres vint aproichant 
ne praieries ne samblant 
de quanque cil li dist ne trueve 
lors a veue une tor nueve 
et un blanc chastel aparant 
de celle part se trait errant 
car il cuide que ce soit il 
que cil li anseigna ' c est il " 
fait il et lores esperone 
li solaux qui tout anvirone 
la terre avoit pres fait son tor 
einsins erra devers la tor 
biau tans fesoit com an este 
si vint tot droit a la ferte 
qu i la vit bien tot anviron 
avoit hautes tor et donjon 
riches salles et belles loiges 
n ot plus belles tantqu a limoiges 
einsint au chastel s achemine 
desique il vint anz ne fine 
parmi la porte est anz antrez 
les huis trova molt bien fermez 
mais n i trova home vivant 
tantqu a la salle vet avant 
qui belle estoit tot contreval 
dedanz est antrez a cheval 
descenduz est plus n i atant 
n i voit chevalier ne sergent 
a cui il puist riens demander 
la salle prant a resgarder 
puis met a terre son escu 
a destre garde s a veu 
l uis d une chambre overt ariere 
et a l estel de la charniere 
une haiche denoise avoit 
et lorsque percevaux la voit 
de nule riens ne s aseure 
celle part vet grant aleure 
la haiche prant antre an la chambre 
qui toute estoit ovree a lambre 
mais dedanz nule riens n avoit 
fors itantque jonchiee estoit 
d erbe fresche et novelle 
dont la chambre estoit molt plus belle 
et cil qui bien vost savoir l estre 
garda si vit une fenestre 
celle vient plus ne se tarde 
sa teste met anz si esgarde 
s a veue la plus belle pree 
qui onques fust d iauz esgardee 
anclose toute de haut mur 
dont li carrel estoient dur 
anmi avoit une fonteine 
dont l eve estoit et douce et saine 
seur la fonteine un tref avoit 
c onques plus biau veu n avoit 
un arbre avoit dedanz lou tref 
qui an toz tans flairoit souef 
c iert uns cipres si con lisons 
que desoz gisoit uns lions 
forz et hardiz et parcreuz 
desoz gisoit toz estanduz 
percevaux l a mont esgardé 
lors panse qu il ira au tre 
savoir s troveroit nelui 
mais ce li torne a grant annui 
que la fenestre estoit estroite 
ariers retorne et molt covoite 
c une fenestre puist antrer 
par ou puisse leanz antrer 
anz anz la salle est revenuz 
la ou primes est descenduz 
mais son chevau n a pas trové 
la ou il l avoit aresné 
mais illuec gisoit ses escuz 
qui onques n ot esté meuz 
et dist ' par dieu mervoille voi 
mon cheval laissai si toz quoi 
bien aresné or n an voi mie 
se j estoie am la praierie 
je cuit bien que je troveroie 
home a cui je demanderoie 
novelles qui m eust mestier " 
donc se conmance a abaissier 
son escu prant d illuec se part 
c ou pre venir molt li est tart 
de son cheval n a nule dote 
parmi une grant chambre a voste 
s est isnellemant avallez 
uns degrez a molt tost trovez 
par ou avale et voit la pree 
vers la tante sans demoree 
s an vet poignant plus ne s atarge 
l espee ou poing au col la targe 
li lions l ot am piez sailli 
par molt grant fierte s estandi 
vers perceval s an vint corant 
de ses ongles tot maintenant 
le fiert an son escu vermoil 
de ce mie ne me mervoil 
se percevaux s an esbahi 
que l escu dou col li toli 
si que la guige an a rompue 
qui iert de soie a or batue 
percevaux point ne s an esmaie 
de l espee grant cop li paie 
parmi lou chief sans esparnier 
tout le porfant dou branc d acier 
einsint c est vangiez dou lion 
errant s an vet au pavaillon 
anz est antrez sans demorance 
une pucelle belle et blanche 
anz an sa voie a ancontree 
an som poing tint nue s espee 
celle lo voit de peor crie 
' aidiez aidiez sainte marie " 
queque la pucelle crioit 
percevaux esgarde si voit 
un chevalier anmi un lit 
seur une coste de samit 
esveilliez s est por la grant noise 
et si saichiez que molt li poise 
de s amie qu il ot crier 
et de celui qu il vit ester 
anmi son tref armé tot droit 
et s espee an sa main tenoit 
tote nue et ansanglantee 
' vasaux " fait il ' trop grant posnee 
avez faite quant ca venistes 
certes grant folie feistes 
tart an vanroiz au repantir " 
lors saut am piez par grant air 
et percevaux li dist ' biau sire 
vos porriez assez miauz dire 
se je vins ci l espee traite 
nule honte ne vos ai fete 
je vins ceanz et non por el 
que mestier avoie d ostel 
por ce vins an ce pavaillon 
mais an ce pre vi un lion 
grant et hideus si m asailli 
et je de lui me desfandi 
si l ai ocis s an suis molt liez 
por ce estoit mes branz saichiez 
voire " fait soi li chevaliers 
qui molt iert orgueillox et fiers 
et plains de mautalant et d ire 
' qui vos conmanda a ocirre 
mon lion que je tant amoie 
se diex me doint sante et joie 
de vos molt bien le vangerai 
ca mes armes si m armerai 
damoiselle ne demorez 
or tost deus vallez apelez " 
et celle respont ' volantiers " 
lors apelle deus escuiers 
et cil ne sont aresteu 
devant lor seignor sont venu 
il lor conmande a anseler 
son cheval et faire aarmer 
le haubert l escu et la lance 
' et voit li uns sans demorance 
de vos amener son cheval 
delivremant a ce vasal " 
fait est puisqu l ot conmandé 
son cheval li ont amené 
et percevaux maintenant monte 
et cil qui vet vangier sa honte 
de son lion que li a mort 
jure et afiche qu a mau port 
est arivez li chevaliers 
dont est amenez ses destriers 
li est fors traiz il est montez 
ja iert li solaux esconsez 
quant andui furent es chevaux 
et si saichiez que percevaux 
ot une lance recovree 
qu a l dou tref avoit trovee 
roide et trenchant a fier d acier 
ainz ne se vostrent aresnier 
ne plus nule riens demander 
ainz laisserent chevaux aler 
et les reignes leur abandonent 
quanqu il pueent les esperonent 
tiex cox des lances se donerent 
que toz les escuz estrouerent 
andui ce sont antrabatu 
li chevalier molt dolant fu 
por ce qu il ot veu s amie 
am piez resaut pas ne s oublie 
s a vistemant l espee traite 
et percevaux ne se deshaite 
por nule riens de l autre part 
fiers et hardix conme liepart 
li cort seure delivremant 
dou branc d acier au heut d argent 
li done un cop pas ne se faint 
ne l a mie de plain ataint 
seur le hiaume qui d acier fu 
mais sus an l orle de l escu 
le consui tant duremant 
de chief an autre le porfant 
ce cop li cuide bien merir 
li chevalier par grant air 
le fiert an l iaume cler jermé 
si l a chargié et estoné 
que par un po ne chai jus 
et percevaux ne tarja plus 
seure li cort et cil a lui 
grant cop se donent ambedui 
molt se combatent par igal 
car molt ierent andui vasal 
ja iert la chose tant alee 
pres estoit ja de la vespree 
molt iert li chevaliers lassez 
et percevaux est molt penez 
de jeuner de chevauchier 
et ce li doit molt annuier 
que ces ostes n ou conut mie 
ainz lou requiert a l escremie 
au branc d acier molt duremant 
bien se pense s le consant 
einsint la chose a son voloir 
bien am porra lou piz avoir 
dou branc lou fiert ou hiaume amont 
lou cercle d or tot li deront 
tout le porfant parmi et tranche 
lou branc froie a la coife blanche 
la s est li granz cos arestez 
li chevalier toz estonez 
est cheuz adanz an la pree 
bien peust lan une liuee 
aler qu il peust revenir 
et percevaux lou vet saisir 
parmi l iaume si li deslace 
et a ocirre le menace 
qant la pucelle i est venue 
sus lou chevalier est cheue 
pasmee conme tote morte 
et percevaux la reconforte 
celle doucemant molt li prie 
que son ami por dieu n ocie 
car bien an estoit au desus 
li chevaliers est revenuz 
de pasmoison si soupira 
et percevaux li ampira 
la bone coife dou haubert 
ou fronc li orent fet le merc 
les forz mailles dou fin acier 
percevaux conmance a huichier 
qu li aport de la fonteine 
et celle i va a molt grant peine 
une coupe d or a amplie 
a perceval vient si li prie 
que por dieu son hiaume li traie 
elle meismes li deslaie 
et li arouse le viaire 
cil saut sus qui li cuers esclaire 
perceval a molt esgardé 
puis li a proié et rové 
que son non par amors li die 
si fera molt grant cortoisie 
car outré l a de la bataille 
et il li dist sans nule faille 
' vostre foi ainz me pleviroiz 
que vos au roi artus iroiz 
a cardoil ou a callion 
si vos i metroiz am prison " 
et il li dist ' molt volantiers " 
sa foi plevi li chevaliers 
tot ainsint com il li conmande 
et apres ce si li demande 
de par qui il se randra pris 
et il li dist ' biaux doz amis 
de par perceval lou galois 
qui avec lui fu an un bois 
oanz assez pres de cinc jors " 
ce li a dist que granz honors 
li est venue a molt grant pris 
de ce qu l a d armes conquis 
car proisiez et de grant non 
ne ja n an avra s onor non 
percevaux li a demandé 
que il li die verite 
dou non de cui et dou chastel 
car il lo voit et fort et bel 
cil li respont ' tiex est mes nons 
abrioriz de brunemons " 
atant vindrent quatre sergent 
tout desfublé et bel et grant 
les chevaliers ont desarmez 
deus mantiaux lor ont aportez 
d escallate forré de gris 
puis pranent les chevaux de pris 
am bones estables les moinent 
et de l aiesier molt se peignent 
li chevaliers et les pucelles 
qui molt sont avenanz et belles 
s an vont tuit troi esbenoient 
par la fresche herbe verdoient 
apres eus vienent chevalier 
sergenz et assez et escuier 
qui dou chastel sont fors issu 
et quant sont ansamble venu 
abrioris a conmandé 
c on mete les tables ou pre 
si mangierent lez la fonteine 
qui molt iert belle et clere et saine 
cil qui s an sorent antremetre 
corurent tost les tables metre 
l eve donent si sont asis 
dou mes ne vos faz nul devis 
assez an orent sans dongier 
percevaux dist au chevalier 
qui delez lui seoit a destre 
et de la meson estoit mestre 
' sire " fait il ' demander voil 
d un chevalier qui par orgoil 
m a fait annui honte et domaige " 
conté li a trestout l ostraige 
d un braichet que tolu li ot 
et cil li dit tot mot a mot 
c onques mes n an oi parler 
atant le lesserent ester 
les napes ostent li sergent 
levé se sont si vont parlant 
et d un et d el tantqu a la salle 
desus un samit de tesalle 
ce sont tuit troi ansamble asis 
ne sai que plus vos an devis 
vin demandent li lit sont fait 
de ce ne tient lan onques plait 
que trop ne fusent riche et bel 
li dras furent fres et novel 
couchié ce sont a grant deduit 
assez dormirent celle nuit 
jusqu au matin a l ajornee 
abrioris sanz demoree 
s an vet droitemant a son lit 
mais il i demora petit 
por veoir s esveilliez estoit 
et quant il andormiz lo voit 
molt tost ariere repaira 
atant percevaux s esveilla 
toz seus c est chauciez et vestuz 
a l uis de la chambre est venuz 
si vit belle la matinee 
sus l erbe est fresche la rousee 
qui trestot lou cuer li eclaire 
dedanz la salle s an repaire 
qui molt estoit de grant biaute 
le chevalier a ancontré 
ansamble o lui deus escuiers 
salué l a trestot premiers 
percevaux li a dit ' biau sire 
bons jor vos doint hui nostre sire 
mon hernois faites aprester 
et mon cheval sans arester 
amenez ci si m an irai 
ne faites mie lonc delai 
car je me suis trop demorez " 
cil dist ' biau sire non ferez 
deus jors ou trois vos remanroiz 
puis quant vos voudroiz an iroiz 
adonc avec vos m an irai 
bien saichiez ja ne finerai 
jiusqu atantque j avre trovee 
la cort qui est ci renonmee 
a callion ou a guicestre " 
percevaux dist ' ce ne puet estre 
que por nule riens remainsisse 
ne que plus lonc sejor feisse 
mais remenez ce vos volez 
huit jors toz antiers sejornez 
et puis vos metez a la voie 
ja puis damediex ne me voie " 
fait il ' c apres vos demoirai 
ca mes armes si m armerai " 
fait percevaux et lan li baille 
le bon haubert de cornuaille 
un vallet an son dos li vest 
et uns autres sans nul arest 
vet an la chambre a la pucelle 
qui molt iert avenanz et belle 
si li dist que tost se tornast 
et que gaires ne demorast 
celle respont que volantiers 
anesleure li chevaliers 
se rest armez de l autre part 
sus un molt grant cheval liart 
atant a fait metre sa selle 
sanz atargier la damoiselle 
se vesti et aparailla 
des plus chiers garnemanz qu il a 
qant ce fu richemant vestue 
dedanz la salle an est venue 
et percevaux contre lui saut 
si li dist ' belle diex vos saut " 
celle li dist ' biaux sire chiers 
cist jors vos soit biaux et antiers 
plains de leece et de sante " 
lors sont li cheval amené 
et montent tuit troi si s an vont 
la porte passent et le pont 
tantqu an la forest s an antrerent 
deus molt larges chemins troverent 
o une croiz avoit anmi 
illueques ce sont departi 
percevaux s an torna a destre 
et cil lou chemin a cenestre 
an callion s an vet tot droit 
lez lui an coste chevauchoit 
s amie a la fresche color 
tant errerent qu sesme jor 
vinrent a prime a callion 
li rois et trestuit si baron 
ierent alé esbenoier 
defors la ville ou vergier 
si fu avec aus la roine 
li chevaliers onques ne fine 
jusqu atantqu an la ville antra 
un vallet vit demandé a 
ou li rois iert et cil li conte 
' sire se diex me gart de honte 
an ce vergier le lesse ore 
amis et me di ancore 
s il i est mes sires gauvains 
lanceloz et mes sires yvains 
li filz au bon roi urien 
sire ce vos dirai je bien " 
fait li vallez ' il n i sont mie 
li rois a molt po de mesnie 
n a que deus mile chevaliers 
licans i est li boteilliers 
kex et taulas de roigemonz 
trestuit cil sont de grant renons " 
atant s an torne abrioris 
li escuiers sont d eus partiz 
qui molt les ot bien asenez 
li chevaliers est anz allez 
si est venuz anz ou vergier 
trestoz armez sus son destrier 
et delez lui s amie jante 
li rois seoit dejoste une hante 
ancoste lui sist la reine 
qui molt avoit la color fine 
li chevaliers est descenduz 
et la pucelle a mis jus 
li laiz hardiz dou palefroi 
abrioris dusques au roi 
n aresta si l a salué 
de dieu lou roi de maiste 
et la roine resalue 
puis a sa raison espandue 
si li a dist ' biaux sire rois 
de par perceval lou galois 
qui molt par est de grant renon 
me voil metre an vostre prison 
et a ma dame la roine 
anvoie ausint ceste meschine 
qui molt est avenanz et belle " 
li rois antandi la novelle 
saichiez que formant li plot 
sus leva a l ainz qu il pot 
quant perceval oi nonmer 
lou chevalier vet acoler 
et dist ' bien soiez vos venuz 
que fait mes amis et mes druz 
percevaux li bien afaitiez 
dites moi s il est toz haitiez 
oil certes " cil li respont 
' et si cuit je qu an tot le mont 
n ait chevalier de sa bonte " 
tantost li rois a conmandé 
a deus vallez c ou desarmassent 
molt tost et pas ne s an tarjassent 
isnellemant l ont desarmé 
puisque li rois l ot conmandé 
si remest an un auqueton 
covert d un riche siglaton 
li rois l a joste lui asis 
et la reine o lou cler vis 
l a molt joi et anoré 
an apres li a demandé 
de perceval s il est toz sains 
' dame " dist il ' par toz les sains 
que vont requerre pelerin 
je lou lesse mardi matin 
toz sains et sauf et plain de vie 
et si vos anvoie m amie " 
la roine lors li respont 
' par dieu qui fist trestot lou mont 
por lui sera molt honoree " 
an estant s est tantost levee 
lou roi an a mis a raison 
si li prie qu an sa prison 
pardonast a ce chevalier 
et il s an fist petit proier 
qui li pardone de bon gre 
et cil l an a molt mercié 
son non li demanda li rois 
il li respont conme cortois 
' sire j ai non abrioris " 
li rois a dit ' biaux doz amis 
je voil que vos de ma mesnie 
soiez trestoute vostre vie " 
et cil i est lors demorez 
puis fu a cort molt honorez 
et fu de la table reonde 
des plus proisiez de tot le monde 
or vos diron de perceval 
qui chevauche sus son cheval 
des lou matin desi a prime 
onques de chevauchier ne fine 
parmi la grant forest ramee 
tantque tierce fu bien sonee 
voire assez plus pres de midi 
tantque desoz un chesne choisi 
un chevalier mort estandu 
et son cheval et son escu 
tot ataichié a une branche 
et li chevalier d une lance 
estoit parmi lou cors feruz 
si que li fers an est issuz 
tout outre pres une braciee 
et une espee ot ambroiee 
parmi lou hiaume anz an la teste 
percevaux devant lui s areste 
molt longuemant l a regardé 
assez l a plaint et regreté 
car molt la vit et bel et gent 
de lui se part isnellemant 
a dieu la soue ame conmande 
tant a erré qu an une lande 
est antrez an molt grant et belle 
anmi ot une fontenelle 
molt clere plus froide que marbre 
desus avoit un molt bel arbre 
desus seoit une meschine 
qui de biaute sambloit reine 
sa main a sa face tenoit 
et quant percevaux qui venoit 
seule la voit si la salue 
et celle ainsint com esperdue 
li respondi tout maintenant 
et si giete un soupir molt grant 
percevaux li dist ' belle amie 
por dieu ne me celez vos mie 
de quoi vos estes tant dolante " 
celle li conte sans atante 
que son ami perdu avoit 
qu elle tant duremant amoit 
que miauz amast doleur seur li 
que seur lou cors de son ami 
percevaux l ot pitie l am prant 
si li demande xxx 
des quant ses amis l ot lessiee 
elle li dist ' des ier compliee 
desoz cest arbre me laissa 
onc puis a moi ne retorna 
et si devoit tost revenir " 
lors regita un grant soupir 
percevaux l a molt esgardee 
belle la vit et coloree 
car por lou duel estoit vermoille 
s an iert plus belle a grant mervoille 
molt s i feist bel acointier 
qui de ce l osast aresnier 
mais percevaux n an avoit cure 
ainz li demanda a droiture 
quel escu il soloit porter 
celle li prist a raconter 
que ses escuz iert toz noviaux 
d or i avoit trois lionciaux 
d argent rampanz ce m est avis 
' belle " fait il ' li vostre amis 
gist mort an celle grant forest " 
lors li conte sanz nul arest 
dou chevalier qu il ot trové 
parmi outre lou cors navré 
et an la teste de l espee 
quant celle l ot si chiet pasmee 
si que n an ist funs ne alainne 
par pou ne muert tant a grant peine 
quant el revint de pasmoison 
percevaux demanda le non 
de son ami celle a grant ire 
et neporquant li prant a dire 
qu apelez estoit odiniaus 
et ces seurnons estoit li biaus 
atant s am part delivremant 
percevaux que plus n i atant 
aincois ce rest mis a la voie 
la damoiselle ne convoie 
ne pas avant ne pas ariere 
ainz erre tantc une riviere 
a trovee parfonde et rade 
percevaux d autre part esgarde 
si vit une molt belle tor 
mes mur ne fosse n ot antor 
ne soif ne paliz ne closure 
molt duremant s an esseure 
et dist que ce la oustre estoit 
annuit mes se herbergeroit 
mais ne set conmant puist passer 
dont se conmance a porpanser 
que contreval l eve an ira 
pont ou passaige trovera 
aincoisque il tort mes ariere 
lors chevauche lez la riviere 
tot si con contreval coroit 
devant lui esgarde si voit 
un pont de pierre molt bien fet 
percevaux celle part ce trait 
sanz nul arest tout a droiture 
s am passe outre tout a droiture 
puis fait contremont son retor 
ainz ne fina tantqu a la tor 
qui molt estoit bien compassee 
un arbre avoit devant l antree 
plus bel onques ne vit si gent 
percevaux maintenant descent 
de son cheval desoz un arbre 
par les degrez quil sont de marbre 
est amont an la terre antrez 
et parmi l uis est anz antrez 
si voit la plus belle meson 
c onques veist crestiens hom 
et qui miauz iert desous garnie 
percevaux ne s esbaist mie 
ainz est molt liez de l avanture 
et si vos di que creature 
chevalier dame ne sergent 
ne nulle riens n i voit vivant 
a cui il puist riens demander 
onques ne se vost desarmer 
qu il ne savoit le leu ne l estre 
devant une belle fenestre 
voit mise une table d argent 
o il avoit mien escient 
blanche nape sel et coutiaus 
et hanas d or riches et molt biaux 
et de viende tel plantez 
c uns rois an fust toz honorez 
et voit l eve an deus biaux bacins 
d or esmeré bien faiz et fins 
la toiaille n i failloit mie 
blanche et bien faite et deliie 
percevaux voit ce qui li plaist 
et dont grant joie au cuer li nest 
que pas n avoit pieca mangié 
et si estoit molt travaillié 
il se desarme isnellemant 
un mantel d escallate prant 
a une perche de la salle 
a l uis vient les degrez avalle 
s osta a son cheval lou frainc 
et le laisa pestre au serain 
puis est arieres repairiez 
au bacin d or c est aproichiez 
et prist de l eve si lava 
et a la touaille essua 
an tout le plus biau leu s asist 
assez manja tant con lui sist 
et des mes i ot a foison 
char fresche oisiaux et venoison 
et vin i ot a grant plante 
si am but a sa volante 
einsint sist toz seus au mangier 
n i ot sergent ne escuier 
a qui nule parole die 
ainz manjue sans compeignie 
et quanqu au mangier antandoit 
vers l uis regarde et venir voit 
une pucelle maumenee 
qui iert tainte et descoloree 
et maigre et palle et jaune et noire 
se je vos di parole voire 
ne vallurent mien escient 
douze deniers si garnemanz 
tout ainsint povremant vestue 
est devant perceval venue 
salué l a puis li a dist 
' sire se damediex m aist 
molt me poise de ce mangier 
que vos acheterez si chier 
et trop an avroit grant annui 
belle " fait il ' et je de xxx 
me doie esmaier n ou xxx 
certes sire n ou quier xxx " 
fait elle si li prant a xxx 
' de ceanz est uns jeanz xxx 
qui molt est fel et xxx 
qui ceste tor a fait ci fere 
et si ne vient onques xxx 
que il n ocie an sa meson 
certes " fait percevaux ' amie 
c est mauvestiez et vilenie 
mais dites n ou me celez 
se vos point li apartenez 
sire " fait elle ' nenil voir 
ainz m a tenue an son manoi 
deus anz antiers et un demi 
dont j e formant lou cuer xxx 
ne je ne voil faire son bon 
si ne me fait se honte non 
ne ne me fait morir ne xxx 
et si n am puis estre delivre 
mais faites tost sans atargier 
si vos armez sanz delaier 
que ja revanra li jeanz 
et se il vos trove ceanz 
vos avroiz perdue la vie 
certes " fait percevaux ' amie 
s il est ainsins con vos le dites 
il ne s am puet pas aler quites 
se ceanz me viaut fere annui 
je me combatre ainz a lui 
biaux sire ce ne dites mie 
li combatres seroit folie 
car il est forz a desmesure 
et granz que nule creature 
ancontre lui n avroit duree 
mais armez vos sans demoree 
et fors de ceste tor issiez 
savoir se garir poissiez " 
percevaux s arme sans arest 
isnellemant haubert vest 
li hiaume lace caint 
et jure dieu qui maint 
que son ostel ne mie 
por nule qu an li die 
se par force an est chaciez 
a la fenestre apuiez 
qui molt et grant et lee 
mais li qui molt agree 
de ce qu il aparceu 
an haut escria par vertu 
' vasal a ci conduit 
bien herbergiez annuit 
mes c iert vo malavanture " 
dont avant grant aleure 
sans et sans plus dire 
lou voit si s an aire 
por ce sus l erbe pessoit 
d une qu il tenoit 
li un cop deresoné 
si que parmi l a tronconé 
lors n ot irier am perceval 
son prant et vient aval 
de cuide anraigier 
bon cheval voudra vangier 
que li li a ocis 
vers an vet toz ademis 
l ou poing l escu au col 
li le tient molt por fol 
de que einsint vers lui vient 
sa ampoigniee tient 
que longue iert et grosse et quarree 
si l tout contremont levee 
por perceval qu il vost ferir 
il failli a lui ferir 
que est de l autre part 
hui mes covient que il se gart 
car s li puet un cop ataindre 
autrui duel ne li laira plaindre 
percevaux tient l espee nue 
qui molt redoute la macue 
grant cop lou fiert sanz menacier 
mais ne le pot contremoier 
por ce c um po trop loing li fu 
devers senestre l a feru 
si l a sus la hanche asené 
se li cox eust droit alé 
la cuisse li eust copee 
mais au dehors torna l espee 
qui contreval bruit et descent 
le broon de la cuisse prant 
si pres de l os que lou talon 
li a tranchié tout a bandon 
li jeanz sant qu il est navrez 
d ire et de duel est si desvez 
que par po li cuers ne li crieve 
et ce molt duremant li grieve 
qant au premier ne l a ocis 
de bien faire c est aatis 
la mace rue par grant ire 
si qu a un cop lou cuide ocirre 
li cox descent par grant air 
mais percevaux la voit venir 
qu il sot assez de l escremie 
arieres saut qu il ne s oublie 
et li granz cos est descenduz 
qui par grant ire fu feruz 
si que la mace est tronconee 
qui molt estoit grosse et carree 
percevaux molt grant joie an ot 
et au plus tost qu il onques pot 
de l espee si lou requiert 
et si felonessemant le fiert 
que l oroille li a copee 
et de la teste desevree 
l espaule et lou braz a bandon 
et lou coste jusqu au pormon 
li jeanz chiet si est pasmez 
percevaux ne s est arestez 
ainz li a lors la bone espee 
parmi outre lou cors boutee 
einsint est morz n i ot plus fet 
et percevaux ariers se tret 
vers l ostel que bien a conquis 
onques ne li fu contredis 
par mileus ainsint est antrez 
tot erranmant s est desarmez 
n i ot sergent nes escuier 
qui devant li saiche un xxx 
fors la meschine seulemant 
qui de bon cuer et bellemant 
li aide de quanque set 
et percevaux mie ne het 
son servise ainz l ainme et tient chier 
elle li dist sans atargier 
' sire or est vostres li manoirs 
faire am poez vostre voloirs 
et je suis an vostre merci 
por dieu s aiez pitie de mi 
certes " fait percevaux ' amie 
ne vos devez esmaier mie 
que ja par moi nul mal n avrez 
mais dites moi ce vos savez 
s il a cheval an ce menoir 
oil certes " fait elle ' un noir 
il est an ce selier la jus 
bien a ce cuit deus mois ou plus 
c un molt bon chevalier ocist 
li jeanz et lou destrier prist 
si desoz an un grant celier 
puis li a doné a mangier 
et a boivre a molt grant plante 
einsins i a des lors esté " 
percevaux antant la novelle 
qui molt li est plesanz et belle 
une chamdoille a demandee 
elle li a tost aportee 
trestot ardant si vont aval 
ou celier veoir lou cheval 
et quant a veu lou destrier 
saichiez que duremant l ot chier 
car molt lou vit et bel et gent 
por tout l avoir mien escient 
qui est an londres la cite 
ne l eust il mie doné 
atant retorne ananz la tor 
an un lit de mauves ator 
c est couchiez trestoz nuz an oire 
que la nuiz iert oscure et noire 
et il molt duremant grevez 
andormiz c est trestoz lassez 
et la pucelle c est couchiee 
an une chambre lambroisiee 
si dormirent tout sans poor 
tantqu au matin que vit lou jor 
que li solaux fu clers levez 
dont li jors fu anluminez 
percevaux se lieve et atorne 
molt li grieve que tant sejorne 
au cheval vient la selle est mise 
la pucelle c est antremise 
qanqu elle pot de lui aidier 
et percevaux ainme et tient chier 
son servise pas ne desdaigne 
ainz li a dist qu elle remeigne 
si soit dame de la meson 
et dou pais tout anviron 
celle duremant l an mercie 
et dist que bien l avoit garie 
qant dou jeant l a delivree 
que si l avoit mal atornee 
et maint bons chevalier ocis 
' molt an est creuz vostre pris 
gre vos an saiche nostre sires " 
percevaux s arme sam plus dire 
sus son destrier noir est montez 
congie prant si s an est tornez 
delivremant sans atargier 
galopant seur son destrier 
parmi la grant forest ramee 
molt fesoit belle matinee 
si com an la douce seson 
cler chantoient li oiselon 
qui le cuer li font esclaire 
ainz ne fina de chevauchier 
tout lou jor jusqu a basse none 
un home voit si l araisone 
galois iert et a pie coroit 
demanda li dom il venoit 
cil li dist qu il avoit veu 
hui matin un serpant crestu 
dont avoit eu peor grande 
et percevaux li redemande 
s an tost lou jor avoit trové 
home ne chevalier armé 
meson chastel ne forteresce 
et cil respont ' par ceste adresce 
par ou je vieng porroiz aler 
an tel leu ou porroiz trover 
ou chevalier ou avanture 
qui molt sera pesans et dure " 
atant d illueques se depart 
et percevaux de l autre part 
s an vet a esperon broichant 
et duremant chevauchant 
et trespasse une grant monteigne 
puis est antrez an une pleigne 
ainz plus belle n i fu veue 
l erbe i estoit et vers et drue 
parmi coroit une riviere 
qui molt iert belle de grant maniere 
seur la riviere avoit un arbre 
par desoz un perron de marbre 
o il avoit letres xxx 
d or portraites et bien escristes 
d autre part l eve anmi le pre 
avoit tandu un riche tre 
d un drap d antioiche molt chier 
devant lou tref ot un destrier 
que toz iert blans mien escient 
et un escu blanc a argent 
et lez l escu ot une lance 
qui toute estoit nueve et blanche 
percevaux a bien esgardé 
lou tref la riviere lou pre 
le blanc escu le blanc destrier 
la blanche lance de quartier 
donc se porpense si a raison 
q an blanche chose n a se bien non 
a soi dit que herbergeroit 
au tref que la nuiz aproichoit 
lors chevauche jusques a guez 
sans atargier est anz antrez 
si laissa boiire son cheval 
un petit esgarda aval 
si vit armer un chevalier 
qui li conmanca a huichier 
' par dieu vasal vos vilenez 
qui vostre cheval xxx 
an ce gue si mal avez fet 
je vos desfi tout antreset " 
sus lou blanc cheval est montez 
la lance ou point toz abrivez 
l escu au col s an vint fandant 
et percevaux ist maintenant 
des guez ou il ot abevré 
l escu a an chantel torné 
et la lance mise seur fautre 
dont lese corre l uns vers l autre 
granz cos se donent es escuz 
si qu les ont fraiz et fanduz 
et les lances anastelees 
dou fuerre traient les espees 
qui sont tranchans et esmolues 
es hiaumes les ont ambatues 
et ambroies molt sovant 
les escuz n espargnent neant 
ainz detranchent toz les blazons 
onques bataille a champions 
ne fu plus menuz tresgitee 
li blans chevalier tint l espee 
perceval an fiert vistemant 
parmi l escu li cos descent 
tantqu a la boucle l a coupé 
pou s an faut qu il ne l a navré 
el braz senestre sans mantir 
percevaux par molt grant air 
le fiert seur le hiaume d acier 
si qu le fist tout ambrunchier 
devant sus l arcon de la selle 
jus dou bon destrier de castelle 
le hurte percevaux menois 
puis li paie deus cos ou trois 
tantque molt malemant le meine 
et li chevalier a grant peine 
li crie merci doucemant 
que conquis l a outreemant 
quant percevaux a entandu 
sans atargier a respondu 
' vasaus se merci viaus avoir 
il te covient par estovoir 
au roi artu prison tenir 
sire " fait il ' vostre merci 
ferai dou tout a mom pooir 
mais vostre non m estuet savoir 
conmant vos estes apelez 
amis " fait il ' je suis nonmez 
percevaux an droit bautestire 
or me devez le vostre dire 
sans atargiers qu il est resons 
sire " fait il ' ja li miens nons 
certes ne vos sera celez 
li blans chevalier suis nonmez 
qui garde lou gue amoros 
par celle foi que je doi vos 
cuique j an doi quanque j an ai 
des celle ore qu armes portai 
bien a sis anz ce cuit passez 
ne me partiz je de ces guez 
trois jors antiers an un tenant 
maint chevalier ai fait dolant 
por ce qu an ce gue abevroient 
autre honte ne me fesoient 
certes " fait percevaux ' amis 
lonc tans vos estes antremis 
de fole euvre laide et vileine 
mais dites moi ne vos soit peine 
la reson ce vos la savez 
por quo ci tant esté avez 
et faite honte au chevaliers 
qui abevroient leur destriers 
sire " fait il ' or antandez 
j ou vos dirai ce vos volez 
j aloie avanture querant 
tantque je m an ving chevauchant 
dela lou gue desoz cel arbre 
si vi an un perron de marbre 
letres qui d or i sont escristes 
qant je les oi trestotes lites 
si vi bien qu elles devisoient 
mot a mot an latin disoient 
que c estoit li guez amoros 
qui iert li plus avanturos 
qui soit ou remenant dou monde 
tant com il dure a la reonde 
si vi ancor anz anz la letre 
que chevalier ne se doit metre 
dedanz ce gue por abevrer 
et s vos plait a escouster 
je vos an dirai la reson 
et tote la voire achoison 
desoz cel aubre ot dis pucelles 
jadis molt avenanz et belles 
qui bien huit anz i aresterent 
si c onques ne s an remuerent 
ainz i venoient maint baron 
de estrange region 
qui leur amor leur requeroient 
et avec elles demoroient 
trois mois ou quatre ou cinc ou sis 
tantque lan sot par mains pais 
si vindrent maint chevalier 
por leur prouesces essaier 
et quant au pre venu estoient 
et leur chevaux i abevroient 
li chevalier au damoiselles 
leur escrioient devant elles 
que mar i avoient beu 
tantost com estoient issu 
si les covenoit a combatre 
et s les pooient abatre 
tot maintenant les ocioient 
que nule merci n an avoient 
et s fussent outre passé 
que n i eussent abevré 
ja mal ne honte n i eussent 
ne plus que se lor frere fussent 
sis anz ainsint i aresterent 
et le gue amoros garderent 
toz ses sis anz sans nul mantir 
qant el s an durent departir 
an ce perron firent escrire 
ce que m oez conter et dire 
et ancor plus assez i mist 
cil qui d ou faire s antremist 
que c il i venoist chevaliers 
qui tant fust coraigeus et fiers 
qui au guez vousist demorer 
et set anz le peust garder 
que tout lou pris avroit dou mont 
de toz iceus qui ore i sont 
or vos ai ge dist et conté 
por quoi g i ai tant demoré 
s vos plaist si lou garderez 
por ce que vos conquis m avez 
remenoir devez au passaige 
por acroistre vostre barnege 
q ainsint est escrit an la letre 
certes ne m an voil antremetre " 
fait percevaux ' biaux doz amis 
ja n i acroistroie mom pris 
le vaillisant d un esperon " 
atant s an vont au pavaillon 
ou la nuit doivent panre ostel 
assez parolent d un et d el 
ez vos atant deus escuiers 
qui recoillirent leur destriers 
et les chevaliers desarmerent 
deus cors mantiaux lor afublerent 
de dras de soie a panes grises 
ne vos i faz autre devises 
l eve lor donent li sergent 
asis se sont de maintenant 
a mangier que tans an estoit 
molt lor aportent a esploit 
riches viendes a foison 
char fresche oisiaux venoison 
assez mangierent par loisir 
tantque plus n i vostrent seir 
napes font traire et oster 
un petit se vont reposer 
et lan lor fait antre ces diz 
ou pavaillon deus riches liz 
de fain de pre de coutes pointes 
qui molt ierent jantes et cointes 
s i ot blans dras et oreilliers 
tiex con covint a chevaliers 
quant li dui lit furent bien fait 
li chevalier sanz nul delait 
se vont couchier et sam plus xxx 
toute nuit dormirent a tire 
tantque li jors fu biaux et granz 
et li solaux cler et luisanz 
dont se leverent sans targier 
chascuns demande son destrier 
et ses armes si s armera 
sans atargier les aporta 
icil qui les ot desarmez 
les blans hauberz ont andossez 
et les chauces de fer chauciees 
et les anarmes ataichiees 
de leur escuz qui routes ierent 
et puis seur leur chevaux monterent 
et riens plus ne s antredemandent 
a damedeu s antreconmandent 
ez les vos ainsint departiz 
li blans chevaliers ce m est vis 
an vet querre lou roi artu 
tant l a quis que la ou il fu 
l a trové ce fu a guincestre 
ce li a conté trestot l estre 
de lui et dou gue amoros 
et conmant percevaux li pros 
l avoit conquis au pavaillon 
et anvoié an sa prison 
' biaux sire chiers " fait il au roi 
' vostre plesir feroiz de moi 
certes " fait li rois ' biaux amis 
am bone prison estes mis " 
lors a desarmer le conmande 
et de perceval li demande 
et ce li dist qu il est haitiez 
de c est li rois joienz et liez 
et si li pardone a bandon 
et clainme quite sa prison 
cil lou retient de sa mesnie 
puis fu avec sa compeignie 
qui par tout le monde est nonmee 
et fu de molt grant renonmee 
or dirons de perceval ci 
qui au matin dou tref parti 
s a mis au chevauchier s antante 
tantqu est antrez an une sante 
quil n iert pas lee ainz iert estroite 
et tant dou chevauchier esploite 
qu il est de la forest issuz 
et an la champeigne venuz 
quant dou boischaige est departiz 
bien li samble que il soit pris 
car quinze jors an un randon 
n ot chevauchié se par bois non 
trestot lou jor antier chemine 
molt a veu de sauvaigine 
granz cerf ramuz cenglers et dains 
et autres bestes et farains 
dom il i avoit grant plante 
car n avoit chastel ne cite 
tout anviron de trois jornees 
ainz sont terres desbaretees 
o il n a se bruieres non 
percevaux sans arestoison 
chevauche tout lou jor antier 
et quant ce vint a l anuitier 
si rest an la forest antrez 
auques parfont et auques lez 
car am bois estoit plus seurs 
q an forteresce n an forz murs 
mais il ne set ou herbergier 
s an eust il molt grant mestier 
de mangier et de reposser 
descenduz est sanz arester 
desoz un grant arbre foillu 
a mis sa lance et son escu 
a son cheval abat lou frain 
si lou laisa pestre au serain 
l erbe fresche vert et novelle 
et la nuiz qui fu clere belle 
percevaux sus l erbe se jut 
mais onques n i manja ne but 
car il n ot quoi ce poise lui 
et ce li torne a grant annui 
que des iauz n osa someillier 
por ce qu garda son destrier 
la nuit a ainsint veillie 
desique l aube est esclairie 
lors s est un petit andormiz 
sus son escu a son chief mis 
tantque li jors fu biaux et granz 
et li solaux cler et luisanz 
esveilliez est si est levez 
son frainc a mis si est montez 
l escu au col grant aleure 
s an vet par la forest oscure 
qui molt estoit belle et foillue 
devant lui garde s a veue 
une molt cointe damoiselle 
qui estoit avenanz et belle 
desoz un aubre se seoit 
et son chief afublé avoit 
d une guimple qui iert de soie 
se je sa biaute vos disoie 
conmant elle estoit bien formee 
ainz seroit pres de la vespree 
que je vos peusse tout dire 
et toute sa biaute descrire 
mais tout briemant vos mosterrai 
de sa biaute ce que j an sai 
si sorcil ierent et vis cler 
con s el les eust fait dorer 
blanc fronc avoit et nes trestiz 
iauz amoreus vers et joliz 
face vermoille coloree 
et plus blanche que noif gelee 
belle boiche les danz serrez 
blans com yvoire repairez 
manton forchié et gorge blanche 
cors de meismes la samblance 
biaux doiz avoit et droites mains 
et bien grailles et auques plains 
gent ot lou cors et mameletes 
avoit petites et duretes 
dou tout estoit bien fete et jante 
d une riche porpre d otrente 
avoit bliaut a sa mesure 
percevaux vint grant aleure 
devant lui si l a saluee 
elle n an est point xxx 
ainz li respont delivremant 
et son salu molt tost li rant 
percevaux li dist ' belle amie 
estes vos donc sans compeignie 
toute seule an ceste forest " 
elle respont san nul arest 
qu elle i cuidoit avoir ami 
chevalier et preu et hardi 
' si m aist diex " fait percevaux 
' molt doit estre preuz et vasaux 
chevalier qui a tele amie " 
par un petit qu il ne la prie 
qu elle l amast tant la vit belle 
mes ja orra autre novelle 
car il voit un grant chevalier 
venir armé seur un destrier 
qui molt iert richemant armez 
et de ses armes acesmez 
tantost com il voit perceval 
si s escrie ' sire vasaux 
trop avez fait grant vilanie 
et si lou tien a grant folie 
qant ci vos estes arestez 
je vos desfi or vos gardez " 
lors prant lou cheval a broichier 
des esperons tranchant d acier 
ainz percevaux ne li dist mot 
mais au plus tost qu il onques pot 
delivremant sans arester 
li relesse cheval aler 
granz cos se donent es escuz 
des tranchanz fers quarrez aguz 
si que les escuz derompirent 
et a la terre s abatirent 
relevé sont sans atargier 
chascuns a trait le branc d acier 
cler et tranchant conme rasor 
par mautalant et par iror 
delivremant et sans demeure 
l uns a l autre corurent seure 
granz cos se paient et se donent 
sus les hiaumes si que s estonent 
si se fierent par tel air 
dou hiaume font lou feu saillir 
tiex cos se paient des espees 
que sovant les ont ambarrees 
desiqu au boucles des escuz 
les blans hauberz mailliez menuz 
fierent sovant a descovree 
dou sanc vermoil chascun i pert 
molt se sont navré et plaié 
et duremant estoutoié 
n i a celui que ne s an doute 
et ne mete sa force toute 
a son compaignon ampirier 
et si vos di qu au chevalier 
annuie molt a desmesure 
de ce que percevaux tant dure 
et que vers lui tant se desfant 
ansus se trait plus n i atant 
son non li demande et anquiert 
et percevaux li dist ' ja n iert 
a nul home mes nons celez 
je suis percevaux apelez 
li galois " et quant cil l oi 
molt duremant s an esjoi 
s a lou branc d acier sus gité 
plus de vint foiz l a acolé 
et li a dit ' conquis m aiez " 
percevaux s est molt merveilliez 
de ce que cil li fait tel joie 
' sire " fait il ' savoir vorroie 
le vostre non sanz nul respit " 
et li chevaliers li a dit 
' li biaux desconneuz ai non 
einsint m apellent li breton 
mes sires gauvains est mom pere 
qui plus vos ainme que son frere 
gaieriet qu il ainme tant " 
percevaux fait joie molt grant 
de lui et dist qu l a conquis 
einsint estrivent ce m est vis 
tantque la pucelle est venue 
qui la parole a derompue 
et fait grant joie a perceval 
lors montent andui li vasal 
qui molt grant joie ont demenee 
et la pucelle rest montee 
sus un bon palefroi norrois 
onques miellor n ot quens ne rois 
tuit troi ce sont acheminé 
percevaux a molt demandé 
de son seignor lou roi artu 
li chevaliers a respondu 
que l autrier trestoz sains estoit 
a karadigant sejornoit 
