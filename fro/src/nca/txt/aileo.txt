me sui de dire tenus 
que ie me sui aperceus 
ki trop se taist que de trop taire 
ne poroit nus grant catel traire 
pour cou me plaist en men roumanch 
que des cheualiers vous conmench 
nouuiaus mos v on poroit prendre 
example et courtoisie aprendre 
mais moi poise que ie ne puis 
plus biel trouuer que ie ne truis 
car ki d iaus dist cose ciertaine 
cheualerie est la fontaine 
de courtoisie k espuisier 
ne puet nus tant n i set puisier 
de dieu vient et cheualier l ont 
quankes en est par tout le mont 
vient a ex car ele est leur lige 
dusque ou tuel trusk en la tige 
autres gens n en ont fors l escorce 
de courtoisie estuet par forche 
s aucuns est ki point en retiegne 
rechoiue la si k il la tiegne 
des cheualiers et de leur non 
car n es croist point s en leur fief non 
tel hautece et tel dignite 
a en leur non par verite 
pour cou fust drois sans contredit 
k il fuissent tel que lor nons dist 
pour coi de coi sui ie a malaise 
i voi iou riens ki me desplaise 
oil la riens qui les destruist 
qui pis leur fait et plus leur nuist 
se cou est k en cheualerie 
li pluisour ne s entendent mie 
ne ne counoissent qu est fourfais 
ne pour coi cheualiers fu fais 
c est pour le non de gentillece 
tant est li nons par sa hautece 
sour tous les autres nons ki soient 
car se il bien reconnissoient 
leur non que m est de grant afaire 
asses font tes coses que faire 
n oseroient pour coi pour honte 
mais ne seuent c a leur non monte 
car teus pour scheualier se tient 
ki ne set c au non apiertient 
fors seul itant cheualiers sui 
c est cou k il set dire de lui 
li cheualier au droit esgart 
cil qui a leur non n ont resgart 
ne connoissent s est trop grans dels 
ki est leur nons ne leur nons eus 
ki les counoist li conteour 
hiraut menestrel iougleour 
et ce dist raous de hodent 
k il sont esproef et marestent 
de cheualerie esprouuer 
et par itant le veul prouuer 
ke quant li marceans assanle 
l or et le marestent ensanle 
si l frie au marestent et lors 
puet on connoistre se li ors 
est blans v marceans v fins 
tout autresi cou est la fins 
set len tout par les menestreus 
qui as places et as hosteus 
voient les honeurs et les hontes 
des quels on puet dire biaus contes 
et des quels non car ie vous di 
quant li menestreus a sierui 
et vient au point du demander 
larghes ne puet contremander 
le larghece s il l a v cors 
que li pointe n en pere fors 
s il a de coi douner l estuet 
presentement et s il ne puet 
douner et il vient au prometre 
il i set si frankement metre 
s enseigne et si biel deuiser 
que tous li mons puet aviser 
le talent k il a de bien faire 
mais li auers est d autre afaire 
car se il doune tant tenra 
son don ia gre ne l en sara 
cil qui recoit qui il proumet 
tant aconkeutures i met 
en se proumesse k esraument 
puet on sauoir ciertainement 
que se proumesse est nule cose 
et ses cuers en honte repose 
qui est d anui ferus en car 
a vns vieus mos farsis d escar 
frois et roisans et sans sauour 
ferus que quant ie l asauour 
ie senc k il muisist en faintise 
et en honte de mauuaistie 
mos d armes traiis de seiour 
espes de honte et clers d onour 
aigris d agait vains em prouece 
car se releue de la pereche 
k il a el cors couuient k en isse 
ne sai que plus vous en desisse 
des auers mais de tant m est biel 
que li mot seuent le vaissiel 
tant c au parler sont conneu 
des menestreus ki ont veu 
leur bien leur mal ie di sans faille 
vers eus n a point de repostaille 
ce poise moi tout sans mesprendre 
que iou i troeue que reprendre 
ne que blasmer ne que redire 
et que di iou doi iou dont dire 
k il soit nus cheualiers vilains 
nenil mais li vn sont du mains 
plus que li autre en tous boins leus 
et s en i a asses de teus 
ki tant sont monté em prouece 
k il ne daignent faire largece 
et tant se fient durement 
en leur prouece k esraument 
s i fiert orgieus ki les coumande 
a respondre s on leur demande 
et dient que n est mie honours 
de doner a ces leceours 
donrai leur iou donrai pour coi 
que pueent il dire de moi 
ne sui iou cil au grant escu 
ie sui cil ki tout a vaincu 
ie sui li miudres de ma main 
car i ai d armes passé gauain 
a vn signeur coi que nus die 
n afiert pas a cheualerie 
que cheualiers pour sa proueche 
doiue auoir en despit largece 
car par prouece a droit conter 
ne puet nus en haut pris monter 
se li prouece n a yy eles 
or vous dirai de coi et queles 
les yy eles deuroient estre 
largece doit estre la destre 
et la senestre courtoisie 
si doit cascune estre furnie 
il couuient au droit esgarder 
en cascune por mius voler 
ait yy penes par cuel raison 
en l ele ki largece a non 
est la premiere penne tele 
pour cou que largece a non l ele 
c on soit en largece hardis 
car par drois fais et par drois dis 
puet on sauoir ciertainement 
que largece est de hardement 
estraite et de hardement vient 
et nous sauons que pau avient 
en nul pais ne lonc ne pries 
que nus soit larges et mauues 
seconde est de tel afaire 
hom ki veut largece faire 
doit pas garder a avoir 
que sa tiere puet valoir 
cheualiers se diux me saut 
il enkiert que se tiere vaut 
montera puis en hauteche 
n ert ia puis de grant proueche 
d ounour ne de hardement 
il ne donne plus et despent 
en folie et en sauoir 
que sa tiere ne puist valoir 
tierce penne senefie 
qu i fait de larghe s amie 
et veut de largece avoir pris 
k il ait tous iours son conseil pris 
d ounerer le poure et le riche 
ie di que de largece triche 
cil quant cil doune qui esgarde 
de cestui ne puis avoir garde 
ie li donrai quant il li doune 
nient au poure ce n adonne 
riens en largece ains sanle force 
mais qui en larghece s esforche 
et veut estre larges parfis 
si doinst le sien as desconfis 
que largece sans nul redout 
giete le sien a tous par tout 
la quarte penne au droit esgart 
enseigne c on se tiegne et gart 
de proumetre s on ne le veut 
douner car li promesse akeut 
sour lui et puis ne le veut rendre 
saués que on i puet entendre 
a honte li puet atorner 
puisk il n a talent dou donner 
et si fait home pour sen don 
venir yy fois en sa maison 
or li a bien le voie aprise 
et plus i vient et mains le prise 
et par itant puet on sauoir 
li auers desiert a avoir 
que cil ki plus i veulent metre 
nient se veulent entremetre 
quinte penne est li ensegne 
ki a tous les larges enseigne 
que cascuns asauourt son don 
de cuel sauour par cuel raison 
puet on son don asauourer 
li sauours est du tost douner 
ki morsiel sans sauour transglout 
emplir em puet son ventre tout 
mais ia tant n emplira la pance 
que li cuers en sente pitanche 
confort aide ne secourse 
tout autresi emplist la boursse 
des termineurs mais a nul fuer 
ia ne jura s il n en a cuer 
se cil ki vient presentement 
itant sacent ciertainement 
tout cil ki veulent estre sage 
que dons est sans sauour ki targe 
la siste penne nous aprent 
se larges doune largement 
et ch avient k il ait mal assis 
yy dons v yy v yy v sis 
ne doit estre par lui pensé 
que reprociét ne regreté 
soient si don por riens c on die 
largece kike l ensourdie 
ne poroit tant pas trespasser 
ne larges ne deuroit penser 
a son don puisque douné l a 
mais regarder k il redonra 
la penne en l ele destre 
aprent cil ki larges veut estre 
k il doit biel douner a mangier 
larges ne puet son cuer cangier 
pour coi pour cou souuent avient 
tele aventure dont avient 
a celui qui elle remaint 
que tous iours en largece maint 
tous iours i maint e diux coument 
douner a mangier largement 
est cou donques si grans prouece 
tout cil le tienent a nobleche 
qui en largece s apiercoiuent 
saués pour coi tout large doiuent 
ceste coustume maintenir 
cascuns larges veut court tenir 
et mande gens pour hounerer 
tant n en set a sa court mander 
dames ne cheualiers diuiers 
ne tant ne donra mantiaus vers 
ne tant ne l fera volentiers 
que s il est mauuais viuendiers 
