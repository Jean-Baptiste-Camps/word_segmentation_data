c est le lay de milon 
qui diuers contes uelt tretier 
diuersement doit conmencier 
et passer si resnablement 
qu il soit plesibles a la gent 
ici commencerai milon 
et mostrere par brief sermon 
por qoi et conment fu mostrez 
li lais qui ici est nommez 
milon fu de suuales nez 
puis le ior qu il fu adoubez 
ne troua seul cheualier 
qui l abatist de son destrier 
molt par estoit bons cheualiers 
preuz et cortois et bons et fiers 
molt fu coneuz en illande 
et en noruoie et en hollande 
en logres et en albenie 
orent de lui plusor enuie 
por la proece ert molt amez 
et de maintes genz ennorez 
en sa contree ot breton 
mes ie ne sai nommer son non 
il auoit vne fille bele 
et molt cortoise damoisele 
ele ot oi milon nommer 
molt le connenca a amer 
par son mesage li manda 
que ce li plet el l amera 
milon fu liez de la nouele 
si mercia la damoisele 
volentiers otroia l amor 
n em partira aames nul ior 
assez li fet cortois respons 
au mesage donna granz dons 
et grant amistie li promet 
' amis " fet il ' or t entremet 
q a m amie puisse parler 
et de nostre conseil celer 
mon anel d or li porteroiz 
et de moie part li diroiz 
quant li plera si uien por moi 
et g irai ensemble o toi " 
cil prent congie a tant le let 
a la damoisele reuet 
l anel li donne si li dit 
que bien a fet ce que il quist 
molt fu la damoisele liee 
de l amor ainsi otroiee 
delez sa chambre en vergier 
ou ele aloit esbanoir 
la iostoient lor parlement 
milon et ele bien souent 
tant vint milon et tant ala 
que la damoisele enceinta 
quant ele sot qu el fu enceinte 
milon manda si fist sa plainte 
dist li conment est auenu 
s onor et son bien a perdu 
quant de tel fet s est entremise 
de li ert fete grant iustise 
a trauail serai tormentee 
ou uendue en autre contree 
ce fu costume as enciens 
et si tenoient a ce tens 
milon respont que il fera 
qanqu ele li conseillera 
' quant l enfes " fet el ' sera nez 
a ma seror l emporterez 
qui en norronbre est mariee 
riche dame preuz et senee 
si li mandere par escrit 
et par paroles et par dit 
que c est l enfant a sa seror 
si n a sosfert molt grant dolor 
or gart que il soit bien norriz 
que que ce soit fille ou fiz 
vostre anel au col li pendrai 
et brief li enuoierai 
escrit iert le non son pere 
et l auenture de sa mere 
quant il sera granz et creuz 
et en tel aage venuz 
que il sache reson entendre 
l anel et le brief li doit rendre 
si li conmant tant a garder 
que son pere puisse trouer " 
a cel conseil se sont tenu 
tant que li termes est venu 
onques n en fu aparceuance 
en parole ne en semblance 
la meschine ot fil molt bel 
au col li pendirent l anel 
en vne aumosniere de soie 
auec le brief que nus ne l voie 
puis le couchent en bercueil 
envelopé d un blanc lincuel 
de desouz le chief a l enfant 
mistrent oreillier vaillant 
et desus li couuertor 
orlé de martre tot entor 
la dame l a milon baillié 
qui l ot atendue el vergier 
il l a connmandé a tel gent 
qui l en porterent leaument 
par les viles ou il erroient 
foiz le ior se reposoient 
l enfant fesoient aletier 
couchier de nouel et baignier 
tant ont le droit chemin erré 
qu a la dame l ont conmandé 
el le recut si l en fu bel 
le brief recut et le seel 
quant ele sot qui il estoit 
a merueille le chierissoit 
cil qui l enfant orent porté 
en lor pais sont retorné 
milon issi fors de la terre 
en soudees por son pris querre 
s amie remest en meson 
som pere li douna baron 
molt riche honme du pais 
molt efforcible et de grant pris 
quant ele sot ceste auenture 
dolente fu a desmesure 
et souent regrete milon 
car molt doute la mesprison 
de ce qu ele ot eu enfant 
il le saura demaitenant 
' lasse " fet ele ' que ferai 
aurai seignor quant le prandrai 
je ne sui ie mie pucele 
a tot iors mes serai ancele 
je ne sai pas qu il fust ainsi 
ainz cuidoie auoir mon ami 
entre nos celion l afere 
je ne l osoie aillors retrere 
miex me vendroit morir que viure 
mes ie ne sui mie a deliure 
ainz ai assez sor moi gardans 
vielz et iones mes chambellans 
qui tot dis hoent bone amor 
et se delitent en tristor 
or m estoura einsi soffrir " 
au terme qu ele fu donnee 
' lasse que ne puis ie morir " 
sen sire l en a amenee 
milon reuint en son pais 
molt fu dolenz molt fu pensis 
grant duel fist grant duel demena 
mes de ce se reconforta 
que pres estoit de sa contree 
cele que tant auoit amee 
milon s em prist a porpenser 
conment il la porra mander 
si qu il soit aparceuz 
qu il soit el pais reuenuz 
ses letres fist se s seela 
cine auoit que molt ama 
brief li a au col lié 
et dedenz la plume mucié 
sien escuier apela 
son mesage li encharia 
' va tost " fet il ' carge tes dras 
au chastel m amie m iras 
mon cisne porteras o toi 
gardés que en prenés conroi 
ou par seriant ou par meschine 
que presenté li soit le cisne " 
cil a fet son conmandement 
a tant s en ua le cine prent 
tot le droit chemin que il sout 
au chastel vint conme il ainz pout 
parmi la vile est trespassez 
a la mestre porte est alez 
le portier apela o soi 
' amis " fet il ' entent a moi 
je sui vns hon de tel mestier 
d oisiaus prandre me sai aidier 
en pre desoz carlion 
prist cine a lacon 
por force por maintenement 
la dame en veil fere present 
que ie ne soie destorbez 
en cest pais achoisonnez " 
li bachelers li respondi 
' amis nus ne parole a li 
mes neporquant g irai sauoir 
se ge porroie leu auoir 
s en peusse mener 
ie te feroie a li parler " 
en la sale vint li portiers 
ne troua fors cheualiers 
sor vne grant table seoit 
a vns esches se deduisoit 
hastiuement retorne ariere 
celui en mainne en tel maniere 
que de nului ne fu seuz 
destrebez ne aparceuz 
a la chambre vint si apele 
l uis li ouri vne pucele 
cil sont deuant la dame alé 
si ont le cisne presenté 
ele apela sien vallet 
puis si li dit ' or t entremet 
que mes cisnes soit bien gardez 
et que il ait viande assez 
dame " fet il ' qu il l aporta 
ja nus fors vous n u receura 
et ia est ce presenz roiaus 
veez conme est blans et biaus " 
entre ses braz li baille et rent 
et ele bonement le prent 
le col li manie et le chief 
desoz la plume sent le brief 
li sanz li remue et fremi 
bien sot qu il vint de son ami 
celui a fet du sien donner 
si l en conmanda a aler 
quant la chambre fu deliuré 
vne meschine a apelee 
le brief auoient deslié 
et ele a le seel brisié 
el premier chief troua millon 
de son ami connoist le non 
foiz le bese em plorant 
ainz qu ele puisse dire auant 
a chief de piece voit l escrit 
ce qu il ot conmandé et dit 
ses granz poines et les dolors 
or est du tout en son plesir 
de lui ocirre ou du guerir 
s ele seust enging trouer 
conme el peust a li parler 
par ses letres li remandast 
et le cisne li renvoiast 
primes le face bien garder 
puis si le lesse tant iuner 
trois iors que il ne soit peuz 
le brief li soit au col penduz 
let le aler il volera 
la ou il primes conuersa 
quant ele ot tot l escrit veu 
et ce qu ele i oit entendu 
le cisne fet bien seiorner 
et forment pestre et abeurer 
dedenz sa chambre mois le tint 
or oiez conment l en auint 
tant que par art et par engin 
que ele ot enque et parchemin 
brief escrit tel con li plot 
o son anel le seelot 
le cisne ot lessié ieuner 
au col li pent se l let aler 
li oisiaus estoit familleus 
et de uiande couoiteus 
hastiuement est reuenuz 
la dont primes estoit meuz 
en la uile et en la meson 
descent deuant les piez milon 
quant il le uit molt en fu liez 
par les heles le prent hetiez 
il apela son despensier 
si li fet donner a mengier 
du col li a le brief osté 
de chief en chief l a esgardé 
les ensaignes qu il i trouua 
et des saluz se rehaita 
ne puet sanz li nu bien auoir 
or li remant tot son voloir 
par le cisne si faitement 
si fera il hastiuement 
anz menerent cele vie 
milon entre lui et s amie 
du cisne firent mesagier 
n i auoient autre enparlier 
einsi le fesoient iuner 
ainz qu il le lessassent voler 
cil a qui li oisiaus venoit 
ice sachiez bien li plesoit 
ensemble vindrent plusors foiz 
nus ne pot estre destroiz 
ne si tenuz estroitement 
qu il ne trouassent leu souent 
la dame qui lor filz norri 
tant ot esté ensemble o li 
qu il estoit venuz en ae 
a cheualier l a adoubé 
molt l a ueu gent damoisel 
le brief li rendi et l anel 
puis li a dit qui est sa mere 
et l auenture de son pere 
et conme il est bons cheualiers 
tant preuz tant hardiz et tant fiers 
n ot en la terre nul meillor 
ne de pris ne de la ualor 
quant la dame li a mostré 
et il auoit bien escouté 
du bien som pere s esioi 
liez fu de ce qu il ot oi 
a soi meismes pense et dit 
molt se doit hon prisier petit 
quant il ainsi fu engendrez 
et son pere est si alosez 
s il ne se met en greingnor pris 
fors de la terre et du pais 
assez auoit son estouoir 
il n i demeure fors le soir 
el de auoit pris congie 
la dame l a molt chastié 
et de bien fere amonesté 
assez li a auoir donné 
a suhantone uait passer 
conme il ains pot se met en mer 
a barbefloe est ariuez 
droit en bretaingne en est alez 
la despendi et tornoia 
as riches hommes s acointa 
onques ne uint en nul estor 
que len n u tenist au meillor 
les poures cheualiers amot 
ce que des riches gaaingnot 
lor donnoit et si retenoit 
molt largement despendoit 
onques son uuel ne seiorna 
de toutes celes terres la 
porta le pris et la ualor 
molt fu cortois molt sot honor 
de sa bonte et de son pris 
vait la nouele en son pais 
que li damoisel de la terre 
qui passa mes por son pris querre 
puis a tant fet par sa proesce 
par son enging par sa largesce 
et cil qui ne porent nomer 
l apeloient partout sanz per 
milon oi celui loer 
et les biens de lui regreter 
molt fu dolent molt se plaingnoit 
de cheualier qui tant valoit 
que tant conme il peust errer 
ne tornoier n armes porter 
ne deust nul du pais nez 
estre proisiez ne alosez 
d une chose se porpensa 
hastiuement la mer passera 
si iostera au cheualier 
por lui laidir et empirier 
par ire se uoudra conbatre 
s il le puet du cheual abatre 
dont sera il en fin honniz 
apres ira querre son fiz 
qui fors du pais est issuz 
mes ne sauoit q ert deuenuz 
a s amie l a fet sauoir 
congie de li voloit auoir 
tot son corage li mostra 
brief et seel li envoia 
par le cisne mien escient 
qu el li mandast tot son talent 
qant ele oi sa uolente 
mercie l en si l en set gre 
quant por son fiz trouer et querre 
voloit issir fors de sa terre 
et por le bien de lui mostrer 
ne uoloit mie destorber 
milon oi le mandement 
si s apareille richement 
en normendie en est passez 
puis est desqu en bretaingne alez 
molt s acointa a plusors genz 
molt sercha les tornoiemenz 
riches oster tenoit souuent 
et si donnoit cortoisement 
tout yuer ce m est auis 
conuersa milon el pais 
plusors bons cheualiers retint 
desiqu apres la pasque vint 
qu il reconmencent les tornoiz 
et les guerres et les tornoiz 
el mont saint michiel s asenblerent 
normant et breton i alerent 
et li flamenc et li francois 
mes n i ot gueres des englois 
milon i est alez premiers 
qui molt estoit hardiz et fiers 
le bon cheualier demanda 
assez i ot qui li mostra 
de quel part il estoit venuz 
et ses armes et ces escuz 
tuit l orent a milon mostré 
et il l auoit bien esgardé 
li tornoiemenz asembla 
qui ioste quist tost la trouua 
qui onques uolt les rens cerchier 
tost i puet perdre et gaaingnier 
en encontrer son conpaingnon 
tant vos ueil dire de milon 
molt le fist bien en cel estor 
et molt i fu proisiez le ior 
mes li vallez dont ie uos di 
sor toz les autres ot l otri 
ne s i pot nus acomparer 
de ioster ne de tornoier 
milon le uit si contenir 
issi bien poindre issi tenir 
parmi tot ce qu il l enviot 
molt li fu bel et molt li plot 
el renc se met encontre lui 
ensemble iostent amdedui 
milon le fiert si durement 
sante pecoie uoirement 
mes ne l auoit pas abatu 
cil rauoit si milon feru 
que ius du cheual l abati 
desoz la uentaille choisi 
la barbe et les cheueus chanuz 
molt li puise qu il est cheuz 
par la resne le cheual prent 
deuant lui le tint en present 
puis li a dit ' sire montez 
molt sui dolent et trespensez 
qu a nul honme de uostre aage 
deusse fere tel outrage " 
milon saut sus molt li fu bel 
el doi celui choisi l anel 
quant il li rendi son cheual 
il aresonne le vassal 
' amis " fet il ' a moi entent 
por amor deu omnipotent 
di moi conment a non ton pere 
conment as non qui est ta mere 
sauoir en ueil la uerite 
molt ai ueu molt ai erré 
molt ai cerchiés autres terres 
par tornoiemenz et par guerres 
onques par coup a cheualier 
ne chai mes de mon destrier 
tu m as abatu au ioster 
a merueilles te puis loer " 
cil li respont ' ie uos dirai 
de mon pere tant con i en sai 
ie cuit qu il est de gares nez 
et si est milon apelez 
fille a roi riche ama 
celeement m i engendra 
en norhonbre fu enuoiez 
la fui norriz et ensaingniez 
vne moie ante m i norri 
tant m i garda ensemble o li 
cheual et armes m i donna 
en ceste terre m envoia 
ci ai longuement conuersé 
en talent ai et em pense 
hastiuement mer passerai 
et tiex enseignes li dirai 
ja ne me uoudra renoier 
ainz m amera et tenra chier " 
quant milon l ot einsi parler 
il ne le pot plus escouter 
auant sailli hastiuement 
par le pan du hauberc le prent 
' he dex " fet il ' con sui gariz 
amis " fet il ' tu es mes fiz 
por toi trouer et por toi querre 
issi oan fors de ma terre " 
quant cil oi a pie descent 
son pere bese doucement 
molt biau semblant entr eus fesoient 
et tex paroles se disoient 
quant li tornoiemenz depart 
milon s en ua molt li est tart 
qu a son filz paroult a loisir 
et qu il li die son plesir 
en chastel furent la nuit 
assez orent ioie et deduit 
de cheualiers a grant plente 
milon a son fiz a conté 
de sa mere conme il l ama 
e com son pere la donna 
a baron de la contree 
et conment il l a puis amee 
et ele lui de bon corage 
et con du cisne fist mesage 
les letres li fesoit porter 
ne s en osoit en nul fier 
le filz respont ' par foi biau pere 
j asemblerai vos et ma mere 
son seignor qu ele a ociraai 
et espouser la uos ferai " 
cele parole donc laisserent 
et el demain s apareillerent 
congie pranent de lor amis 
se s en reuont en lor pais 
mer passent hastiuement 
bon ore orent et fort vent 
si il errent lor chemin 
si encontrerent meschin 
de l amie milon venoit 
en bretaingne passer voloit 
elle l i auoit envoié 
or a son trauail acorcié 
brief li baille enseelé 
par la parole li a conté 
que s en uenist ne demorast 
mort est son sire or se hastast 
quant milon oi la nouele 
a merueille li sembla bele 
a son filz l a mostré et dit 
n i ot essoine ne respit 
tant errerent qu il sont venu 
au chastel ou la dame fu 
molt par fu lie de son fiz 
qui tant estoit preuz et gentiz 
onques n i manderent parenz 
sanz conseil de toz autres genz 
lor filz andeus les asembla 
la mere au pere tost donna 
en grant bien et en grant doucor 
vesquirent puis a grant honor 
de lor amor et de lor bien 
firent le lai li ancien 
et ie qui l ai mis en escrit 
el reconter molt me delit 
