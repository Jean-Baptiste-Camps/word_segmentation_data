
ma paine metrai et ma cure 
a raconter une auenture 
de sire costanz du hamel 
or en escoutez le flabel 
et de dame ysabeau sa feme 
qui molt estoit cortoise dame 
et bele et gente et auenant 
el pais n auoit si plaisant 
tant couoitie a deceuoir 
li prestre i mist tot son pooir 
a requerre la de s amor 
ensanble o lui ala zz ior 
molt la requist de druerie 
dist li s el deuenoit s amie 
qu il li donroit de beaus ioieaus 
caintures fermaus et enniaus 
et deniers assez a despendre 
mais la dame n en uolt nus prandre 
et dit que ia por couuoitise 
ne fera au prestre seruise 
por tant qu ele en doie estre pire 
puis dist " sire i ai oi dire 
se uostre amie deuenoie 
l amor de dieu en gerpiroie 
ge sui cele qui uos en faut " 
et li prestres si la rasaut 
et molt la prie et molt li offre 
yy liures qu il ot en son coffre 
mais il la trueue si bel iointe 
gaitant et escoutant et cointe 
et felonnesse en atamer 
que il n i puet riens conquester 
molt est dolenz quant il s en part 
malement l a blecié li dart 
qui l a parmi le cors nauré 
et si fort encore hurté 
que d amors se tressue et art 
poi lui a ualue sa guile 
oez du prestre de la uile 
qui les forfez ot en baillie 
cil a la dame rassaillie 
si a fait zz cenbel nouel 
por ce que il se portoit bel 
et qu i la uit gente et cortoise 
" ha dame " fait il " molt me poise 
que teus uilains uos a en garde 
se ge ere si comme uos 
se ge ne le faisoie cous 
mielz ualt de mon solaz zz once 
que ne feroit du sien yy liures 
que ge sui plaisanz et deliures 
et il n est ne res ne tonduz 
et si est grox et malostruz 
ainz est hideus et deslauez 
mais se uos croire me uolez 
vos feroiz ami plus deliure 
ge uos donrai du mien yy liures 
por consentir ma uolente " 
et la dame l a regardé 
si dist " sire ce ne puet estre 
mielz uoldroie estre mis a prestre 
que g eusse fait tel ostraige 
quar uos auez el cors la rage 
qui me loez a moi honir 
ge me uorroie mielz morir 
que g eusse fait si fol salt 
vostre sermon poi uos i ualt 
ne uos deniers bien les gardez 
ja mes sire n ert uergondez 
qui m a molt doucement norrie 
seroit ce molt grant uilennie 
se por son bien mal li rendoie " 
atent le gerpist en la uoie 
et il s en ua molt trespenssez 
molt fu dolenz et abosmez 
quant il ne la pot conuertir 
mais ce l en fait resouenir 
qu el a gent cors et dolz senblant 
le uis traitiz et auenant 
les elz uers et bouche petite 
ne porroit pas estre descrite 
por le preuost sa grant beaute 
" ge sui " dit il " musart proué 
quant ge la uueil amer par force 
que ge n i puis percier l escorce 
or me uueil ge trop giter puer 
malement auroie son cuer 
amerai la puisqu el ne m aime " 
ainsi a lui son cuer reclaime 
li preuoz quant il mielz ne puet 
grant chose a en faire l estuet 
la dame est a l ostel uenue 
au matin se rest esmeue 
s en est alee a seint yglise 
quant ele ot oi le seruise 
vers son ostel est retornee 
le forestier l a encontree 
qui gardoit le bois son seignor 
et fu cointes de bel ator 
bien armez et d arc et d espee 
jl a la dame saluee 
ele li rent autresi bel 
jl trait de son doi zz annel 
de fin or bien ualoit zz marc 
" dame ne uos doig pas mon arc " 
fait cil " mais l enel uos doing gie 
por solement auoir congie 
de baisier cele bele bouche 
qui tant par est uermeille et douce " 
cele respont comme cortoise 
" sire " fet ele " pas ne me poise 
se le uostre ennel uos remaint 
quar nul besoing ne me destraint 
por quoi uos m aiez si tost prise 
ge ne uos ferai ia seruise 
ja por paor de uostre hache 
n i aurai honte ne domaige 
ne por le don de uostre ennel 
ne uos ferai dont uos soit bel 
por tant que mon seignor desplaise 
alez uos en tot a uostre aise 
et ge irai a mon ostel 
ge ne pri pas zz don de sel 
home qui est si garconnier 
vostre feme me dit l autrier 
qu el n auoit par uos se mal non 
vos en aurez mal gerredon 
quantque ce soit ou tost ou tart " 
a icest mot de lui se part 
et il remaint plus chalt que brese 
qui li eust la teste rese 
sanz eue a un coutel d acier 
ou fet les grenons erraschier 
si l en fust il assez plus bel 
mes sire coutanz du hamel 
ne sauoit mot de tot ce plait 
or oez que la dame a fait 
a son ostel en uint errant 
si fist mengier son paisant 
puis l en enuoia el labor 
ou il selt aler chascun ior 
un ior auint ce dit mon mestre 
que le forestier et le prestre 
et le preuost si com moi sanble 
alerent boiure tuit ensanble 
quant il orent beu assez 
et il furent bien eschaufez 
" sire " dist li preuoz au prestre 
" donc ne feroit il molt bon estre 
auuec la feme dant cotant 
len en deuroit uiure lonc tens 
en pain et en uin et en sel 
et en uiande caresmel 
por vne nuit auoir sa ioie 
ci n a que nos yy qui nos oie " 
ce respondi le forestier 
" qui uorroit sa bouche baisier 
len en deuroit soffrir la mort " 
dist li prestres " uos auez tort 
que por une feme decoiure 
tant geuner et mort recoiure 
n est mie seine chose a faire 
a autre chose couient traire 
a ceus qui s en uuelent aidier 
ele n en uelt nul escouter 
qui de lui se uelt entremetre 
de son chatel i couient metre 
tantque besoig pouerte ou faim 
la face uenir a reclaim 
fous est qui autrement se paine 
metons la en male semaine " 
or oez quel conseil de prestre 
por le uin qui le fait fol estre 
et dit a ses yy compaignons 
" or escoutez que nos ferons 
ne somes nos assez puissanz 
por anienter dant coutanz 
primes deca et puis dela 
mal dahez ait qui s en feindra " 
ce respont chascun endroit soi 
" or soion compaignon tui troi 
bien poons compaignier marchie " 
a icest mot sont atachié 
si se departent de l escot 
mais sire coutant n en sot mot 
que len li ait cest plet basti 
zz diemaine auint ainsi 
que li prouoires sermona 
contre son mostier regarda 
sire costant uit deuant soi 
jl ne li dist pas en requoi 
mais si halt que tuit l entendirent 
" tuit cil qui sainte yglise empirent 
sont de damedieu desseurez 
seignor et dames escoutez 
vez la dant coutanz du hamel 
qui est baron dame isabel 
jl a espousee sa comere 
si est bien droiz qu il le compere 
sire coutanz issiez uos ent 
hors du mostier d antre cez genz 
congie uos doig de cest yglise 
jl n i aura chanté seruise 
tant com caienz seiornerez " 
lors fu coutanz toz abosmez 
que li prestres li dit tel honte 
tant fu esbahiz por la honte 
que il ne set qu il doie dire 
pales descolorez plains d ire 
s en est fors du mostier issuz 
a l ostel au prestre est uenuz 
et quant la messe fu chantee 
et la gent s en fu tote alee 
li prestres uint a son ostel 
dant coutanz qui n atendoit el 
li est a l encontre uenuz 
" fui de ci uilains malostruz " 
dist li prestres " ce ne ualt riens 
ge serai por toi toz raiens 
que ge ai soffert auoltire 
por amor dieu merciz beaus sire " 
fait dant coutanz " donez du mien 
a l arceuesque ou au doien 
por faire moi quite clamer 
et que uoldroies tu doner 
sire yy liures uos ostroi 
a quant paier ert di le moi 
a paier dedenz merquedi 
tenez ma mein ge l uos affi 
or pense donc de l aquiter 
se tu puez por tant eschaper 
dieus t aura donee sa chape 
atant sire coutant eschape 
si est a son ostel uenu 
et quant sa feme l ot ueu 
bien sot que il fu enchantez 
ses braz li a au col plaiez 
" qu est ce " dist ele " mes amis 
dame " dit il " mal sui baillis 
a yy liures m a mis le prestre 
se nos uolons plus ensanble estre 
moi et uos quar il nos ennuie 
si seroiz de moi departie 
quel conseil en poron nos prandre 
ne sai qui li a fet entendre 
que uos estiez ma commere 
ne uos chalt " fait ele " beaus frere 
ne plus que por zz oef de caille 
plus auon nos deniers que paille 
s en donons yy liures ou yy 
bien sai donc ceste chose uint 
ne uos en chaille a correcier 
mais uenez liement mengier " 
atant s assistrent erraument 
mais n ont pas mengié longement 
ez uos le seriant au preuost 
" leuez sus dant coutant molt tost " 
fait il " si uenez a la cort 
n aura il loisir qu il s atort " 
fait la feme " ce que puet estre 
dame " fait se il " quar mon mestre 
si l a molt hasté de uenir " 
et dant coutant se uait uestir 
si uient au preuost ou il bee 
onques raison n i ot contee 
forsque coutanz le salua 
et li preuoz le ruilla 
si l a dedenz le cep assis 
" dant uilain encor aurez pis 
quar uos seroiz mis au gibet " 
puis dist a dinart son uallet 
" va tost corant a mon seignor 
si di que i ai le trahitor 
qui li a son forment enblé 
et plus d un mui en a osté 
et par nuit sa granche brisie 
or ot coutanz sa grant haschie 
quant larrecin s ot mestre sore 
" he " fait il " se dieus me sequeure 
sire preuoz ge n i ai corpes 
sire preuost ce sont estoupes 
dont uos me uolez estouper 
ausi bien uos uenroit huter " 
fait il " or a prez ou iardin 
quar desque en uostre cortil 
fu du ble la terre fuie 
sire preuoz c est par enuie 
que len m a mis sore tel hueure 
mais encoisque plus me descueure 
prenez du mien por pais auoir 
ge n ai du mien si chier auoir 
qu ainz ne uosisse auoir doné 
que len m eust ici trouué 
en cest point a tel desanor 
que donras tu a ton seignor 
se ge te faz estre deliures 
sire ge uos donrai yy liures 
or t en ua donc en ta maison 
et ge serai ton chanpion " 
adonques l a du cep gité 
et dant constanz s en est torné 
vers son ostel grant aleure 
ez uos acouranz a droiture 
contre lui son bouier iobert 
" qu est ce " fait il " qu as tu uallet 
qui te chace comment uas tu 
sire mal nos est auenu 
le forestier noz bues emmaine 
et dit que en l autre semaine 
li enblastes de nuit yy chesnes 
qui uos costoront bien yy fresnes 
et merquede ersoir zz autre 
dieus " dit coutanz " ce que puet estre 
tant ai hui tret male iornee " 
lors a sa chape desfublee 
si cort enpres le forestier 
et comence haut a crier 
" dant forestier atendez moi 
ha dant uilain de pute foi 
tant auez ce uentre pesant 
se uos uenez zz poi auant 
ce n ert mie molt grant domaige 
se uos portissoiz zz fromaige 
ou en uostre giron yy oes 
bien cuidissoiz rauoir uoz bues 
ha " fait il " autrement ira 
vostre pechie uos encombra 
quant nostre bois nos essartastes 
et a mienuit l enportastes " 
or fu coutanz molt poerous 
et molt durement angoissous 
qu il dist " lerre uos i mentez 
se ge fusse autresi armez 
comme uos estes par igal 
deuers uos en tornast le mal 
et se tenisse mon houel 
ge uos donasse el haterel 
ja ne l laissasse por uostre arc 
vos eussiez chauciez trop tart 
voz yy brochetes en uoz piez " 
lors fu li forestiers iriez 
se l regarde molt fierement 
" di moi dont uient le hardement 
donc tu te uelz a moi combatre 
por le cuer beu uels me tu batre 
ta pance t estuet deschargier 
por lui uent len les pois si chier 
ja ton hauel ne t iert garant " 
lors li lance son glaiue auant 
quant il le uit uenir uers lui 
adonc se traist ensus de lui 
si dit " sire por dieu merci 
racordon nos ge uos en pri 
ne me deuez tenir si cort 
se uos me menez a la cort 
n i auroiz mie grant profit 
j ai en ma huche lez mon lit 
yy sous de deniers a uostre hues 
maisque raie mes bues en pais 
apaiez soiez a itant " 
cil qui n aloit el demandant 
maisque uers lui eust l auoir 
cil dit " quant les porra auoir " 
cil li respont " dedenz mardi 
fai moi seur ge l uos affi 
et ge la praig commentqu il aille 
or en puez remener t aumaille " 
dant coutanz a l ostel repaire 
molt fu dolenz ne set que faire 
as chans a lessié s aumaille 
jl n a membre qui n a faille 
en zz lit s est lessiez uerser 
sa feme li uait demander 
" sire que auez uos trouué 
dame onques puis ge fui nez 
n oi autretant mal ne dolor 
com i ai eu hui en cest ior " 
lors li conte le destorbier 
du preuost et du forestier 
comment issuz de prison 
por yy liures de raencon 
adonc li conte le meschief 
du forestier de chief en chief 
a qui il doit yy sous paier 
" dame or me puis molt esmaier 
que ge n en sai denier ou prandre 
or me couient mes bestes uendre 
et le ble que mengier 
sire or ne uos chalt d esmaier " 
fait la dame qui molt ert saige 
plus que nule de son lignaige 
" ja n en uendroiz ble ne aueine 
hors uos metrai de ceste paine 
bien uos osterai de ceste frape 
et il remandront en la trape 
dont uos serez autretant lie 
com il uos ont fait correcié " 
tant se pena de conforter 
que il sont assis au souper 
quant costant a si tart mengié 
dame ysabel si l a couchié 
l endemain uait a la charue 
la dame n est pas esperdue 
ainz apela sa chanberiere 
vne goulue pautoniere 
la meschine ot nom galestrot 
molt sot de fart et de tripot 
" galestrot or entent a moi 
molt bien ce que uuel te dirai 
damedieus nos enuoit gaaig 
queur tost si m apareille zz baig " 
cele se haste ne pot plus 
si a mis la paele sus 
et l aiue chaufee en la cuue 
por faire par dedenz estuue 
puis reuient a sa dame errant 
" dame i ai fet uostre comant 
galestrot " fait el " bele amie 
ge te commant desor ta uie 
que tu soies proz et isnele 
et que saiges de la fauele 
tantque nostre preu en traion 
et si gaaigne zz pelicon 
va di au prestre qu or m as prise 
tantque sui preste a son seruise 
se il me tient ma couenance 
di li qu aport sanz demorance 
les yy liures et les ioiaus " 
et cele escorce ses trumeaus 
qui gros furent par les talons 
vne uasche qui sent tahons 
ne ui plus galoper par chaut 
que galestrot s en uait le saut 
molt se pena de tost aler 
le prestre ert uenuz de chanter 
ele le traist a une part 
" sire " fait el " se dieu me gart 
ge criem ma peine auoir perdue 
tant me sui por uos combatue 
se uos ne fussiez si cortois 
vos n i auenissiez des mois 
se ge ne m en fusse entremise 
ci n afiert pas longue deuise 
aportez li tost sa promesse 
et ge n ai point de guimple espoisse " 
li prestres l acole si rit 
" galestrot ne te soit petit 
tien yy sous a un pelicon 
est or li uilains en maison 
nenil li las il n i est mie 
sire i ai ma dame traie 
se uos n estes molt debonaire " 
cele qui bien sot son preu faire 
bouta les yy sous en son sain 
si se parti du chapelain 
et cil est coruz as deniers 
tant en a pris cenz et milliers 
c une grant borse en a farsie 
et les ioieaus n oblia mie 
ainz bouta tot en zz saquel 
et puis s afubla d un mantel 
vair d escarlate taint en greine 
si com fortune le demaine 
si ist de son ostel atant 
si ua li prestres sozfauchant 
que li sachez li poise aual 
oez comme li auint mal 
vne geline pielee 
a enmi sa uoie trouee 
qui pasturoit en la charriere 
donc s en uolt retorner arriere 
por ce qu il i entendoit sort 
a sez piez trueue zz baston tort 
a la geline lait aler 
et ele s en prant a uoler 
en son gelinois le maudist 
honte li uiegne et il si fist 
qvi donc ueist le prestre aler 
le col baissant et regarder 
tantqu il est entrez el hamel 
contre lui salt dame ysabel 
qui molt li fait blondete chiere 
puis apela sa chanberiere 
" queur tost le seignor deschaucier 
ge uueil que il se uoist baignier 
et ge i entrerai apres 
si nos solaceron humais 
si m enbelira plus son estre 
par foi dame " ce dit le prestre 
" ge ne uos en sai pas mentir " 
lors li commence a descourir 
le sachet qui n ert pas petit 
el le giete enmi son lit 
onques a conter n i mist paine 
la dame ne fu pas uilaine 
tant le sot de ses diz soler 
qu ele le fist el baig entrer 
puis prist la robe et les deniers 
ne li laissa nes les chauchiers 
ainz l a en sa chanbre portee 
puis l a galestrot apelee 
" fai moi tost uenir le preuost 
di li que il aport tantost 
ce que il m ot en couenant " 
et cele s en torne corant 
qu ele fait uoler les esclaz 
se or puet tenir en ses laz 
le preuost il li rendra conte 
de parler a lui n a pas honte 
ainz le salue fierement 
" j ai en uos " dit el " mal parent 
dant preuost por uostre richoise 
mais ge l ai fet molt que cortoise 
que ne me uueil denaturer 
qui me deuroit yy sous donner 
ne me fusse mie entremise 
nuit et ior de uostre seruise 
tant ai ma dame coru sore 
que ele est orendroit en l ore 
de faire tot uostre plaisir 
mais hastez uos de tost uenir 
et si ne deuez pas laissier 
ce que uos deistes l autrier 
ma dame a tant d argent a faire 
el est tant simple et debonaire 
qu ele le uos saura bien rendre 
mas el a or mestier de prandre " 
quant le preuot ot et entent 
que la chose est a son talent 
" galestrot " fait il " bele amie 
ge ne te doi oublier mie 
tu m as serui et bien et bel 
tantost li done zz bon mantel 
lors li met el giron deuant 
et ele s en torne corant 
sachiez qu el ne fu pas irie 
la dame fu si affaitie 
que le prestre detria tant 
qu estes a la porte corant 
le preuost la ou il apele 
" lasse " fait ele " quel nouele " 
dit la dame " i oi mon seignor 
dame por dieu le criator " 
dit le prestre " que porrai faire 
vostre sire est de mal affaire 
qu il m aura ia tost esmié 
quar il est molt uers moi irié " 
dit la dame " n aiez paor 
ge uos metrai en tel destor 
ou il ne uos querra oan 
soz cel tonnel desoz cel uan 
jl n i a riens fors plume mole " 
le prestre crust bien la parole 
el tonel saut de plain esles 
el le couri du uen apres 
estez uos le preuost atant 
la dame li fist beau senblant 
cil la uolt maintenant baisier 
" sire " fait el " ce n a mestier 
que sauez uos qui nos esgarde 
honte me fait uers uos coarde 
mais amors m i fera hardie 
quant uos seroiz de moi saisie 
dame " dit il " c est uerite 
mais ge uos ai ci aporté 
ne sai quanz deniers que i auoie " 
lors li descueure la corroie 
qui molt estoit plaine et farsie 
mais el ne la refusa mie 
lors le commande entrer el baig 
ore li double son gaaig 
qu ele a la robe en sauf portee 
puis a galestrot apelee 
en bas li prist a conseillier 
" va me querre le forestier 
di li au mielz que tu sauras 
se nos poons metre ses dras 
o les autres ce m iert molt bel 
di li que il aport l ennel 
qu il me uoloit l autrier doner " 
qvi lors ueist cele torner 
parmi la uile au mielz qu el puet 
or sachiez que uenir estuet 
le forestier s elle l ateint 
quant el le uoit pas ne se faint 
de bien deuiser sa parole 
" ge sui " dit el " musarde et fole 
qu ai ge de ce uassal a faire 
se il ne fust si debonnaire 
ge n alasse por lui plain pas " 
puis li dit soauet en bas 
" venez a ma dame paller 
el ne fina puis de pensser 
qu el uos gita l autrier si puer 
mais ge l ai pointe iusqu au cuer 
souent et tenue et tastee 
tantqu el est por uos eschaufee 
vostre enneau d or li aportez 
el uos donra du sien assez " 
le forestier de ioie saut 
" he galestrot se dieus me salt 
buer le feis se ge puis uiure 
se ge la tenoie a deliure 
la dame qui tant par est simple 
tien or yy sous a une guinple " 
cele les a pris comme saige 
et cil i laissera tel gaige 
qu il ne raura mes des semaine 
tant a corut a grant alaine 
qu ele uint en maison errant 
sa dame troua deschaucent 
ez uos le forestier molt tost 
qui uenoit a la dame tost 
ez le uos bruiant a la porte 
" lasse " fait ele " ge sui morte 
mes sires uient oez le la 
bien sai que il s en rira ia 
qu il n est pas tens de deslier 
dame " ce dit le forestier 
" se ne prenez de moi confort 
vostre sire me het de mort " 
la dame l ot molt li fu bel 
" muciez uos la en cel tonel 
atant le tonel descouri 
et il est enz ioinz piez sailli 
si durement de tel rauine 
qu au preuost fet ploier l eschine 
mais nul d aus n en osa grocier 
" ha dieus " ce dit le forestier 
" ge sui folement enbatuz 
qu est ce mal soies te uenuz " 
fait li prestres " traiez uos la 
ge cuit que ge creuerai ia 
se nos somes ci longuement 
ha " dit le prestre " las dolent 
com ci a dolente poitrine 
mais ge ai brisiee l eschine " 
fait li preuoz " au mien cuidier 
par foi " ce dit le forestier 
" a poi que li oeil ne me saillent 
les uies qui tant nos trauaillent 
soient honies hui cest ior 
que nos uiuons a grant dolor " 
estez uos danz coutanz bruiant 
vne grant hache paumoiant 
dame ysabel l a acené 
tot belement li a conté 
comment les a mis el tonnel 
" or en ourez sire molt bel 
jl uoloient o moi gesir 
ge ferai lors femes uenir 
si faites sanblant et tot outre 
la premiere uos couient foutre 
et puis les yy se uos uolez 
si seront honiz et matez 
et si seront a droit paiez 
ge uueil que ainsi le faciez 
mais toz iorz tenez uostre hache 
quar ele ualt une menace 
donez lor en se nul se muet 
dame " dist il " faire l estuet 
galestrot " fait el " pute asnesse 
va tost corant por la prestresse 
di li qu el uiegne o moi baignier 
et uos alez apareillier 
ou nos asserron cele met 
et soiez toz iorz en aguet 
dame uostre plesir ferai " 
galestot cort parmi le tai 
tant a la prestresse hastee 
que maintenant l a amenee 
la dame la fait despoillier 
ausi com por faire baignier 
fors seulement de sa chemise 
li uilains a la face bise 
qui resanbloit espoantail 
jst de la chanbre atot zz mail 
" qu est ce " fait il " et que uelt ceste 
ge n i quier ia trouuer plus preste 
couchiez uos tost si uos foutrai " 
ele le uit hideus et lait 
el n osa parler ne grondir 
jl la ua au iambes saisir 
si l a couchié tote enuerse 
ne la prist pas a la trauerse 
ainz la prist a leuer de bout 
et ele li liura trestout 
ne li leua ianbe ne cuisse 
mais au prestre qu el onques puisse 
ne le dira mais des semaine 
qui el tonel est a grant paine 
qu il en fist le uertoil uoler 
li preuoz prist a regarder 
si uit le uilain braoillier 
au prestre mostra sa moillier 
" prestre qu est ce que ge uoi la 
or escouter que ce sera 
se ce puet estre la prestresse 
connoistras la tu a la fesse 
et au treces qui sont entor " 
en la demaine a grant doulor 
li prestres si fu si plains d ire 
que il ne set qu il doie dire 
du duel qu il a et de la honte 
mais ne uueil aloignier le conte 
quant dant costant l ot bien combree 
hors de sa maison l a boutee 
et el s en ua molt correcie 
galestrot ert ia enuoie 
por faire uenir la preuoste 
dant costanz d une part s acoste 
" que requiert ceste dame ci 
auoi coutanz por dieu merci 
ge sui uenue mainte foiz 
en nom dieu dame ce est droiz 
que uos i soiez or foutue " 
et ceste s est molt irascue 
si se poroffri a desfendre 
et il la uait as ianbes prandre 
por ce qu ele se desfendoit 
l a il corbee si estroit 
qu an i peust giter yy dez 
se li prestres fu eschaufez 
li preuoz fu autant ou plus 
quant il la uit par le pertus 
demener si uileinement 
li forestiers s en rist forment 
et li prestres quant il la uoit 
" or en uoi une a grant destroit 
preuoz connois tu cele la 
ge cuit qu ele tunbera ia " 
li preuoz par fu si plein d ire 
qu il ne set que il doie dire 
du duel qu il ot et de la honte 
mais n en uueil aloignier le conte 
quant dant costan l ot bien corbee 
hors de sa maison l a boutee 
et el s en ua molt correcie 
galestrot ert ia enuoie 
por amener la forestiere 
ele uint a poi de proiere 
et quant ele refu uenue 
et ele refu desuestue 
or li estuet auoir sa paie 
dant costanz salt qui molt l esmaie 
qui molt ert d anieus couine 
et plus ueluz c une esclauine 
por ce qu il la uit esbahie 
" ceste " dit il " sera m amie 
ge la foutrai eneslepas 
auoi dant costant est ce gas 
gas uos le uerroiz par tens " 
a poi qu ele n issi du sens 
quar il li uint de tel rauine 
qu il la fist uoler sor l eschine 
si l a si durement corbee 
que len poist ueoir l entree 
de bien loig qui s en preist garde 
" esgarde forestier esgarde 
or esgarde ce que puet estre 
par les sainz dieu " ce dit le prestre 
" cest mireor est asse orbe 
ele a le cul plus noir que corbe " 
li forestiers fu si plains d ire 
qu il ne set que il doie dire 
mais ce le fait reconforter 
que l un ne pot l autre gaber 
quant dant costant l ot bien corbee 
et rebaisie et estupee 
a l uis li ensaigne la uoie 
dant costant la dame conuoie 
et la fist uoler el putel 
son pelicon et son mantel 
et sa cote remest en gaiges 
molt par fu dame ysabeau sage 
toz iorz tint sa hache en sa mein 
or escoutez de son uilain 
au tonel uint se l descouri 
" por le cuer bieu que est ce ci 
qui a cel tonel enplumé 
la ou ge doi metre mon ble 
par les sainz dieu ge l ardre ia " 
lors prant le feu si l i bouta 
et cil comencent a bruller 
le tonel font ius roeler 
tuit estoient de plume enclos 
jl n i paroit uentre ne dos 
teste ne iambe ne coste 
que tuit ne fussent enplumé 
as chans fuient par zz issue 
et coutanz prant une macue 
si s en uait apres aus corant 
toz iorz lor uait ses chiens huant 
" hou hou gibier ohou mansel 
par l ame d anquetin hamel 
mon bon pere qui me norri 
n oi mais parler de teus bestes 
se g en peusse auoir les testes 
g es presentasse mon seignor " 
or ot chascun d aus grant paor 
si se painent de bien fouir 
et chiens commencent a uenir 
galosfart le chien a preuost 
les saisist as naches molt tost 
qu il enporta plaine sa goule 
li prestres ert en male foule 
quar esmeraude sa leuriere 
le saisist au cul par derrieres 
qui molt ert grant et merueilleuse 
por noient s i tenist uenteuse 
que la lisse s i ert bien prise 
por trestout l or qui soit en frise 
ne s en partist el sanz du sanc 
li prestres fu las et estanc 
si s est laissié cheoir a terre 
et costanz l est alez requerre 
atot sa macue gouesche 
weille ou non le couuint uerser 
quant il li ot les chiens ostez 
enpres les yy s est aroutez 
li preuoz auoit zz leurier 
qui aconsuit le forestier 
des naiches li traist yy braons 
ates uos plus de yy gaignons 
qui uers le preuost se hericent 
forment le mordent et pelicent 
costant i est uenuz courant 
atot zz baston cort pesant 
n en preist pas zz boissel d orge 
au preuost a sauué la gorge 
que li chien si l orent nauré 
le forestier ont adenté 
et il crie " coutanz aie 
por dieu le filz sainte marie 
ne me laissiez as chiens mengier 
jamais ne torrai toi denier " 
dant costanz les gaignons li oste 
qu il deuant auoit et encoste 
en plus de yy leus plaié 
et cil se tint a bien paié 
quant les chiens li furent ostez 
ez uos la presse qui engroisse 
tote la gent de la parroisse 
j acorent de totes parz 
et par bussons et par essarz 
por ce que mal atornez furent 
poi de lor uoisins les connurent 
deuant ce que il se nomerent 
lor mesnie les enporterent 
atot la dolor qu il sosfrirent 
mais ge ne sai s il en garirent 
mais i oi dire en la contree 
que la dame s estoit prouee 
comme preude feme et ueraie 
qui molt tost ot conté sa paie 

qui pres de moi se uorroit traire 
zz beau conte m orroit retraire 
dont ge me sui molt entremis 
qu autresi l ai en rimme mis 
com il auint trestot a ligne 
dedenz la uile de compigne 
en la uile auoit zz boriois 
qui molt ert sages et cortois 
et riches et de grant affaire 
ententis ert a honor faire 
ausi au poure com au riche 
et cil qui n ert auers ne chiche 
jl auoit zz uallet a fill 
qui maint denier mist a essill 
tant com il fu en sa ioenece 
de sa ualor de sa largesce 
palloit len iusqu an beauuoisin 
cil auoit zz poure uoisin 
qui une fille auoit molt cointe 
et li uallez de lui s acointe 
si la proia molt longuement 
cele li dist apertement 
que mielz le uenroit reposer 
s il ne la uoloit espouser 
mais se lui plaisoit qu il l eust 
a feme si com il deust 
el en auroit au cuer grant ioie 
et molt uolentiers le uorroie 
fait li uallez " ice me plaist " 
ce li pramist atant se test 
et cil reuint a sa maison 
son pere en a mis a raison 
si li a son affaire dit 
mais li peres li contredit 
et molt l en blasme et molt l en chose 
" beaus filz " fait il " de ceste chose 
te deusses tu molt bien xxx 
cele n est pas de ton affaire 
ne digne de toi deschaucier 
ge te uorrai plus sozhaucier 
que que il me doiue couster 
que ge te uorrai aioster 
as meillors genz de cest pais 
de ta folie m esbahis 
qui tel garce uels espouser 
certes on te deuroit tuer 
se iamais ior m en aparol " 
li uallez uoit que cez paroles 
li met li peres au noient 
si ne l uait de riens otroiant 
quar amors qui les siens iustise 
le uallet esprant et atise 
el cuer li met une estincele 
qu il ne pense qu a la pucele 
trois iors enpres issi auint 
qu an la uile morir couint 
la feme au riche boriois 
mais encois que passast zz mois 
puisque la dame ot esté morte 
li borgois qui bien s en deporte 
par le conseil a ses amis 
en a son pere a raison mis 
de la pucele bele et gente 
ou cil auoit mise s entente 
que ge amentui en mon conte 
et li borgois dont ge uos conte 
a tant la besoigne auancie 
la pucele a en sa baillie 
a l endemain l a espousé 
et au uallet nient n agree 
qui i penssoit et ior et nuit 
ne uoit riens qui ne li ennuit 
molt het le solaz de la gent 
molt het son or et son argent 
et la grant richece qu il a 
et iure que molt s auilla 
de ce que onques crust son pere 
sa grant richece tost compere 
longuement fu en tel pensser 
qu il ne sauoit aillors pensser 
de quoi il eust nul confort 
jl auoit robe d estanfort 
taint en graine de uert partie 
si a fait chascunne partie 
a longues queues coer cil 
li surcoz fu toz a porfil 
forrez de menuz escureaus 
molt soloit estre genz et beaus 
qui ore a le uis taint et pale 
zz ior de son ostel auale 
son chief afuble d un mantel 
deduisant ua lez le chastel 
tant qu il uint deuant la maison 
s amie et fu en la saison 
qu il fait chalt tens com en aost 
que que li griet que que li cost 
enging li couient porpensser 
qu a s amie puisse paller 
molt s i entent molt s i prant garde 
a tant une maison esgarde 
a une uielle costuriere 
maintenant passe la charriere 
si est assis sor la fenestre 
cele li enquist de son estre 
qui de maint barat molt sauoit 
si li demande qu il auoit 
qui si soloit estre enuoisiez 
et des autres li plus proisiez 
la uielle auoit nom auberee 
ja si ne fust feme anserree 
qu a sa corde ne la traisist 
et li uallez lez lui s asist 
si li conte tot mot a mot 
comment cele borgoise amot 
qui molt estoit pres sa uoisine 
s ele l en puet faire saisine 
yy liures en aura 
cele li dit " ia n i faudra 
ja ne la saura si garder 
que ne uos face lui paller 
par tens entre l uis et la terre 
alez moi tost les deniers querre 
et ge pensserai de cest hueure " 
cil cort a une huche et oeure 
ou il auoit deniers assez 
que ses peres ot amassez 
les deniers prant et si s en torne 
chies auberee tentost torne 
si li monstre yy livres 
mais il n est mie tost deliures 
encor i metra son escot 
" or me donez uostre surcot " 
fait la uielle deliurement 
et cil qui son commandement 
volt faire sanz nul contredit 
fist ce que la uielle li dit 
tant l a amors en son destroit 
et ele ploie molt estroit 
le surcot et met soz s aissele 
et puis se lieue de sa sele 
et affuble zz mantel cort 
ainsi uers la maison s en cort 
et fu a zz ior de marchie 
que la uielle ot bien agaitie 
que li sires n ert pas laienz 
" et dieus " fait ele " soit caienz 
dieus soit o uos ma douce dame 
ausi ait dieus merci de l ame 
de l autre dame qui est morte 
dont molt mes cuers se desconforte 
maint ior m a caienz honoree 
bien uignoiz uos dame auberee 
fait la dame " uenez seoir 
ma dame ge uos uieg ueoir 
quar de uos acointier me uueill 
ge ne passai ainc puis ce sueil 
que l autre dame morte fu 
qui onques ne me fist refu 
de riens que ge li demandasse 
certes se ge li commandasse 
a faire une chose molt grief 
ele en feist encois meschief 
tant ert raemplie de biens 
dame auberee faut il uos riens 
se riens uos faut dites le nos 
dame " fist el " ge uieg a uos 
c une goute a ma fille el flanc 
si uoloit de uostre uin blanc 
et zz seul de uoz pains faitiz 
mais que ce soit des plus petiz 
dieus merci ge sui si honteuse 
mais ainsi m engosse la teuse 
qu i le me couient demander 
ge ne soi onques truander 
ainc ne m en soi aidier par m ame 
et uos en aurez " dit la dame 
" quant g iere a priuee maignie " 
cele qui ert bien enseignie 
delez la borgoise s assiet 
" certes fait ele " molt me siet 
que i oi de uos si grant bien dire 
comment se contient uostre sire 
vos fait il point de bele chiere 
ha com il auoit l autre chiere 
el auoit molt de son delit 
bien uorroie ueoir uo lit 
se gisiez ausi richement 
com faisoit la premiere feme " 
maintenant se lieue la dame 
et puis dame auberee apres 
qu an une chanbre ilueques pres 
enmedeus ensanble en entrerent 
de plusors choses iluec erent 
assez i ot et uair et gris 
et dras de soie et de samis 
enpres li monstre une grant cosche 
puis dist la dame " ci se couche 
mi sires et ge lez ses flans " 
li liz si est de fuerre blans 
soz desoz une coute pointe 
la uielle ot une aguille pointe 
en zz deel en son sercot 
que ele desoz s aissele ot 
molt le tint pres de son coste 
que que la dame de l ostel 
li monstroit sa besoigne tote 
et la uielle erraument boute 
le sercot par desoz la coute 
certes fait el " des pentecoste 
ne ui ge mais si riche lit 
plus as assez de ton delit 
c onques n ot l autre ce me sanble " 
a tant issirent de la chanbre 
et la uielle toz dis sarmone 
maintenant la uielle li done 
plain pot de uin et une miche 
et une piece d une fliche 
et de pois une grant potee 
bien est la borgoise gabee 
par auberee ne l set pas 
ne sa guile ne ses baraz 
vers son ostel tost s en reuient 
du borgois dire me couient 
qui seus de la uile repaire 
si s en uenoit de son affaire 
zz petit dormir se uoloit 
desoz la coute en cel endrot 
senti le surcot bocoier 
lors le commence a sozpeser 
quar ne set que c est qui li grieue 
maintenant la coute sozlieue 
si en a tret le sorcot fors 
qui li boutast dedenz le cors 
zz coutel tres parmi le flanc 
n en traisist il goute de sanc 
tant durement fu esbahis 
" ha las " fait il " ge sui trahiz 
par cele qui ainz ne m enma " 
lors cort a l uis si le ferma 
maintenant a le sercot pris 
quar ialousie l a espris 
qui est pire de mal de denz 
dehors le remire et dedenz 
qu il sanble qu achater le uueille 
mais il n a menbre ne li dueille 
tant plains est de corroz et d ire 
" et las " fait il " que porrai dire 
de ce surcot " et dit par s ame 
que il fu a l ami sa feme 
qui son solaz ainz consanti 
que ele son coste saisi 
lors le prist et si l estoia 
et puis sor le lit s apoia 
et pense que il porra faire 
mais com plus pensse a tel affaire 
et plus li double ses ennuiz 
ainsi fu tant que il fu nuiz 
qu il uit les huis clos de la rue 
si prist sa feme et la rue 
par zz huis fors de la maison 
cele qui ne sait l achoison 
a poi n est de duel acoree 
a tant ez uos dame auberee 
qui de lui se donoit regart 
" ma bele fille dieus te gart " 
fait la uielle " que fais tu ci 
ha dame auberee merci 
mes sires est mellez a moi 
mais ge ne sai dire por quoi 
ne sai que len li a conté 
quar me faites tant de bonte 
qu auuec moi uenez chies mon pere 
auoi " fait ele " par seint pere 
ge ne l feroie por grant chose 
vels tu que tes peres te chose 
si cuideroit aucun mesfait 
qu eusses a ton mari fait 
ou uilenie de ton cors 
ou qu il t eust gitee fors 
ou qu il t eust prise prouuee 
et o ton lecheor trouee 
or est espoir li uilains yures 
jl en sera demain deliures 
mais ge te lou en bone foi 
que tu t en uiegnes auuec moi 
quar de genz sont les rues uuides 
mielz enploias que tu ne cuides 
ge te uueil rendre tot a pois 
ge te uueil rendre tot a pois 
le gueredon et le seruise 
que tot ert fait a ta deuise 
quanque tu sauras demander 
et ne te faut que commander 
que tu seras molt a celee 
en une chanbre destornee 
ou ia ame ne te saura 
jusqu a tant que tes sire aura 
trespassee tote l iuresce " 
maintenant la dame s adrece 
et la uielle a l ostel l enmaine 
" bele " fait ele " une semaine 
porras si seurement estre 
que ia nus ne saura ton estre " 
adonc s assistrent au mengier 
et la borgoise en fist dangier 
et dit que ia dieus ne pleust 
qu ele meniast desque seust 
por quoi a ceste honte eue 
dame auberee s est teue 
a cest mot de lui preeschier 
lors l a menee por couchier 
en une chanbre iluec deioste 
sor blans dras et sor bone coste 
molt l a bien la uielle couerte 
ne laisse pas la chanbre ouuerte 
ainz ferme bien l uis a la clef 
de son ostel s en ist soef 
et s en uait plus tost que le pas 
au uallet qui ne dormoit pas 
ainz torne et retorne en son lit 
molt crient que la uielle n oublit 
ce qu ele li ot en couuent 
du cuer soupire durement 
et s assiet en son lit toz nus 
puis est leuez et est uenuz 
a une fenestre apoier 
et la uiele qui son loier 
volt de chief en chief deseruir 
et le uallet a gre seruir 
ne guenchist destre ne senestre 
le uallet trueue a sa fenestre 
qui li demande quel noueles 
" g es dirai ia bones et beles 
quar i ai si t amie en mes laz 
qu auoir en porras tes solaz 
jusqu a demain enpres cest eure " 
et li uallez plus n i demeure 
que la uielle ot serui a gre 
soef auale le degre 
et puis s en uont andui ensanble 
n auoit gaires si com moi sanble 
que la borgoise ert endormie 
et cil qui desirre s amie 
se deschauce et se despoille 
" dame " fait il " et s el s orgueille 
et s el crie que dirai ge 
ouurer uueil par uostre congie 
quar bien m auez rendu mon droit 
ge te conseillerai a droit " 
fait la uielle " ua si te couche 
et se el est uers toi reborse 
que ele crie et tu yy tanz 
lieue les dras si te bout enz 
tantost com el te sentira 
la borgoise autrement ira 
maintenant la uerras taisir 
s en porras faire ton plaisir " 
li uallez est au lit alez 
si s est lez la dame coulez 
et molt soef a lui adoise 
atant s esueille la borgoise 
qui durement ert trauaillie 
quant el le sent si est saillie 
fors du lit et cil l enbraca 
et dist " bele traez uos ca 
quar ge sui uostre doz amis 
que uos auez en dolor mis 
mais tant ai fet la dieu merci 
que tote seule uos ai ci 
dedenz ceste chanbre enserree 
molt uos auoie desirree 
par foi " fait ele " riens ne ualt 
que ge crierai ia si haut 
que tost sera ci acorue 
tote la gent de ceste rue 
certes " fait il " riens ne uos monte 
quar ne seroit fors uostre honte 
quant la grant gent et la menue 
vos uerroit lez moi tote nue 
si est ia pres de mienuit 
n en i a zz seul qui ne cuit 
que i aie fait ma uolente 
de uostre cors et tot mon gre 
molt uient or mielz que soit anblee 
a ceus defors nostre assanblee 
que nus fors que nos trois le saiche " 
atant deuers lui la resaiche 
si l enbrace parmi les flans 
qu el auoit deliez et blans 
la bouche li baise et la face 
la borgoise ne set qu el face 
mielz li uient estre en repos 
que elle puet acuellir tel los 
par les uoisins et tel renom 
qu el n i auroit se honte non 
molt asoaige molt apaise 
et li uallez l acole et baise 
or sont ensanble et si font 
ce por quoi assanblé i sont 
au matin quant l aube est creuee 
s est molt tost leuee auberee 
si atorne au mielz qu ele pot 
char de porc et chapons en rost 
atant sont assis au mengier 
n i a nul qui face dangier 
ainz mengierent assez et burent 
et anbedui en gre recurent 
le seruise dame auberee 
et quant ce uint a l enseree 
que li solaus a son droit torne 
dame auberee lor atorne 
ce qu ele sot que lor est bon 
qui tot n estoit mie du son 
cele nuit ont assez soulaz 
ambedui iurent braz a braz 
onques de ueillier ne finerent 
tant que les matines sonerent 
a saint cornil en l abaie 
tantost com ot la cloche oie 
dame auberee si s esueille 
puis si se uest et apareille 
et uint au lit ou cil se gisent 
qui lor amor entredeuisent 
" or sus " fait ele " bele fille 
si en irons a seint cornille 
entre moi et toi au mostier 
des or auroies tu mestier 
que tes sire a toi s acordast " 
li uallez molt l en destornast 
mais il ne l ose contredire 
et la uielle li prant a dire 
" lai moi a mon talent ourer 
encor i porras recouurer 
a t amie et a ton deduit " 
auberee chandoiles uit 
dont chascunne ot plus d une toise 
entre auberee et la borgoise 
se sont issues de l ostel 
au mostier uont deuant l autel 
nostre dame et deuant l ymage 
auberee qui molt fu sage 
fait la dame couchier a terre 
et li desfent que de sa gerre 
ne li soit a uaillant yy noiz 
la uielle ot faites yy croiz 
les chandoiles que el auoit 
en une lanpe ou feu ardoit 
a alumé de chief en chief 
l une des croiz li met au chief 
et l autre as piez et l autre a destre 
et la quarte mist a senestre 
puis uient a lui si l aseure 
" n aiez de paor nule cure 
et gardez comment qu il auiegne 
ne uos mouez tant que reuiegne 
ainz gisez ci endementiers 
dame " dit ele " uolentiers " 
ainsi la dame iluec s atorne 
et la uielle sa uoie torne 
a l ostel au borgois tot droit 
qui dolenz por sa feme estoit 
si qu il ne se set conseillier 
et cele por lui esueillier 
vint cele part et hurte et boute 
et cil qui oreille et escoute 
qui molt uosist tel chose oir 
dont il se poist esioir 
tantost son huis ourir commande 
et dame auberee demande 
maintenant qu ele entra laienz 
" ou est " dist ele " li noienz 
li failliz li mal ensaigniez 
dame auberee bien uiegnoiz " 
fait il " que uolez a cest eure " 
cele a respondu ne demeure 
ge te dirai lasse mon songe 
anuit songai zz molt grief songe 
que de poor m en esveillai 
vesti moi et aparellai 
que du songe fui esbaie 
au mostier dedenz l abeie 
tres deuant l autel nostre dame 
jlueques ui gesir ta feme 
deuant l autel tote estandue 
tote en ai esté esperdue 
quar ge ne sai que ce puet estre 
au chief au pie destre au senestre 
yy chandoiles iluec ardant 
jluec ui ta feme gisant 
deuant l autel a oroison 
trop en as fait grant mesprison 
si en batras encor ta goule 
j deust ele estre si seule 
feme qui si bele forme a 
de la mein dieu qui te forma 
soies tu seignie auberee 
g en sui tote desesperee 
si le tieng a molt grant merueille 
de cest affaire qu ainsint ueille 
de ce tendrun qui hier fu nee 
qui deust la grant matinee 
caienz dormir soz sa cortine 
et tu l enuoies as matines 
as matines lasse pechable 
de la mein dieu esperitable 
soie ge " dit ele " saignie 
et benoite et porseignie 
uielz la tu faire papelarde 
mal feu et male flamme l arde 
qui iuesne feme ainsi enuoie " 
ainsi la uielle le desuoie 
du mal pensser que ses cuers ot 
se ne fust ce por le sercot 
ja n i penssast mais se bien non 
mais toz iorz ert en soupecon 
fait li borgois " dites uos uoir 
leuez sus si porrez ueoir " 
fait la uielle " se ge uos ment " 
cil se lieue deliurement 
que n a cure que plus i gise 
andoi s en uienent a l yglise 
si comme l ot dit auberee 
jluec a sa fame trouuee 
que la uielle li ot retrait 
et li borgois uers lui se trait 
par la mein contremont la drece 
puis li a dit que par yurece 
a il fait tele mesprison 
endui en uienent en maison 
si se couchierent derechief 
la borgoise cueure son chief 
qui de dormir auoit talent 
molt li est poi du maltalent 
que ses sires auoit eu 
quant il n en a riens plus seu 
et li mariz d autre part cuide 
que sa feme ait la teste uuide 
et de ueillier et de plourer 
et que puis ne fina d ourer 
deuant l autel et nuit et ior 
et depria por son seignor 
ainsi lez sa feme se iut 
li borgois tant que ior parust 
que li soulaus en haut se hauce 
li borgois se uest et se chauce 
et laist sa feme qui se gist 
maintenant de son ostel ist 
et saigne son uis et son cors 
et dame auberee saut fors 
et s escrie a haute uoiz 
" yy sous la ueraie croiz 
yy sous dolente chaitiue 
or ne me chalt que ge plus uiue 
dieus ge sui trop maleureuse 
yy sous lasse doleruse 
or m est il trop mesauenu " 
estes uos le borgois uenu 
dame auberee ueu l a 
si crie encor et ca et la 
" yy sous lasse yy sous 
or uenra caienz li preuoz 
si prandera ce pou que g ai 
yy sous lasse que ferai 
yy sous et ou les prandrai 
c est le songe que ge songai 
dites moi se dieus uos aist " 
fait li borgois qui s esbahist 
" por quoi uos faites si grant duel 
par mon chief " fait ele " mon uuel " 
fait ele " ge le uos dirai 
ja de mot ne uos mentirai 
zz uallet uint ci auant hier 
por recoudre et por affaitier 
si me bailla zz sien sercot 
que ronpu ot a un escot 
ne sai yy escureus ou yy 
ge le pris si m alai esbatre 
atot le sercot recousant 
c un poi me sentoie pesant 
ainsi atote ma couture 
m en issi par mesauenture 
celui ior fors de mon ostel 
mais cheu m est de mon chetel 
quant ge ai mon surcot perdu 
dont i ai si mon cuer esperdu 
que ge ne sai ou ge me sui 
que ferai se ge ne m enfui 
que ge n en sai nul autre ensaigne 
ne ge ne truis qui le m ensaigne 
len le me uelt ainsi noier 
g en ferai escommenier 
diemenche a toz les mostiers 
jl ne m estoit or nus mestiers 
de receuoir si laide perte 
beaus sire or oez chose aperte 
se dieus me doint ueoir noel 
ge laissie pendre mon deel 
auuec l aguille en cel surcot 
dont ge sui lasse a tel escot 
s ainsi rendre le me couient 
et li uassaus chascun ior uient 
si m angoisse et si me demande 
yy sous et li surcoz rende 
mais de rendre sui esgaree 
or me dites dame auberee 
fustes uos pieca en maison 
oil sire par achoison 
d auoir zz petit de relief 
que ma fille auoit mal el chief 
ce fu auant hier or me menbre 
la dame trouuai en sa chanbre 
qui ilueques pignoit son chief 
en zz lit ui de chief en chief 
estandre une coute pointe 
onc de mes elz ne ui si cointe 
tant i musai iluec de ioste 
que m endormi sor cele coste 
et que la dame se leua 
qui uolentiers m apareilla 
ce que demandé li auoie 
et lors si me mis a la uoie 
ainsi icelui ior auint 
mais ne sai lasse que deuint 
le sercot fors tant que ge fuse 
que ge l oubliai sor la cousche " 
quant li borgois ot les noueles 
molt li furent plaisanz et beles 
mais se il trueue le deel 
onc n ot tel ioie en son ae 
com il aura se il le trueue 
tart li est qu il uoie la prueue 
a tant a son ostel s en uait 
vne huche oeure fors l en trait 
le surcot que il ot charchié 
et quant il trueue atachié 
le deel a tote l aguille 
qui li donast trestote puille 
n eust il pas ioie graignor 
" par dieu " fait " il le mien seignor 
or sai ge bien certainement 
que la uielle de riens ne ment 
que i ai trouuee la costure " 
ainsi fu liez de s auenture 
li borgois et bel s en deporte 
et dame auberee raporte 
son surcot si s en deliura 
ainsi la uielle deliura 
le borgois de mauuais pensser 
que puis ne se pot apensser 
quant il du surcot fu deliures 
et cel ot les yy liures 
bien ot son loier deserui 
tot yy furent en gre serui 
par cest flabel uos uueil monstrer 
por poi puet on feme trouuer 
qui de son cors face meffait 
se par autre feme ne l fait 
tele est bien en sa droite uoie 
se feme uelt qui la desuoie 
qui seroit nete pure et fine 
ainsi nostre flabeaus define 
