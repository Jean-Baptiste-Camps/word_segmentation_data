par bon semblant et par bel dire 
sevent aucun felon plain d ire 
autrui soprendre et dechivoir 
et cant ilh sevent de ce voir 
dont ilh sont de savoir engrant 
mais n aront bien s aront en grant 
anuit et en grant deshonor 
mis ches cui offroient honor 
por ce ne seit on mais cui croire 
ke li faus ne vuelent recroire 
de lor traison porchachier 
les loiaus font si deschachier 
ainsqu il soient de riens creu 
ke teil travalh lor sont creu 
k il n ont repos ne jor ne eure 
de pener a ce k al deseure 
puisse lor loialtes monter 
si con fist chil dont velh conter 
ilh avint c une gentis dame 
n avoit plus bele en un roiame 
ne plus large ne plus cortoise 
contesse n estoit ne duchoise 
mais ele estoit de haut parage 
prise l avoit par mariage 
uns bachelers de bon afaire 
laiens avoit moult grant repaire 
de chevalers car riches ere 
cortois et larges despendere 
il n estoit mie tornoyeres 
mais ilh estoit bons herbegieres 
en grans mangiers et en grans dons 
despendoit le sien li preudons 
de ses voisins avoit bon pris 
en cele marche avoit pris 
et criét un tornoiement 
laiens prisent herbegement 
troi chevalier qui i aloient 
d amis et d avoir moult valoient 
li dui et ausi de proece 
mais li tiers n ot pas grant richece 
de certe n avoit k aus tornois 
dous cens livrees ne tornois 
ne li eschapoit k il n i fust 
il ne cremoit acier ne fust 
cant ilh avoit la teste armee 
tot troi ont la dame enamee 
u ilh l ont fausement proyee 
la dame s amor otroyee 
n a a nul d iaus ne escondite 
nonporcant mainte raison dite 
li a li plus riches des trois 
por s amor se fait mult destrois 
lui et son pooir li presente 
" ha " dist ilh " duce dame gente 
mon cuer mon cors ma mort ma vie 
sor vos voloir n aroie envie 
de moi greffre lessier sechier 
mors sui et se dame se chier 
ne m aveis tantke m amor prendre 
vuelhiés sans vostre au mains rendre 
car vostre amur ne requier mie 
petit vail por avoir amie 
si bele si bone et si sage 
dame humiliés vo corage 
tant qu ensi soie recheus 
por vos serai si preus veus 
k en cortoisie et en largece 
florirai et en grant proeche 
s a vos sui par vo gre amis " 
chascons des autres douz a mis 
son cuer sa pensee et s entente 
au faire proyere ausi gente 
al miez qu il sorent l ont requise 
et la dame fu si aprise 
ke sagement s en departi 
au matin sont d iluec parti 
car l endemain dut tornois estre 
a son hostel et a son estre 
ala chascons teil qu il l avoit 
la dame qui asseis savoit 
de bien un sien blanc chanse a pris 
a son escuier bien apris 
en cui avoit mult grant fianche 
a fait do chanse delivrance 
et li dist k al tornoi en voise 
purement et sans faire noise 
" a cel chevalier le me livre " 
et li noma " di lui se vivre 
vuet si qu il dist en mon service 
demain veste cest chanse riche 
al tornoi sans autre armeure 
fors son hiame et chacheure 
de fer et espee et escut 
si le prent et ilh l a vestut 
al tornoi ensi faitement 
retorne a moi isnelement 
s ilh ne le prent va a celui " 
son non li dist " di li que lui 
envoie cest chanse en tel guise 
ke je a cestui te devise 
s il ne l rechoit al tiers le porte 
c est chil qui parla a la porte 
huy main a toi derrainement 
de par moi di li ensement 
k aus autres douz t ai rové dire " 
chil prent le chanse atant s atire 
vers le tornoi acuet sa voie 
celui le balhe u on l envoie 
sens mesprendre dist son message 
li bachelers rechut le gage 
et dist k al tornoi s en parra 
tant fra d armes c on en parra 
por l amor de sa dame chiere 
un poi apres baisant la chiere 
entre ses compagnons repaire 
paors li palist son viaire 
tant crient la jornee et resongne 
proesche li dist et tesmongne 
c on ne doit pas avoir sans paine 
amor de dame soveraine 
amurs de fausete l encuse 
cant le voloir celi renfuse 
a cui si amis se faisoit 
s il rent le chanse ilh mesfaisoit 
paors le revient assaillir 
et li dist k a l amor faillir 
le covient coment qu il en prengne 
s il avient ke le chanse prengne 
mors est si a l amur fara 
ne l prende pas mies li venra 
qu ilh vive et a amie failhe 
ensi est ses cuers en batailhe 
et ne seit u laisier u faire 
en la fin paors tant le maire 
ke le chanse al valet rendi 
al secunt chevalier tendi 
li escuiers la main et donne 
si que ne s en perchut personne 
en teil guise et en teil maniere 
le rechut et renvoie arriere 
ke chil devant le renvoia 
l escuiers le chanse ploia 
al tierc chevalier est venus 
et li offre la retenus 
est li chanses mult liement 
et dist ke le comandement 
la dame volentiers fera 
do chanse miex armeis sera 
ke de nule arme qu il avoit 
son palefroit dont plus n avoit 
done a l escuier si li rueve 
ke lues u ilh sa dame trueve 
ke de par lu grasces li rende 
do bel don et qu ele en gre prende 
ce qu il porra d armes ens faire 
la nuis s en va li jors esclaire 
hiraut crient " lachiés lachiés " 
li chanses estoit enbrachiés 
do bacheler estroitement 
baisiét l avoit mult dolcement 
plus de milhe foies la nuit 
et dist bien anchois qu il annuit 
fera ens d armes tel jornee 
c onques ne fu a nul jor nee 
dame por cui tele fuist faite 
mult s esjoist et se rehaite 
et loie amors quant tant l oneure 
coardise en cui paurs neure 
li ramentoit d achier les brans 
dont ilh avra trenchiés les flans 
" des espales et des costeis 
onques mais ne rechut coz tez 
bachelers con rechiveras 
ta proeche deceveras 
por la biele et por truferie 
morte est ta chars t ame perie 
dieu et le siecle pers ensamble " 
toute sa chars fremist et tramble 
de ce ke paurs li raconte 
mais ses cuers noiant n i raconte 
a cui coute riens la besongne 
amors li dist et li tesmongne 
k al chanse vestir aquerra 
tel joie qu autre ne querra 
ele li moustre conpangnie 
de bele dame et d ensengnie 
duz regars acolers biaz rires 
et baisiers ki n est pas li pires 
sage parler et enbrachier 
s en doit faire sa char achier 
por tant de desduis rechivoir 
or perchoit ilh que decevoir 
le vuet paurs et coardise 
d autre part proeche l atise 
et li dist que s ensi astoit 
ke ilh le chanse ne vestoit 
c a blame li saroit torné 
s il avoit son cors atorné 
si k avoir ne peust grevance 
por cop d espee ne de lance 
petit pris d armes doit aquerre 
mais s il est en pieche de terre 
mal montés a pou d armeures 
et il ose colees dures 
rechivoir et son pooir rendre 
s il ne fait fiancher ne rendre 
autrui por ce ne pert ilh mie 
pris d armes ne grasce d amie 
se si jugor jugent droiture 
ensi proeche l asseure 
et de bien faire li enorte 
amors l enhardist et conforte 
tant ke del chanse li changiers 
al plus tres fort haubert d angiers 
ne li plairoit et se seiust 
k a sa dame aussi bien pleiust 
ke le chanse avoir vestu 
trop a a l armer arestu 
ce li samble les chauces lace 
l espee chaint l escut enbrache 
monte a cheval son elme aprise 
por pou ke ses estriers ne brise 
si s afiche sus a l esmuevre 
por sa dame tel cuer recuevre 
k ilh ne crient mort ne bleceure 
vers son content tot l ambleure 
s en va en l escut enbuisiés 
ses contraires a si buisiés 
al branc d achier et tant malhiés 
de lor escus a detalhiés 
lor habiers ros et enbarreis 
lor hiames ja ert debarreis 
ses chanses et mult depechiés 
et s ert ses cors forment blechiés 
mais li cuers noient ne s esmaie 
il ne sent angoisse de plaie 
ki li soit a l espee faite 
tout ades a la main entaite 
de lui al branc asseurer 
se ses cors peuist endurer 
ce que li cuers oisaist emprendre 
tous les covenist a lui rendre 
alés est en la plus grant presse 
de cos mengier son chanse anesse 
et d autrui armes paist s espee 
tant a le char par lius copee 
ke tous li chanses en sanc bangne 
chascons ki l aperchoit l espargne 
mais ce n est pas par son voloir 
ce li fait plus le cuer doloir 
k ilh ne trueve ki sor lui fiere 
ke de ses plaies le haschiere 
de content en content s acointe 
ades li membre de s acointe 
ki le chanse li ot tramis 
bien s est maintenus con amis 
tant fu ferus et tant feri 
que mult de sa force peri 
par tot le tornoi l aventure 
conoist on qu il n a armeure 
forsque le chanse seulement 
en trente lius crueusement 
fu navreis mais ne recroit mie 
toute jor maintient l eskermie 
tantke li tornois fu espars 
on li done de totes pars 
le pris do tornoi et en voie 
chascuns a l hoste le convoie 
il fait ses plaies remuer 
por mal qu il ait ne peut muer 
ke ce chanse garder ne face 
tout ensi ne vuet oster tache 
ne le donroit por tot a perdre 
ce jure ilh par le roi celestre 
chascuns ki l ot mult s en merveille 
li escuiers soi rapareilhe 
ki le chanse avoit aporté 
a sa dame a mult enorté 
k ele pense do chevalier 
ki por s amor est contalhiés 
tant qu il a del tornoi le pris 
mais tant a le cors entrepris 
de plaies ke niens est de vie 
" lasse " dist ele " s ilh devie 
je serai de sa mort copable 
il a mies fait son dit estauble 
ke li autre dui qui plus dissent 
dame " fait chil " le chanse prisent 
mais ne l oserent retenir " 
l escuier fait sovent venir 
la dame al chevalier playét 
tout son despens li a payét 
et son amur li a donee 
chis dons a la plaie sanee 
al chevalier ki plus li grieve 
por un petit k il ne se lieve 
contre le duch cop desiré 
li autre dui sont mult iré 
cant ilh le chanse refuserent 
en lor cuer forment s en blamerent 
non pas sor tot por le damage 
de l amor de la dame sage 
mais por ce ke mains sont hardi 
ke chis qui del prendre enhardi 
chascons se tient a enganeis 
li bachelers fu pres saneis 
des plaies k al tornoi a prises 
li maris a la dame aprises 
avoit beles cors a tenir 
encor les voloit maintenir 
car pas n iert apovris d avoir 
il li prent volenteiz avoir 
sor son fiez et sor ses tenures 
festes de jostes d aventures 
tant porcacha qu eles i furent 
toutes planieres huis jors durent 
apres i out tornoiement 
la out doné main parement 
et main mangier cortois et riche 
li bachelers n ot pas cuer niche 
ki a la dame estoit maris 
largece amoit plus que paris 
n amaist onkes nul jor helaine 
cort tint ki ne fu pas vilaine 
tot chil qui vorent i mangierent 
et orent quantqu il sohaidierent 
tantke por boire et por mangier 
la feme al seignor del mangier 
servi o li maintes puceles 
li chevaliers playés noveles 
sout ke la dame sert a tauble 
a sa cort ki est honerauble 
son chanse erranment li renvoie 
par son escuier et li proie 
ke por l amur de li le veste 
tantk ele ait servi a sa feste 
desore toz ses paremens 
ce li ert mult aligemens 
li escuiers le chanse a pris 
a la dame com bien apris 
dist son message sans mesprendre 
la dame tent sa main por prendre 
le chanse ki mult ert solhiés 
et dist por ce qu il est molhiés 
dou sanc a son ami loiaul 
tient ele a parement roiaul 
le chanse car ors fins ne pieres 
ne poroient estre si chieres 
ke li sans dont ilh estoit tains 
et dist ke le vestiroit ains 
k ele tenist vin ne viande 
puiske ses douz amis li mande 
lors l acole de bon corage 
apres le vesti or ne sa ge 
li queis d iaus dous fist plus grant choze 
l uns por l autre chascons l en cose 
de trestoz chiaus k ele a servi 
et dient k ele a deservi 
c on li face grant desonur 
car ele l a pour faire onur 
a aucun chevalier vesti 
il sevent bien trestot cesti 
ke ses sires ne porsuit armes 
trestot pleurent a chaudes larmes 
por ce que hors del sens le quident 
cant ont mangié sa sale vuident 
es gardiens vont esbanoiier 
la dame al chanse reploiier 
et al regarder met s entente 
mult en fu a son seigneur ente 
mais ilh ne fist semblant ne chiere 
on ne l en vit muer maniere 
ne mains parler ne mains taisir 
or prie jakes de basiu 
as chevaliers et as puceles 
as dames et as damoisieles 
et as chevaliers ensiment 
k il fachent loial jugement 
li queis d iaz fist plus grant emprise 
u chil qui sa vie avoit mise 
en aventure aimant sa dame 
u cele ki honte ne blame 
ne cremi tantke lui irer 
por s amor s ala atirer 
del chainse si c ai dit deseure 
jugiés droit k amurs vos honeure 
chil qui a grant tresor en garde 
se doit pener si qu il le garde 
k ilh n i ait damage ne honte 
et k ilh em puist rendre bon conte 
a celi qui li fait garder 
puisqu il a le clef a garder 
il doit par droit rendre l avoir 
s il le pert por son non savoir 
ce puet on en main lieu prover 
dont se doivent bien esprover 
li haut tresorrier precieus 
del digne tresor glorieus 
de la foi garder si qu il doivent 
car la saintime orde en rechoivent 
ki chevalerie est clamee 
de deu et del monde est amee 
la u est a droit maintenue 
car elle est de par dieu venue 
et faite par son mandement 
por son tresor nomeement 
garder si qu il le puisent rendre 
car chevalier a voir entendre 
sont li tresorier de la foi 
et tresorrie qui defoi 
met c on ne puet mie venir 
al tresorrie as mains tenir 
sans brisier u sans defermer 
et si vos os bien afermer 
k ilh sont partie del tresor 
si dirai se je puis tres or 
en avant k est la tresorie 
c est chars de bachelers norie 
en couz d espees et de haces 
de glaives de dars et de maches 
a l auwe de grant porriere 
de son hyame por la lumiere 
bagnie en sanc et en suour 
cuchie en paine et en puour 
de mors et de flairant bruine 
del chiel a chambre et gordine 
s a couce de terre fouoite 
mais tant la venue couvoite 
des anemis que sa sofrance 
en met aukes en obliance 
si a de son haubert linchuel 
et de cors cheval berchuel 
s est covers d orage et de ploeve 
de galee et de noif se trueve 
tant blanc car ilh n a autre tente 
contre soleil contre tormente 
ke son escut dont ilh se cuevre 
tresorrie de si fort oevre 
ne porroit estre desconfite 
por ce l a diex por lui eslite 
et por garder ses bons amis 
bachelers qui a ce a mis 
son cuer doit bien en pris monter 
car j ai sovent oi conter 
qu il ne doit pour el le branc caindre 
mais mes sens ne poroit ataindre 
cantke l espee senefie 
s en dirai ce dont je me fie 
et croi ja repris n en serai 
au pumel encomencerai 
ki par raison doit touz rons estre 
de ce ne dout ne clerc ne prestre 
k ilh m en puissent a droit reprendre 
la rondece done a entendre 
le monde et quant qui y repaire 
dont chevaliers doit estre maire 
et sire et avoir en sa main 
si les doit al soir et al main 
et a totes eures del jour 
soccurre et aidier sans sojor 
contre chiaus ki lor font grevance 
c est del poing la senefiance 
et il le doivent honorer 
et gaangnier et laborer 
tant qu il ait ce qu il a mestier 
puisqu il les sert de son mestier 
ilh le doivent do leur servir 
car ilh le seit bien deservir 
a ce qu ilh les fait en pais vivre 
trop aroient li bon de cuivre 
ki mavais lairoit covenir 
a la pugnie voel venir 
ki a bon senefiement 
c est qu ele nul maniement 
ne doit avoir fors de tel home 
ki en sache le loi de rome 
defendre con clers par parole 
et ses anemis en afole 
partot u ilh les puet trover 
ce puet on en mains lius prover 
par les heus dont li crois est faite 
par la crois est li crois atraite 
ke li chevaliers doit defendre 
et encors nos done a entendre 
li crois justice car no pere 
jesus i soffri mort amere 
et s i mist son cors a justiche 
s est drois que chevaliers justiche 
ses nuisars car le crois en porte 
dont mauvaiste doit estre morte 
si ke mors en fu li pechies 
dont adans nos ot entechiés 
par le commant qu il trespassa 
mais diex en crois nos respassa 
par le char dont il prit vesture 
ce senefie la hodure 
et que dirai des douz taillans 
li uns dist k aspres et taillans 
soit bachelers de pris aquerre 
et des anemis dieu requerre 
mort ne crieme ne aime vie 
ains face tantke deservie 
ait l amor dieu et grasce a monde 
cant il voit ke li os abonde 
et a masse des anemis 
et ilh a le hyame mis 
et bien d armes son estovoir 
il doit le pie delivre avoir 
ke levriers encachant al plain 
ensi doit ilh ferir al plain 
des esporons menuement 
tantke cheval si roidement 
face curre ke les rens coupe 
noise de tabors ne de troupe 
et de couz cliketis d espees 
sor ces armes dures temprees 
et li desirs de bien ovrer 
li font hardiment recovrer 
et li donnent cuer de lyon 
el renc quant il voit ke li hon 
passe devant lui qui l esgarde 
por ce c un poi por lui coarde 
cort li lyons a l home sore 
ensi bachelers s esvigeure 
et enorguelhe ou taz ou caple 
u chascuns de l espee caple 
et fiert de dars et de gisarmes 
et ke fait sa char rassembler 
a la char d asne a l asembler 
k ilh ne crient coz travailh ne paine 
ne fais porter mors ne samaine 
ne pointure de l aguilhon 
bras ait k eles d emerilhon 
isnel et puing plus dur que pire 
d aimant et en tel maniere 
k aimans tient fer et achier 
ne covient do poi detachier 
del bacheler chose qu il tiengne 
en l enstour ades li souviengne 
por coi ilh a chainte l espee 
cuers d anemis et foie espee 
et tranche haubers et hyames 
testes et bras et puins et pames 
et espande sanc et cervele 
en liu d oir son de viele 
fait ilh anemis dieu crier 
et sans confesse devier 
si que li renc en aclarissent 
et que li plus preu le guenchissent 
et le resongnent plus que foudre 
enivreit de sanc et de poudre 
le quident tot si enemi 
tot partot fait les rens fremir 
et desonfit tot la u il torne 
ses anemis broie et atorne 
a sause de sanc destempree 
si ke joinchie en est la pree 
entor li derier et devant 
n i a si hardi ki se vant 
de lui desconfire et abatre 
por un cop qu il donne en a quatre 
la rechoit paiement moult riche 
mais il fait forte tor massiche 
de son hyame et mur de l escut 
la n a pas sans travailh vescut 
do branc fait flece de periere 
do poing et de l espee pirre 
dont ses anemis acravente 
mors et afoleis les adente 
si ke li plus hardis s esmaie 
chil a droit a c est cose vraie 
de l espee prise chainture 
chil a droit a solonc droiture 
chainte l espee a un taillant 
chil garde le tresor vaillant 
si en puet a dieu conte rendre 
et s il puet l autre tailhant prendre 
k ilh soit justechieres loyauz 
je di qu il est a deu roiaus 
et coment loiaus justechiere 
ke por avoir ne por proyere 
ne por amour ne por hainne 
por suer por frere por cousine 
por molhier por pere por mere 
ne por paur de mort conpere 
k ilh vueilhe de nul les ployer 
le tort ne le droit desvoyer 
ains mete chascun a sa voie 
tort a tort droit a droit avoie 
les mavais mete en grant destrece 
les bons garde c on ne les blece 
s ara l espee toute entire 
bien l oze par verite dire 
en son dit jakes de baisiu 
ke bon justecier font paisiu 
le siecle et en levent l ordure 
et cui diex ne donne aventure 
k il puist avoir les douz talhans 
s ait l unc si n iert pas mains valhans 
ains iert de moult de gens prisiés 
et de deu se ilh n est brisiés 
u par promettre u par doneir 
car s on li voit abandoneir 
son cuer a avoir recevoir 
maintenant co vos di por voir 
iert sa justice defolee 
ensi con l espee afolee 
u on a petit de fiance 
dit vos ai la senefiance 
de l espee lonc mon savoir 
diex le doinst toz princes avoir 
plusor sor l 
ont fait biaz dis car il i a 
matere por toz biens retraire 
mais je ne sent en mon afaire 
tant de sens ne de hardiment 
ke j enpresisse nullement 
fors sor maria a gloser 
car je ne saroie exposer 
trestoz les biens con il i a 
por ce vuelh je acomenchier 
sor qui est promiere letre 
de maria si vuelh tot metre 
mon cuer et mon entendement 
tant que dou senefiement 
des lettres de marie faire 
puisse tel dit qui doie plaire 
est la lettre promeraine 
ki pas ne mostre chose vaine 
ains mostre moieneresse estre 
entre moi et le roi celestre 
cui je guerroie sans raison 
chascun jor li fai traison 
car moi li tolc qui siens deuvise 
estre se tant de bien euvise 
ke le sens mesise a oevre 
k ilh m a presté naie mais oeuvre 
mon cuer a rechoivre pechies 
s en est mes cors forment blechiés 
et l arme n en est pas delivre 
pechies et anemis enivre 
si qu il m ont fait le bien laissier 
et me font al mal eslaissier 
si vos proi roine et contesse 
ke vos soiés moieneresse 
por moi envers le roi celestre 
car par raison le deveis estre 
non pas por ce que je vos aie 
servie de quoi je m esmaie 
mais por ce k le demostre 
de vos non fait promier no mostre 
une a trois trais trestoz drois 
tenans desore par tos trois 
le promier trait vueil comparer 
a vo fil qui por reparer 
la voie k adams fist hisdeuse 
soffrit en crois mort dolereuse 
li moiens trais ch astes vos dame 
a cui je renc et cors et ame 
li tiers trais ce sui je pechieres 
ki vos torne le dos derriere 
ne vos ne vo filh ne regarde 
d aler a mon torment ne tarde 
ne ja n i quide a tens venir 
mais vos me deveis retenir 
dame qui le moiene asteis 
defendre des grans tempesteis 
de quoi li anemis m assaut 
il vuet ke je face un teil saut 
ou bras u jambe briseroie 
si que retorner ne poroie 
se je estoie sailhis jus 
dame or n asteis mie sus 
pechiet se ne me releveis 
une de vo mains me doneis 
tenir et vo duz fiz de l autre 
vendeis li por bon drap mon fautre 
por bienfais vendeis mes pechies 
et tot le role en depechiés 
si que neis uns n en ja pere 
priés vo duc fil et vo pere 
k ilh ne laise perir ne perdre 
moi por coi ilh laissa aerdre 
son cors az faus juis et pendre 
chil doit bien tenser et defendre 
ce qu il de son saint sanc rescoust 
car la chose qui a grant coust 
est gaangnie et acquise 
doit asprement estre requise 
cant on le vuet tolir par force 
dame li anemis m enforce 
et dist qu avuec lui m enmenra 
mais se deu plaist ja n avenra 
dame ke por moi ne plaidiés 
et k a cest besoing ne m aidiés 
ke l anemis ne me confonde 
car qui est letre seconde 
de vo non senefie aie 
contre l assaut et l envaie 
de l anemi qui trop m encombre 
il me voet por soleil vendre ombre 
et por clarte tenebres vendre 
dame je ne me puis deffendre 
se ne m aidiés car ilh m avuele 
il m assaut de pensee vuele 
si m a al cuer trait parmi l uel 
un quarel empené d orguel 
si qu entor moi nului ne prise 
apres me fiert de convoitise 
c est une espee si taillans 
k ele abat les plus haus saillans 
de haut en bas m a abatu 
dame et si m a sovent batu 
de glotenie et de luxure 
c est une espee et aspre et sure 
ki trence et ront cantk ele ataint 
m arme et mon cors m a ja ataint 
en noir ki soloie blans estre 
as murs et as tors de mon estre 
jete li peurire d envie 
je ne sai u tenser ma vie 
si m assaut et en tante guise 
et ma maisons est si esquise 
ke n ai vitalhe a un jor vivre 
non a une heure et se je livre 
moi et mon chastel a tel home 
il m ocira ce est la some 
et se je remain sans vitalhe 
morir m estuet coment qu il alhe 
car de nului n atens secors 
dame s afui a vos le cors 
ke vos m aidiés si que deveis 
et moi et mes murs releveis 
et k assaus ne m i puist grever 
kar dist que relever 
deveis trestous les abatus 
par ce sui a vos enbatus 
ke vos estes l escueresse 
et entirement restorresse 
dou meffait dont eve mesprist 
cant a l arbre la pume prist 
ke diex li avoit deffendue 
par vos li perde et li damage 
or ai sor ce mesme iretage 
ki bien me fu par vos rendus 
tant de fols despens despendus 
ke je l ai reperdu arriere 
s a vo filh ne faites proyere 
ke la dete k ai acreue 
tantke je l aie descreue 
me mete a petis paiemens 
car se j aloie as jugemens 
ja mais verge ne pie ne roie 
de mon iretage tenroie 
si n ai de sentence oir cure 
ains vo proi vierge nete et pure 
ke vous prendeis escut et lance 
tantke je raie la tenance 
ke li anemis m a tolue 
trenchant espee et enmolue 
me presteis ke vaincre le puise 
car entor moi ades s enbuise 
et me gaite por moi sosprendre 
et si tent sa main por moi prendre 
et me met fors del droit sentier 
dame je n ai sor moi entier 
orelhe ols lengue ne boche 
cuer piet ne main dame tres duce 
ke n i soie ferus a mort 
si tres crueusement m amort 
de ses ors dens envenimeis 
ke se jus de moi ne limeis 
tout ce venin et cele ordure 
jamais por paine ne or dure 
n iere garis ne respasseis 
comandeis li qu il soit lasseis 
de moi enchachier et malmettre 
car ki est la quarte lettre 
de vo non mostre comandise 
ke vos aveis en tote guise 
ensi k enperris doit avoir 
vos aveis en vo main l avoir 
dont on achate l ongement 
de cui chil qui ont longement 
languit sunt garrit et sané 
par vos sunt purgié et vané 
tout chil qui de cuer vos reclaiment 
dont sont fol chil ki ne vos aiment 
por moi le di commanderesse 
ki onques ne vos ting promesse 
k a nule fois vos promesisse 
plus vos doi ke ne peuisse 
payer se ma terre vendoie 
ne se tote le vos rendoie 
si vo pri ke me respitez 
tantk envers vos soie aquitez 
de la paine k ai deservie 
presteis moi espasse de vie 
tant qu en cest siecle payer puisse 
ce ke je doi k en l autre truisse 
m arme de pechie nete et pure 
kar li anemis plains d ordure 
a fait que je porte m essengne 
por ce qu il vuet c on me mehange 
et k a lui dites qu il m enmaine 
par dedens sa prison vilaine 
u nus n a merchi qui i entre 
proyés adont fruit de vo ventre 
et nos aidiés que nos ne sommes 
pris en pechies en quoi vivomes 
ains nos presteis vie et espasse 
por ke chascuns s arme respasse 
de la plaie a vie contraire 
car par raison le deveis faire 
cortoise debunaire et france 
car nos en fait demostrance 
ki de vo non est vois derraine 
por ce secont virge plaine 
d umilite et de concorde 
me deveis vos coper le corde 
dont je suis asprement loyés 
si vos pri que me desloyés 
et qu amenuisiés la grant dete 
ke j ai envers vo duc fil faite 
si que por le marc prende malhe 
planez et l escrit et le talhe 
en quoi mes detes sont escrites 
si que jamais ne soient lites 
car por payer ai por monoie 
ma terre en tote ordure noie 
il n y croist fors herbes savages 
chardons orties joins marages 
tant i a esté en jussiere 
k ele est devenue bruiere 
si n i croist nus biens n i repaire 
fors savagine de put aire 
ki mon cuer me vuet devorer 
cant j i entre por laborer 
dame si n iert ja laboree 
sans vos car si est enborree 
k entrer n i puet hace ne bece 
et si est si dure et si sece 
que on i pert quanc on i seme 
s arosee n est de vos dame 
laborage ai trop mal asiu 
por ce vient jakes de baisiu 
a vos que sa terre arroseis 
car ses tres n est mie roseis 
ne biaus ne nes ne douc flairans 
ains est en pechies repairans 
ki le fait flamer et puir 
dame si m estuet afuir 
a vos k a vos me volhiés traire 
tres duce vierge de bun aire 
