per bon aur ici comance , u non de deu , li abrejance de l ordre de chevalerie comant doit estre estaublie . 
faite fu per noble home et saive c on apeloit vegece flaive . 
per quatre livres devisez le troveroiz , s avant lisez . 
li premiers livres nos ensoingne , vegeces flaives le tesmoingne , et eslire las jovanciaux et especiaulmant iciaux das quex leus et das quex contrees , as quex seront armes donees ; 
et quex chevaliers on doit prandre a l usaige d armes aprandre ; 
comant on las doit aprover , si c on puisse a aux recovrer au grant besoing per la vaillance que lor donra acostumance . 
li secons livres si devise ou quel contient , per grant maistrise , la costume et la bone vie de l anciainne chevalerie et comant lon doit sant doner as janz a pie , et aux ordoner . 
li tiers livres si nos espont , qui point de fauble n i apont , las ars , las choses covenaubles qui sont bones et profitaubles as batailles et a la guerre c on fait et doit faire per terre . 
li quarz livres apres reconte chose vraie et qui a gros monte , car il toz estrumanz devise et toz engins et per quel guise lon puet citez et chastiax prandre , comant on las repuet deffandre ; 
encor done il comandemanz das choses et das estrumanz que il covient a la navie , quant sont en bataille aramie . 
et vos moult bien savoir davez , qu en fait d armes estey avez , que force ne vertu de jant , puisqu il sont fol et neglijant , ne vaut tant ne tant ne profite come assez moins de jant alite qui sevent et ars et usaiges , car li ux fait totes janz saiges . 
ci comance con li romain mistrent per force souz lour main totes janz et comant voinquirent toz cex c onques las contredirent ; 
de quel pais , de quel empire lon doit las chevaliers alire , li quel das chevaliers meuz vaillent : ou cil das chans , qu ades travaillent et qui sont toz jours laboranz , ou cil as citez demoranz ; 
de quel aaige ci vuet dire lon doit le chevalier alire ; 
de quel estature prover doit lon jovenciax a ovrer ; 
comant lon doit a la facon du cors et de l astatacon veoir , retenir et alire le moillour chevalier du pire ; 
de quel art ou de quel mestier ou retenir ou fors getier doit lon chevaliers ausimant , ici le devise briemant ; 
quant las chevaliers eslauz , on doit soingnier por estre auz , meuz retenir en lor office et meuz se gardoient de vice ; 
con lon doit chevaliers noviaux faire per granz aviaux , user de chevalerie , saillir , jouer de l escremie ; 
comant lon doit nouer aprandre as chevaliers por meuz atandre ; 
con li ancien envoioient las nues chevaliers , et jouoient as espiez , as escus , as targes qui estoient faites de verges ; 
comant l uns doit l autre ferir et per hardemant requerir ; 
comant la meniere d armure on lor doit aprandre et entrure , et comant javaloz d acier on lor doit aprandre a lancier ; 
d aprandre lor traire saietes as ars , quarrés as arbeletes , et l usage de geter pierres a fondes de maintes menieres , ausi l usaige des plombees don lon done males coulees ; 
comant on las doit per usaiges lor faire de chevauchier saiges ; 
comant on las doit enhorter aprandre las fais a porter ; 
de quel meniere d armaures li anciain das granz statures usarent et con se mantindrent , qu au bien faire toz jors se tindrent . 
apres reconte das aberges , quant sont petites , quant sont larges ; 
comant lon redoit cler veor de sas aberges asseor ; 
quex formes , quex lons et quex larges redoivent avoir las aberges ; 
et , c on ne t an puisse achernir , con doiz las aberges garnir ; 
comant las doiz garnir apres , quant li enemi te sont pres ; 
comant lon ne doit pas muser , mas las chevaliers auser et per ordre matre en lor places et per raison et per apaces ; 
comant grande apace tenir de l aler et du revenir doivent chevalier ausimant , et come grant ausemant ont le mois que hors vont por prandre lor rans et lor ordre entandre , das romains apres ce reconte a ce que chevalerie monte . 
li prologues et la sustance du premier livre ci comance . 
li anciain prodome saige soloient avoir tel usaige que il ce en escrit metoient que il vaoient et pansoient qui bons fust et non mie faubles , mas choses a toz profitaubles et qui estoient necessaires en moult de leus , en moult d afaires . 
apres de ce livres facoient et las donoient et offroient as princes per granz dignetey por metre en auctoritey . 
li emparour et li haut home , qui signour estoient de rome , lor confermoient bonemant . 
et sachiez bien que autremant ne fussent confert n eleu , se premiers n aussent vau li emparour , ainz que nul autre , n avant ne las osasent matre , ne mostrer , ne auctorisier ; 
car li prince font a prisier plus , a doter , et per raison que janz qui sont fuer de saison , cui deux n a tant doney hautaces , valours , sanz , forces , ne prouaces , ne grace , come il lor done : la ou deu plait si s abandone de l ome faire riche ou povre ; 
li uns , quant nait , richaces trove ; 
uns autres , quant nait , povretey retrueve et male aurtey . 
don est il bien apparissanz c on doit meuz prisier las naissanz du haut leu et du haut lignaige , puisqu il se mantienent con saige et mantienent lor nation , que cex qui en subjection sont et saront et per nature ; 
don il est raisons et droiture qu il saichent plus tost las granz choses , car ales sont plus profitoses a lour savoir qu as genz petites ne as mainnez n as genz subgites . 
et augustus octoviens li vaillant prince anciens ainsi longuemant le mantindrent et avec lor icex retindrent et las prisarent et amarent et du lour assez lor donarent . 
qui per sant et per lor estude avoient fait de l uevre rude huevre clere et bien entandauble et a touz princes profitauble ; 
et per le lox que cil an orent a meuz faire s estudiarent . 
por ce ne m an vuel detriier , mas vuel un pol estudiier , si con firent li ancien qu estoient au tans octovien , a rimer de ma povre escole cest livre qu estoit en parole , si que meuz le porront entandre cil qui vuellent d armes aprandre . 
lon doit moult bien metre s entante faire ce qu as bons atalante , car per maintes foiz dit ai on : " qui sert baron , si rout braon ; 
" por ce vuel en servant perfaire cest livre et dire et retraire de parole en rime bale ; 
a ce ai muey ma cervale , et la matiere m atalante , qui est riche et bale et jante d ohir a roi , a duc , a conte et a toz cex qui dotent honte et qui ainment chevalerie . 
car ici puet lon prandre a hie biaux faiz d armes et engins granz ; 
si doivent li bon estre engranz du savoir et du retenir , car granz biens lor an puet venir et grant honour i puet conquerre li hons qui vuet mantenir guerre . 
comant tot le monde voinquirent li romain , que grant poinne i mirent . 
nos ne vaons pas que li puples das romains , ne il ne lor mubles , aient voincu trestot le monde , si con il tient a la raonde , per sorceries ne per charmes , mes que per l entante das armes et per travaz et per granz painnes , per anz , per mois et per semainnes et per sciance et per ahie d usaige de chevalerie , et per bien savoir lor aberges ordoner et per bons usaiges . 
romain estoient pol de jant ; 
donques s il fussent neglijant et il n eussent mis bone estude a voincre la grant multitude das francois et lor grant bobant , chascuns s alest de lor bobant . 
encor te dis et te demant comant fu que li alemant , qui sont et grant et percrau , ne ont mie victoire au sus romains , que sont gent petite , mas firent d aux tot a lor lite et sormontarent et voinquirent : tant porchacarent et tant firent per sant et per lor estudie et per art de chevalerie . 
encor dient bien li romain que li espaignol mennamain vaillent meuz et adonc vailloient et plus force de cors avoient que il , fuer que de cantitey de gent ne furent pas itey . 
encor dient il et recontent que li aufriquant las sormontent d engin , de barat , de richaces , de grant avoir et de noblaces . 
ne de ce ne rest il pas dote que li grez , et il et lor rote , n aient toz jors soremontez las romains , voincuz et dontez , per ars et per granz conoissances et per plus naturax sciances . 
mas bien dient trop lor valut et trop lor dona grant salut si grant con lon porroit plus dire de savoir prendre et alire lor chevaliers bien saigemant et d ensoingnier dilijanmant d armes l usaige et la meniere et enforcier per grant matiere , sanz doner repox ne sejor , lor usaige de jor en jor , lour as chans sovant envoier por conostre et por essaier toz las faiz et totes las choses c on fait as guerres et as noses , et lor aprandre tex mervoilles c on fait as hoz et as batailles . 
et si lor dona grant vaillance de savoir prandre la vanjance das couhars et das paroissoux , das tancis et das fox noissoux . 
car cil qui per s acostumance set de bataillier la sciance , cil se norrit en hardemant et fait plus coragousemant ce que il ai apris a faire que cil qui n ot onques afaire ; 
car li arz et li bons usaiges norrit et fait totes janz saiges , et en grant estrif de bataille est bien samblanz que trop meuz vaille un pol de jant de guerre aprise et qui sont de grant entreprise que grant foison de rude jant qui sont lorde et neglijant et qui ne se sevent combatre ; 
cex tue on et prant quatre a quatre . 
de quel leu et de quel empire lon doit les chevalier eslire . 
ci nos requiert li ordonance et ci devise et comance de quex leus , de quex nations et de quex generations , de quel terre et de quel empire doit on las chevaliers alire . 
certeinne chose est qu en toz leus ont li bon et li mal lor leus , et per touz las leus ou tu vais trueves das bons et das malvais , des couarz et des paraceux ; 
ausi i retrueve on d iceux qui sont hardi , saige et vaillant et en bataille travaillant . 
et li ciel ne li elemant n aident mie tant soulemant de doner force au cors de l ome , mas profite encor ausi come de doner force et vessalaige au cuer de l ome et au coraige . 
apres ice ne vuel je mie trespesser que je ne vos die con li tres saige an ont ovrey et ce qu il an ont esprovey . 
il dient que les nations et cil des generations que plus sont au soloil voisines sont de trop plus saiges doctrines , plus sutil et , que tu le saiches , les choses de lor cors plus seches sont pour la chalour grandesime qui las mesgrit et assaime et lor sanc lor tost et les seche ; 
et per ce vuil je que lon saiche qu il n ont coraige ne fiance ne hardemant ne esperance de pres bataillier ne combatre , por les plaies , que plus rematre les fait et plus tost les empire que cex que sont d un autre empire , si con devers septentrion , qui ont plus grant possession de sanc en lor , car li solaz est en lor pais plus molaz , plus tamprez et plus debonaires ; 
por ce sont il a cex contraires qui sont toz jors en la chalour , et si sont de plus grant valour en l utin et en la bataille que cil cui li solaz travaille , ce qu il soient plus saige et plus sutil en lor usaige que cil devers septentrion , cui plus tost lit on et tri on por estre as granz efforz d armes , car plus i sont et forz et farmes que cil qui sont de cel empire , car morz et plaies las empire moins qu autres , et per l abondance du sanc , qui lor done atamprance et lor mat sant et bons usaiges , don sont atamprez as aberges ; 
et en bataille moult profite li jant de cel pais alite . 
savoir mon ci iert recitez se li chevaliers das citez vaillent meuz ou se li champestre resevent meuz chevalier estre . 
ci en apres s ensuet a querre las quex lon doit plus tost requerre por faire chevaliers vaillanz , ou cex des chans , les travaillanz , ou cex des citez aaisies ; 
a cui seront armes baillies . 
mes nuns ne m an puet dessoter , ne de ce ne doit nuns doter qu a ce faire ne soit honestes assez plus li puples champestres qui sont la fuer a l air norri ; 
essorey sont , non pas porri , et toz jors et chaut et froit soffrent et a travaillier toz jors s offrent et es granz poinnes s abandonent , pol d aise et de lesir se donent et pol sevent de malvais vices et pol se donent de delices et a pol de maingier se tiennent , et sovant maint grant fes sotiennent , et sont quarrey et bien forniz , les membres durz et encorniz por soffrir trestotes menieres de travaz et de poinnes fieres . 
tote voe est il metiers , et ainsi le doit li metiers , que lon les chevaliers controingne des citez et c on lor aproingne d armes et de chevalerie , puisqu il an ont et non et fie : hors doivent aler essorer , corre , aprandre a laborer , le soloil , la poudre soffrir et a totes poinnes offrir entandanmant , non pas muser , et pol de viandes user . 
encor ordonons et voillons que li champestre es pavoillons per aucunes apaces soient et l air aucunes foiz usoient , quant seront retenu en pris et l usaige d armes apris . 
se li tans du combatre est lons ou que l ost die : " nos alons plus loinz , ainsi l avons empris , " adonc doivent il estre apris de les costumes es champestres et a lour lois et a lour estres , et encor por muer lor vices , les doit on oster des delices des citez , si que force croisse en lour et lour vertuz apoisse en lour cors et en lour coraiges , si que per poinne soient saiges et que en lor bien travaillant deveignent prou , hardi , vaillant . 
ne si ne puet on pas noier ne ne doit que bien ostoier ne soient aley li romain maint jor et per soir et per main , apres ce que rome fu faite , assise , fermee et portraite , dois lor citey en autres places , qu il ne lor chaloit en richaces , d aise de cors ne de delices , si c on n es tenit pas por nices . 
et quant cil chevalier juene home , qui estoient issuz de rome , per granz poinnes coilli avoient suours , maintenant se baignoient u timbre , qui est granz riviere ; 
ainsi ostoient la pousiere de lor cors , la suour , l ordure . 
apres ce conte l escripture c uns meinmes hons soloit estre bataillierres et du leu champestre , et que muoit tant soulemant cil hons sovant son estrumant : don avint que la dignetey de dictature fu itey , si aparant et si overte , que ale a quinte fu offerte , ainsi fu , encor aparoit , ce fu quant il son champ aroit . 
donc est il bien apparissanz , que cil das chans sont plus puissanz et sont en ost plus covenauble que cil que trop tienent la tauble et la delice , et moins dote la mort cil que point ne s ajoste a l aise du cors mantenir ; 
tex genz fait il bon retenir . 
ci devise per ordre saige das chevaliers de quel aaige on las doit alire et prandre por l usaige d armes aprandre . 
or nos estuet a ce atroindre , et quant la barbe lor vuet poindre , lors les doit on chevaliers faire et amonester et atraire a l ordre de chevalerie ; 
car lon plus prise et ont prisie la chose que juene comance que cele de vielle semance . 
a mon propox ne vuel faillir , que lon doit aprandre a saillir cex chevaliers tot mennamain et a corre encui et demain , si que il paracoux ne soient et que au besoing ne recroient , et qu il soient prou per usaige , aincois qu il veignent en aaige ; 
car isnaletez et usaiges fait les bataillours prouz et saiges . 
or nos mostre et dit salutes las juenes chevaliers entrutes et aslites , car quant jaidis estoient puissant et hardis de combatre et de bataillier et de ferir et de maillier , il aprenoient as aberges chevalerie per usaiges de laborer , de travaillier , per tresnutier et per vaillier . 
or revaut meuz , si con lisons , que li chevaliers juenes hons , puisque il est d armes apris , se plaingne , s a plaindre s est pris , a son cuer et en son coraige de ce qu il n a mie l aaige de bataillier encor d assez que se ses termes trespassez estoit qu il n eust riens apris per qu il peust monter en pris . 
et doit per un grant terme entandre li juenes hons a bien aprandre d armes les choses necessaires et las bones et les contraires ; 
car je moult bien dire vos ose , savoir d armes , c est trop grant chose et biax sanz et moult profitaubles . 
ce que il soit penaubles , metre doiz poinne et traval d ensoingnier home a cheval ou a pie por aprandre l art des armes , per escu , per arc , per saietes , per javaloz jeter , aler las granz galoz , et lui aprandre tote choses qui a armes sont profitoses , toz jeus , toz porz , qu il ne gurpisse son leu , ne folemant s an isse , si qu il ne trobloit mie s ordre , car trop grant max en puent sordre , et qu il saiche bien fossez faire pax fichier , guenchir et retraire , son escu flenchir , lui corber por sovant les cox destorber des javaloz et das saietes , des fondes et das arbelates . 
adonc li juenes chevaliers , qui ne doit estre noveliers , quant il avra bien ce apris et que il porra avoir pris per le sant c on li avra mis de bataillier es enemis , quant il en fait d armes sera , a poinne ne li tornera n a paour , mas a grant delit , n estre ne voudroit en son lit . 
de quel estat ci vuel prover on doit jovenciax aprover . 
certain est que desconau ont estey cil qu ont eslau las chevaliers de grant longace , du lonc , du grant et de l apace de cinc ou de sis piez de grant de dis poces por estre engrant a governer de lor batailles les eles et matre as comancailles des legions , des estaublies et au fronc des conostaublies ; 
si ont toz jors au domaige cil qu ont usey de tel usaige . 
mes lors estoit la multitude des janz et plus grant et plus rude et plus large , et plusors sivoient qui plus grevoient qu il n aidoient . 
lors li chevaliers anciain , li bien armez , li citiain , n estoient encor amauz a ce qu il eussent alauz les plus hardiz ne les vaillanz , les juenes ne les travaillanz . 
donc est il metiers et besoingne , et li saiges le nos tesmoingne et il dit voir , se dex me gart , c on ne doit pas prandre regart a grandour , mes a la prouace , a la force et a la vitace . 
plus que li grant sovant profite en bataille la jant petite , et il est droiz qu il nos sevoingne de ce que omers nos tesmoingne , qu il dit que thideus petiz estoit , mes trop fu volontiz , fors as armes et corajoux et de bataillier outrajoux . 
ici apres vos volons dire per la facon du cors alire les quex on doit et las quex non , li quel sont de moillour renon . 
cil qui vuet chevaliers aliere doit bien regarder la meniere du cors , remirer sagemant tot premiers au comancemant les eauz , le chief et le visaige : a ce conoist lon fol ou saige ; 
apres tote la conformance das mambres et la porsuillance , et saiche trier le moillour por l office de bataillour . 
car la vertuz veraiemant non des homes tant soulemant , mes des chevax , des chins apert per mainz signes tot en apert , si con li saige le tesmoingnent , cil qui toz las biens nos aproingnent . 
et ce meismes dit virgiles li saiges , li bons clers nobiles , c on doit das janz garder l assise , et si dit encor et devise chose de moult bone matiere . 
li jovanciax qu on vuet aliere d estre a combatre tailliez doit avoir les eauz avoilliez , la teste droite et le visaige , apaules dures et piz large , les braz fors et les doiz traitiz , et que ses vantres soit petiz , les roins grailles ; 
garde n i truisses trop char ne es piez ne es cuisses , mes d os et de nerz bien garniz : en tel ne puez estre acherniz . 
se voiz en chevaliers tex signes , ne faire force en toi meismes en la grandour ne en l autace ; 
car c est tres plus bale noblace d un petit legier fort puissant que d un bel , d un grant non puissant . 
de quex ars lire ou refuser doiz chevaliers por ton user . 
ne doiz alire pecheours , ne oiselours , ne jugleours , trajetaors , ne bordeliers , ne janz oisouses , ne oliers , ne janz que quierent las offices qui apertienent es delices . 
tex janz doivent estre chacié des aberges et fuer jetié . 
mes veraiement , au voir dire , qu il fait bon les fevres alire et de fer bons ovriers entiers , engignaours et charpantiers , bochiers et chaceours de cers et de cinglers , tex janz ; 
icex doit lon retenir et atraire et an doit on chevaliers faire , et en ce git saluz , surtey au puple per bone aurtey . 
c est a savoir que lon alise non mie du cors la grandise , mes de cuer les plus vaillanz homes , por estre chevaliers prodomes , car en la saige porvoiance de la premiere acostumance sont las forces et li fondemanz du non et des ensoingnemanz des romains et de lor roiaumes qui ont estey de bones faumes . 
offices n est mie por voir petiz de chevaliers savoir retenir n avoir , ne alire le bon et le moillour du pire , n on ne doit pas celui office baillier a home fol ne nice . 
li ancien des bons usaiges n es bailloient fuer qu a janz saiges , qui estoient loiaul nommez et de granz vertuz renommez , si come fu saturius , qui ne fu fox ne ennious , mes en conquist los et vaillance ; 
li biens le bien toz jors avance . 
li juene home que lon eslit per grant honour , per grant delit , et por deffandre les contrees , cui sont aventures livrees de lor cors en fortune metre , doivent sormonter de combatre toz autres d onour , de lignage , d avoir per vertu bon coraige , car per bons cuers et per honestes sont cil qui sont de bones gestes , et a cex honte de foir lor done hardement d envair lor enemis per grant memoire , don per maintes foiz ont victoire . 
je ne tendroie celui a saige qui voudroit aprandre l usaige ne faire auser a iceux qui sont malvais et paraceux , aisserat , fointi et leniers . 
qui a cex vuet doner deniers as aberges , foin ne avoinne , je vos dis qu il i pert sa poinne . 
avenuz est , encor avient c onques hons a profit n an vient qui a esciant eslaist et malvais chevalier maist en leu du chevalier vaillant : cil se va en vain travaillant . 
bien sahu l avons , et comant per us et per aspiremant , que occisions et meschances sont venues et pestilances a cex qui longuemant avoient estey en pais , puis alisoient per grace ou por amour , sanz cure , sanz dilijance et sanz nature , les malvais chevaliers fointis , et il lessoient les gentis et prenoient cele mesnie don se tenoient a chergie li lour signour en lour ostey , qui sovant i ont acotey , car il metoient per lor vices malvais chevaliers es offices . 
et as huevres et es metiers que necessaires et metiers est es citez et es signours : je ne vis onques fox grignours . 
don doit on estaublir hauz homes , saiges et vaillanz et prodomes , et qui soient plain de sciance , qu alisent per grant dilijance des jovanciax les plus estaubles et d armes les plus covenaubles . 
con doiz soingnier les alauz quant retenu les as auz . 
lon ne doit pas si tost soingnier le chevalier ne tesmoingnier per l escrit quant est alauz , por ce qu on n i soit decauz , mes le doit on bien auser et esprover et reposer et savoir mon s il se descuevre d estre soffisanz a tel huevre ; 
et doit lon moult bien aviser s il n est forz n isniax por user , ne se il se sera entandre de l usaige d armes aprandre et garder se fiance aroit en lui de ce c uns bons saroit que il resaust ausi faire ; 
car maint an sont de trop mal aire et qui sont plain de grant biautey , qui sont las , recru et matey au besoing et a l esprover , n a lour ne puet on recouvrer , ne ne sont de chevalier estre digne , mes vaussissent meuz estre prestre ou clerc ou usurier : la poinne ne puent durier . 
donques doiz les moins profitaubles oster , metre avant las metaubles , les plus hardis , les plus vaillanz , les plus prous , les plus travaillanz ; 
et je sai bien per bone estude qu es batailles grant multitude de janz ne vaut ne ne profite pas tant con moins de jant alite , hardie , fort et vertuouse et de combatre covoitouse . 
donc puisqu es chevaliers soingniez retenuz , soient ensoingniez chascun jor de l usaige d armes , c est li meuz et li meudres charmes que je voie que je truisse c on an doie ne faire puisse , si que per la grant costumance au besoing voient lor vaillance . 
mes ciz usaiges depeciez est orandroit et effaciez , por ce que les genz ont estey per maint yver , per maint estey , en pais et saur longuemant et sejorney aissiemant . 
por ce , s il vos plaist , dites donques cil qui faiz d armes ne vit onques , comant puet autrui ensoingnier bien faire ne bien besoingnier por ce nos covient reciter , requerre et revisiter et a retorner metre peinne de la costume ancieinne qui est escrite as estoires et es livres de granz memoires ou il n escristrent onques gloses fors que les bien perfaites choses , et ce que il lor sevenoit qu es batailles lor avenoit ; 
et laisserent en nos ahues cex choses come conahues et perfaites qu alons querant et en lor livres requerant . 
li saige macedonien cil d authenes , li ancien , et li autre grezois escristrent plusours livres et moult i mistrent choses qu en lor langue nommarent tot ainsi come il vuillarent . 
mes il nos apertient a querre la sciance qu atient a guerre et l usaige et la decipline de la chevalerie fine des romains , que contrees petites alergerent , tant furent vites , et escrurent cil bon prodome largemant l empire de rome et bien tant con solaz apert dois la ou nait jusque il pert son non et jusque au chief du monde , tant con il tient a la raonde . 
puisque reverchié et vau ai les autours et conau , je vos dirai tot a delivre loiaulmant en ce petit livre ce que catons cessoriens et plusours autours anciens , corniles frontins li saiges , an ont escrit per bons usaiges , et maint emparour ausimant an ont fait estaublissemant . 
ne l autoritey n an prant mie sus moi , mes que soul la maistrie , qu en ordre vos metrai briemant et volontiers et liemant ce que de cex ai entandu et ce qu il an ont espandu per bons us , per bones costumes en mainz livres , en mainz volumes . 
comant lon doit aprandre a traire chevaliers de novel effaire et saillir et user la vie , l air et l us de chevalerie . 
lon doit bien au comancemant aprandre es chevaliers comant il doivent per les chans aler , la ou lon ne se puet celer ; 
s il ne vont ordoneemant , il an sont repris malemant . 
et ce est chose moult tres bele lour et celui qui les chaudele , se il vont bien et saigemant . 
et je vos dis veraiemant que il ce savoir ne porroient se ensamble ne l aprannoient per l entante de saigemant aler tost , tart et igalmant . 
car hoz depertiz , devisez , desordonez et daguisez , ai toz jors en peril estey que grevey , laidi et testey n ait estey de ses adversaires per lor malvais oirres contraires . 
puisque chevaliers vint en place , il doit donc aler per l apace de cinc houres dis mile pas ou tans d estey , ne ne di pas ne ce ne fait pas a doter que bien n i puisse ajoster deus mile pas , se besoing trueve , por plus haster et coitier l uevre . 
et qui plus i ajosteroit , ce seroit tort et meffaroit ; 
mes on ne puet , que que lon face , estre certains de ceste apace . 
et davez savoir suremant cinc piez font un pas soulemant , et te dis por voir et sanz fraude sis vint et cinc pas une estaude font , ce est la sesieme part d une lieue . 
ainsi le depart li saiges per huevre sutile . 
uit estaudes refont un mile , ce est a dire demi lieue , si que ce conpas plus ne lieue , ne li dis mile pas ne montent que cinc lieues , se contour bien content . 
li jovanciax meismemant acostumance isnalemant doivent aprandre de tost corre por tost embatre et sus corre vistemant a lor enemis et qu estivemant soient mis as leus , es places covenaubles que a l ost seront profitaubles por essegier ou por combatre , si que li enemi embatre ne s i puissent qu estre i voudroient et qui dois la lor greveroient , s avant i estoient venu . 
encor sont il a ce tenu de lor grever , aux espiier , et tost aler ou ennuier a lor ost vitemant bruanz por tost ataindre les fuanz qu il avront espiey por prandre . 
tel lecon fait trop bon aprandre , chevaliers ne doit pes muser mes bien doit hanter et user de fossez aprandre a saillir , si qu il n i puisse pas faillir au besoing , se metiers estoit , ne que il tant les redotoit ; 
ne tant n an seroit entrepris come s il ne l avoit apris . 
on doit regarder la largece du fossey , du pes et de l autece . 
puisque tu seras ce bien faire , trop puez grever ton adversaire per saillir tex empachemanz et san trop grant travaillemanz . 
puisqu il covient a chevalier lancier , combatre et bataillier , se li chevaliers vient d ahir , le cors , lors verroiz abahir tot maintenant son adversaire ; 
navrer le puet et plaie faire , ainz que cil soit aparoilliez ne de hardemant consoilliez por fuir ou por soi dafandre . 
ainsi le puez tuer ou prandre . 
encor nos reconte salustes , li saiges , li verais , li justes , que julius cesar de rome , qui fu enjandrez du prodome c on apeloit le grant pompee , quant il avoit la teste armee , que tant estoit et prouz et aigres , qu il aloit contre les alaigres les sauz et contre les bien vites , le grant cors , liez et non pas trites , et per force contre les forz combatoit per moult granz efforz ; 
ne autremant , ce dit l estoire , n eust estey parauz a sertoire , s il n eust avant aparoillié et enformey et ensoingnié soi et ses chevaliers sovant , qui estoient plain de jovant , plusours coitous astivemanz d armes as granz estrivemanz . 
comant lon fait chevalier saige d aprandre de nouer l usaige . 
li chevaliers qui vuet entandre a l ennavant si doit aprandre a nouer au douz tans d estey , car perillié an ont estey maint , por ce que riens n an savoient ne pertot pont pas ne trovoient , ne pertot ne las trueve on pas por passer das iaux las max pas ; 
ainz covient que li oz devant qu il passoit a noons sovant , et cil ausi qui vient apres ; 
car sovant avient que de pres que li granz ruisel se charbotent per les granz pluges que s i botent ou per nois et , per ignorance , en grant peril , en grant dotance est on per maintes foiz chauz , non per paours c on ait auz des enemis , mes per les eves , quant on les trueve forz et reves . 
li voillart romain alisarent un grant champ qu il apelerent marcia , c est batailleroux delez le timbre saveroux , por aaisier les chevaliers les forz , les prouz , les batailliers , et cex qui de chevalerie savoient l art et la maistrie , por ce qu ou timbre se baignessent et se lavessent et aisessent et apreissent a noer , si que meuz an seussent joer autre foiz se besoing an assent , et por ice que il otessent de lor cors la suour , l ordure , qu avoient coilli en poinne dure et en la grant entante d armes , et otessent , car c est li charmes , de lour cors tot le lessemant de noer per l aforcemant . 
noer a tote jant profite , a grant gent et a gent petite , es chevax et es bestes totes et a cex qui suillent les rotes des oz et per acostumance , qu il n an chiesent en ignorance , mes s an aident au besoing ; 
por ce a toz nouer ensoing . 
con li ancien essaoient es escuz que fait faire avoient de verges chevaliers noviaux . 
per sant , per deduit , per aviaux . 
lon trueve des anciens saiges en escrit , que tex lor usaiges d armes estoit , que il facoient faire ronz escus qui estoient droit a la meniere de terges , et estoient de grailles verges faites ausi come de cloes ; 
et por ce que certeins an soies , il pesoient plus que li autre escuz a c on se doit combatre . 
ausi en leu de glaive avoient maces que double pois pesoient , et s aseoient en tel meniere es piez , et une foiz pas n iere , mes refacoient apres midi . 
et l usaiges , bien le te di , des piez autretant reprofite come as chevaliers d elite , a cex qui reportent les glaives . 
et ce nos reconte li saives c onques en champ ne en sablon , se por combatre i essamblon , ne fu nuns por bien aprovez tenuz , s il n eust aovrez estey du pel , et la meniere n an seust pres que tote entiere . 
lors chascuns si son pel botoit en terre , que il ne dotoit qu il peust croller ne movoir . 
et au pel covenoit avoir sis piez sus terre , et sailloit li chevaliers qu assez vailloit per grant air , per grant menace . 
cel pel , la cloe , atot sa mace au glaive et a l escu requerre l aloit , si con fust de sa guerre , don l essaoit ferir ou chief a l autre foiz , en l autre chief . 
ou per devant ou per d encote , puis li refacoit une vote si con por les cuisses tranchier , ne ne se voloit atanchier , de saillir , mes sovant sailloit entor le pel et tressailloit , si con devant son adversaire et raviset s il pooit faire comant il le poit blecier ou per taille ou per lancier ausi come il fut covers , et il ne refust descovers de son escu en nu costey , si c on ne l an eust dessotey ne au ferir ne au ruer . 
ainsi soloient d armes joer li ancien et por aprandre , mes nuns ne i vuet mais entandre . 
li chevaliers per quel meniere doit ferir , se en bataille iere . 
apres de ce si aprenoient li ancien et si usoient adonques de pointes ferir , quant il aloient requerir lor enemis ; 
estoc le clainment li francois , que moult cel cop ainment . 
romain , li prou et li vaillant , laisserent ferir de taillant , car cex qu il a poinnes voinquoient apres de ce les an moquoient , car li cox tranchanz tant n efforce , et se i mest tote ta force , ne n ocit si tost ne ne tue con cil qui d estoc s esvertue . 
car au taillier , ce est li charmes , trueve on les ox durs et les armes ; 
mais quant la pointe antre deus doie dedanz et si qu ale ne ploie , ou les antrailles ou le vantre tresperce tant come il i antre . 
et por ce di que cox itex doit perilloux estre et mortex . 
apres ce quant on fiert de taille , se li tranchanz antre sanz faille , tu l as de sa char desnuey , mes por ce ne l es pax tuey . 
disons qu il soit d armes covers , s est li cox d estoc si covers , qu il antre et blece les adversaires , ainz que garde s an proingnent gaires . 
por ce ferirent li romains d estoc volontiers de lor mains . 
as batailles , es poignaiz , espiez avoient cloeiz , de double pois macues avoient , por ce que quant il revenoient armey de lor armes usees , es batailles et es mellees , si se trovoient plus delivre et se combatoient a delivre : por le moindre fes que portoient plus fort et plus legier estoient , et combatoient plus vitemant , plus fort et plus legieremant . 
con lon doit chevaliers entrure de la meniere d ermaure . 
apres meniere d armaure doit on ensoingnier et entrure . 
es chevaliers , car en pertie ne l avons pas encor laissie et encor est et encor dure c on bataille meuz per armure encor que per nule autre chose et en bataille et en nose . 
per ce entant bien avisez con li chevaliers ausez vaut meuz et plus ai vessalaige que cil qui n a apris l usaige ; 
car cil qu est tote jor rusez et d armure ades ausez , en l art de bataillier sormonte ses compaignons , ne n i prant honte . 
et si estoit la decipline adonc gardee et la doctrine et la meniere et li usaiges per les anciens prouz et saiges , que cil que plus d armes savoient por aux double blef recevoient , et cil qu avoient profitié pol as armes , moins la moitie lor delivroit lon . 
ausimant orge avoient en leu de fromant , ne jemais fromant ne aussent jusque tant que provey raussent , per chose veraie et certeinne per lor metre de lor dozainne ou per prevost de legion ou per prince de region qui governest la compaignie , que per art de chevalerie reussent acompli bonemant ce qu avoient fait folemant . 
car nule riens n est si louable ne plus ferme ne plus estauble ne si grant bien ne si grant muble , come est communitez de puble , quant ale habonde et bien s outrie a l ordre de chevalerie . 
car la granz resplandours de robes ne foison d or , d argent ne bobes , n avoirs ne pierres preciouses ne nules choses delitouses n enclinent pas nos enemis a ce que les aiens somis , ne per bontey que lon lor face , per qu il vienent a nostre grace ; 
ainz sont sougit tant soulemant a nos per nostre aforcemant d armes , don sont apaontey et mis a nostre volontey . 
apres dit catons , qui fu saiges , se lon faut en maintes usaiges , en maint leu et en maint afaire , on le repuet trop bien refaire et amander sotivemant et sanz moult grant empiremant . 
mes il dit que tot suremant il ne a point d amandemant a cex qu errient les batailles , se il ont ne defauz ne failles , car la poinne apres la faute saut tantost sanz nule defaute ; 
et cil sont voincu briemant qui se combatent folemant , ou il se tornent a la fue per male garde qu ont aue . 
ainsi se truevent fox daruz , ne puis ne seront aparuz por estre retorney voinquerres . 
ainsi se foloient es guerres . 
con lon doit javaloz d acier aprandre as chevaliers lancier . 
mes je retor per bone voe a ce que avant dit avoe que li chevaliers qui s aouse a la grosse mace plombouse contre le pel qui est fichiez apris redoit estre et tachiez , s es armes vuet estre plaisanz , a geter javaloz pesanz de double pois , de double taille plus que cex c on porte en bataille ; 
et se doit moult bien garde prandre et sanz faillir et sanz mesprandre li maistres qui les armes hante que per force tornoit la hante et que il getoit roidemant au pel ou delez voiremant ; 
car per ceste chose hanter croist force as braz et sanz doter , et de bien geter granz usaiges en est aquis et vessalaiges . 
con doiz user traire saietes as arz , non pas as arbeletes . 
mes pres que la tierce pertie ou essez plus de la moitie de juenes homes bien aidaubles et c on trueve plus covenaubles doit lon aprandre sanz muser de ars de fust bien auser contre les pies et es saietes . 
et bien garde que tu lor metes a cex ensoingneours bien saiges , qui lor mostroient bons usaiges , l arc a tenir bien fermemant , et qu il soit entasez formant , et que a l arc la main senestre soit afichie , et la destre resoit menee per raison , si que oil et cors per saison s acordoient andui ensamble , a ce que a ferir te samble . 
et soit la saiete adrecie traite a cheval ou a pie . 
cest arc aproingne on saigemant et l usoit lon dilijanmant . 
et li bon archier que ne faillent es batailles formant i vaillent . 
catons mostre per grant doctrine , ou livre de la decipline de l anciene chevalerie qui jaidis estoit essaucie , que claudius per jetaours de darz et per tres bons traours bien ensoingniez et bien apris conquit victoire et los et pris sus ses enemis qui estoient plus fort et plus de gent avoient . 
et li aufriquanz stipion , quant il se dut a l union des numantis per force embatre , o aux bataillier et combatre , que per la force de lor mains avoient voincu les romains , ne cuidoit pas veraiemant que il peust voincre autremant , et fust contre lui toz li mondes , mes que et per ars et per fondes . 
avecques lui toz jors auz ot archiers trop bien alauz . 
d aprandre a geter les pierres per fonde et per autres menieres . 
dilijanmant et sanz muser doit lon jovanciax auser jeter pierres quarrees ou rondes as mains et autresi as fondes . 
cil qui habitoient es illes bacelaires con janz sutiles trovarent tot premieremant tote la meniere et comant des fondes , et si les hantoient que les meres pes ne soffroient que lor fiz nule riens mengessent , se il avant ne le jetassent a ru de ferir de la fonde ausi con une pierre ronde . 
avenuz est sovant en armes es bataillaours garniz d armes , de forz auberz et de curies que cox de fondes atiries et d autres engins ausimant les empiroient malemant et grevoient plus que saietes . 
ne que li quarrel d arbeletes , et sachiez bien que cox itex font moult sovant plaies mortex sanz nuns des membres depecier , et sanz tentir et sanz glacier an muert tost cil qu an est atainz , ne sanc n i pert ne n an est tainz . 
et est bien chose auctorisié que li fondaour profitié ont a lour ost as guerres pleinnes et es batailles ancieinnes en cest arc daroient entandre li chevaliers et moult aprandre , car li travaz trop ne habonde de porter avec lui la fonde , et avint sovant c on s embat en mal pas et c on s i combat , ou on trueve tertre ou montaigne , ou covint c on rut et empaigne . 
lon doit per pierres et per fondes aloingnier l effort et les ondes et la foison des essaillours , si c on les face aler aillours et traire en sus de la citey per ruer , non per amitey , ou du chatel , s on t i essaut , si c on te tiegne a bon vessaut . 
ci dit d usaiges de plombees et se n i sont pas devisees . 
lon doit as jovanciax aprandre et faire saigemant entandre l usaiges des darz qu apelez sont en mainz pais barbelez . 
car en grece jaidis estoient doues legions qui avoient chascune d aux tant soulemant avecques lour useemant sis mile moult bons chevaliers et li quel maitre berbeliers apeley et nommey estoient , car de tex javaloz usoient . 
per ice et per cel usaige , per grant puissance , come saige , lor granz batailles eschuirent et toz lor enemis voinquirent , si que quant diocleciains , meismemant maximiains , vindrent por governer l empire , il lor alerent requerre et dire qu il venissent avecques lor con genz vite et con li moillor , con plus saige et meuz aprovey qu il eussent encor trovey ; 
et por lor vertuz joviens et autresi herculiens en sorenon les apelerent et toz jors ainsi les nommerent , et de jupiter en l enour et d ercules cele tenour de ce non tenoient et avoient , car adonques lor deu estoient . 
et furent mis cil berbelier por combatre et por bataillier devant trestotes legions et devant totes nations . 
porter en lor escuz soloient cinc tex darz que il i fichoient . 
cil qu escuz portent ausimant , s il gietent covenaublemant cex dars , lor offices resamble les archiers et est tot ensamble . 
car enemis nevrent et tuent , por ce que il traient et ruent , aincois que il puissent venir a lor ferir n a aux tenir . 
ci apres vos vuel reconter comant les chevaliers monter on doit sus les chevax aprandre si que meuz s i saichent entandre . 
aprandre doiz et essaier le chevalier , le soudaier , de faire sus chevax saillir legieremant et sanz faillir , et fu maintenuz cil usaiges jusque au tans de nos aaiges . 
adonc cevax de fust facoient . 
en yver as maisons estoient , en chans estoient en estey . 
essaié estoient et testey lai li juene home qui i montoient et qui point armey ne estoient , jusque a tant premieremant qu il aussent pris avisemant , quant estoient bien aesmey , si remontoient tuit armey , descendoient et remontoient et sailloient et resailloient , et en ce grant cure metoient , et en saillant se retenoient don a destre , don a senestre , et tenoient en lor poing destre les espees trestotes nues et aucune foiz les macues , et por ce ce jeu aprenoient per grant entante , quant seroient en multitude de bataille , se besoins est que chascuns saille , ausi sus son cheval armey et qu il n an soient desamey , et si que per l acostumance en puissent avoir meuz vaillance . 
ci apres vos vuet faire entandre de fais porter et faire aprandre . 
lon doit juenes homes controindre et a ce mener et estroindre de porter fais sovant aprandre , a ce doivent sovant entandre , fais du pois de soissante livres , et qu il ne soient pas delivres en ce point de lor armeures , et si que en lour alaures o lor viandes porter puissent , se besoins est , qu il les retruissent , et quant acostumey l aront , jemais puis grevey n an saront ; 
car usaiges fait totes janz aperz , non mie neglijanz . 
ainsi li anciain le firent , icil qui maint pais conquirent . 
et virgiles le nos ensoingne , en un example qu il nos tesmoingne et dit qu or s an va li romains fiers et vites et a does mains toz armez son vessel en porte per hardie meniere et forte , et apres atant come saiges sa compaignie es aberges , garniz de viandes et d armes , per qu il soit plus forz et plus farmes , et s est de ce faire entremis contre ses mortex enemis . 
de quel meniere d armes usoient li ancien que tant vailloient . 
or volons ci apres entrure de quel meniere d armaure lon doit les chevaliers garnir si c on n es an puisse achernir . 
mes la costume anciene ne tient on mains , ainz est lointene ; 
et jai soit ce que li examples du pueple , qui est granz et amples , des goz , des alains ausimant et des unens tant soulemant , cil a cheval armes portoient , cil a pie nules n an avoient ; 
et dois lors que rome fu faite et fu assise et portraite , jusque au tans de graciain , l emparaour viel anciain , les janz a pie estoient garnies et de hiaumes et de curies . 
mes puis que d armes li bons estres de c on usoit es leus champestres cessa per moult grant neglijance et per trop longue demorance , lors resamblarent les armures estre trop pesanz et trop dures , por ce qu a tart s an armoit on et por ce user les doit on . 
et requistrent comunemant et l emparaour baudemant lor oster hiaumes et curies , per quoi les noz chevaleries ont estey per maintes foies en batailles , en envaies voincu et mort en grant meschance per la foison , per l abondance de lor archiers que il menoient et plus qu apres nos genz perdoient . 
per ce plusours de nos citez per mal sant et per nicetez estoient mal mis et empirié et ne savoient as janz a pie lor curies , ne lor haumes randre per qu il se peussent meuz deffandre . 
si avient que cil qui n avoient haumes a mort s abandonoient , apparissanz plus de foir que des enemis envair . 
archiers sanz hiaume et sanz curie , puis que il est ou champ a pie , qui ne puet escu n arc tenir , comant se sera contenir et cil qui portent les ensaignes et les dragons es granz compaignes et es batailles forz et grantes , et es senestres mains les hantes portent et tienent folemant , et si vont tot nu ausimant , les piz descoverz et les chies , sor lor doit torner li meschies . 
mes il samble per aventure a l ome a pie que l ermaure d auber , et d iaume soit trop pesanz , por ce qu estey n an ai usanz du menoier ne du porter . 
usaiges de gros fais porter la poinne an oste et enmoindrit , et li hons que tant entandrit que il ne puet porter ses armes , on l ocit ce an est li charmes : ausi con une beste mue le detranche on enqui et tue . 
li ancien por qu apeloient il mur das janz qu a pie avoient por ce qu estoient de tez faumes qu acuz portevent et hiaumes et curies , et li archier , por aux plus desempaaichier , en lor senestre braz metoient manges de fer que il avoient , et cil a pie voiremant , qui portoient tot l aissemant d escu et d iaume et de curie estoient a ce atirié que il covenoit que cussieres et chauces ou turemelieres portessent en lor chambes destres , ainsi iert lor us et lor estres . 
et se mantient plus saigemant cil qui enchauce lantemant et plus amande son effaire que cil qui fuit son adversaire per bien corre legieremant , icil huevre plus folemant . 
cil de la premiere bataille estoient ainsi garni sanz faille , et nommey per emparaour estoient prince bataillaour . 
en la seconde bataille estoient li hantey , c est cil qui portoient les hantes et les divers glaives . 
de qu a jeter facoient navres . 
en la tierce , en l estor plenier , li triaire , c est tercenier ou troisseme , car cil tenoient le tier ler , qui l office avoient ; 
et li triaire se metoient a genoz et si se covroient de lor escuz , si qu en estons per jeter ne les navrest hons de javaloz ne d autre chose ; 
quant avoient fait lor repose , s assaillissent , se metiers fut , a gainnes de fer ou de fust plus vitemant lor enemis . 
et per ice ont il somis per maintes foiz lor adversaires et cex que lor estoient contraires . 
puisque les deus batailles estoient livrees a mort , qu avant aloient , li anciain bons garraours il metoient les fondaours , qui pesant armey n estoient mie , per sant entre les janz a pie , et les metoient per bone taille as cornees de la bataille . 
icil , car moult legier estoient , l utin as fondes comancoient . 
ne n estoient pas grant multitude , car lon ravoit paour et cuide que force ne les sormontest de janz , que a ce les hontest . 
que se fuir les covenist , que saigemant les retenist entre lor li lor legion , de plus en aux ne se fie on . 
li bataille ne li ordonance ne redoit pas por la fuiance branler ne croller ne movoir , ce davez vos savoir por voir . 
une costume avoir soloient , que tuit li chevalier avoient sus lor hiaumes granz chapiax , qui tuit estoient fait de piax , enqui sus estoient gisanz , et por ice que moins pesanz lor an sambloit lor hiaumes estre ; 
et si ravoient un tel estre que li oz de la jant a pie d uns dars de que nos n usons mie , lonc d un pie a fers sutilez , et les apeloit lon pilez ; 
avec i avoit ajostees trois broches mout bien compassees , et quant cil darz estoit botez en un escu , jemais ostez n an fust , quant lanciez iert formant . 
l auber rompoit legieremant , mes orandroit en nuns afaires de tex darz ne porte lon gaires . 
mes ou pais de barberie cil qui portent escu a pie les ainment moult et moult lor valent . 
et per non les apalent , et si an portent bien sanz faille . 
o lour deus ou trois en bataille . 
si vuez de dart lancierres estre , si met avant le pie senestre ; 
li darz an est trop meuz branlez , plus fort et plus avant alez . 
or nos reconte ci apres que quant vint au ferir de pres de glaive ou de quelque chose , puis c on est en estrif de nose , c on ne doit pas aler ravant , mes met le destre pie avant , et par ceste meniere faire , li cox que vient de l adversaire ne te puet grever ou costey , ainz l as de son cop dessotey , et te garde d estre bleciez ou ociz ou toz depeciez , et rest plus prest ta destre main de ton enemi mennamain blecier , tuer ou faire honte ; 
ainsi li saiges le reconte . 
or doit lon donques ensoingnier , amonester et tesmoingnier bonemant et sanz nules failles trestotes les ars des batailles et d armes totes les menieres , de c on usoit ca en arrieres ; 
car essez plus herdiemant se combat et plus suremant cil qui ne dote nule plaie , qu est armez d armure veraie , fort et tenant et per aprise , que cil qu est nuz en sa chemise . 
li chevaliers si doit aprandre garnir haberges , car atandre i puet grans biens sanz nule failles , s il vuet ahanter les batailles , car se per droit sont estaublies les aberges et bien adrecies per bon sant et per bone part , li chevaliers saurs u parc sont jor et nuit et totes hores . 
ce que lor corrent sores lor enemi , lor adversaires , ne les priseroient il gaires , nois se il assis les avoient : ausi sur sont con s il portoient , ce lor samble , la fermetey avec lour d une grant citey . 
mes de ce au mien esciant set lon or ou point ou noiant , ne nuns n an est plus avisez ne ensoingniez ne ausez de faire entor les haberges fossez granz ne petiz ne lerges ne de boter paux ausimant , et per ice tormantemant plusor ost et maint grant ennuit an ont receu jor et nuit per sorvenue des enemis ; 
et s il se fussent entremis de lor saigemant habergier , on n es tenit pas por bergier . 
pas ne recoivent voiremant tex domaiges tant soulemant , quant il sont en lor ost logié , mes quant il sont fuert tuit rangié por combatre a lor enemis , et fortune les a a ce mis , que il les an covient foir , et adonc ne puent il joir des haberges ne de lor place per lor orde fole parace , n estre n i puent suremant per lor malvais demoinnemant ; 
lors les ocit lon come bestes et lor tranche on piez , poins et testes , ne d aux ne refine l occise , mes an font trestot a lor guise lor enemi sanz autre plait tant come il lor siet et plait . 
lon doit , ce nos reconte apres , quant li adversaire sont pres , per bon sant et per bons usaiges metre en leu sur ses haberges ; 
et si se doit on laborer , se lon i doit moult demorer , c on ne faille per aventure a eve n a bois n a pasture ; 
et si doit lon bien regarder qu a la santey du cors garder soit li leus bons et covenaubles et sains et a l ost profitaubles , et doit lon ausi regarder saigemant et sanz retarder qu il n i ait montaignes si hautes , per que soremonter li autres puissent l ost ne prandre avantaige , per que il te teingnent domaige ; 
et doit lon garder que li place per iau nul ennuit ne vos face per russel , per flun ne per onde , sique trop d iau n i sorabonde . 
et si est bien necessitey que selonc la grant quantitey des chevaliers , des pavoillons et de nos toz nos travaillons que l uns l autre n estroingne mie et que l oz soit a point logie et per raison et per apace selonc ce que sera li place . 
et se il sont petit de jant , ne doivent estre neglijant a ce qu il trop du champ porproingnent , et que trop grant place ne proingnent , car s a desraison an prenoient , de lor force s enfoibliroient ; 
car lors se porroit lon combatre trop meuz et desor aux embatre . 
per aucune foiz ordonee soit l aberge en forme quarree , a l autre foiz se meuz te samble les fai en forme de triangle , a l autre foiz les referas selonc ce que tu troveras . 
la place en forme demie ronde . 
selonc ce que li place abonde . 
il suelent jaidis as haberges faire doues portes d uns lerges , l une , ce devise l estoire , jere apelee porte pretoire et la mat lon a esciant ou regart devers oriant , ou vers le leu ou cil estoient qu a lor combatre se davoient . 
se li oz en alant estoit , ausi la porte agaitoit per de devers cele pertie , ou li oz estoit acoillie . 
enqui les compaignes premieres si doivent fichier lor bannieres , lor dragons , et doivent entandre tantost a lor pavoillons randre . 
l autre porte qu iert per derriers apeloient li bons guerriers decumana per cele porte n estoit mie justise morte ; 
car tuit icil qui forfacoient en l ost per cele perte issoient por recevoir la penitance de lor forfait , de lor meschance . 
des aberges vos avisons c on doit faire les garnisons en deus menieres ou en trois , et se li oz n est si destroiz et que il n ait pas grant besoingne , ainsi li saiges nos tesmoingne a esragier de terre motes grosses et agues trestotes , et an doit lon faire sus piez ausi con un mur de trois piez . 
li fossez ou lon va levant les motes doit estre devant ; 
apres celui fossey facoient un autre et si li lessoient nuef piez et non plus de largece et autresimant set d autece . 
se force d enemis atandent , au refaire tantost entandent trestot entor de lor aberges fossez que sont doze piez lerges et sont de nuef piez de hautace ; 
et puis apres per lor prouace tote la terre du fossey ont tantost desus adossey , et de quatre piez soit haut trate , ausi come ou aie ou crate , sique la fosse tint d autace treze piez , doze de largece . 
et c on ne les an teigne a nices , per desus refont unes lices de forz paux que porter soloient li chevalier , quant ostaoient , et por ce que l ueuvre meuz faces , tu doiz porter pis et pegaces , fossours , ratiax , tex aisemanz , peniers et autres estrumanz . 
legiere chose est a faire , se loinz te sont li adversaire . 
de tes aberges ajancier ; 
mes quant li enemi lancier te vienent et de pres ferir et en essaillant requerir , cil a cheval et li moitie de trestote la jant a pie se doivent adonques sanz faille apparoillier de la bataille , siqu au ferir et au joter les puissent arriers reboter , et li autre per de derriere redoivent avoir la matiere de quoi il facent les fossez , quant il les aront adossez . 
savoir doivent per le criour li quel secont , li quel priour , li quel tiers en l uevre seront , et comant il se conterront . 
encor dient li ancien que adonc li centurien , ce est li centuriers a dire , cil qu ont sus cent homes l empire , punissent cex qui ont ovrey neglijanment , s il sont trovey . 
cest usaige doit bien aprandre chevaliers qu a bien vuet entandre . 
car moult est nobles ciz metiers , sique quant il sera metiers , qu il ses aberges saigemant saiche garnir et vistemant . 
il n est nule riens qui tant vaille ne tant profitoit en bataille con garder l ordre per usaige et per acostumance saige , sique les batailles ne soient trop en un mont ne ne resoient trop apandues ne trop laiches . 
et que bien prandre garde saiches ausi con cil perdent les places , per monceler et les apaces . 
et es batailles s entrepachent . 
ausi resont cil qui chevauchent large et trop esperpillié , et si donent per lor folie antrees a lor adversaires que per ice lor sont contraires . 
et adonc an ont du paour et sont confondu per paour ; 
car li ennemi puent rompre adonc lor bataille et derompre et devers les dos les essaillent , se covint que il pis en vaillent . 
or doit lon donques saigemant les chevaliers ordoneemant faire venir u champ sanz faille , sique la premiere bataille soit si tres simplemant venue per sant et per bone atendue , que il n i ait nule crevace ne defaute ne fause place , et que li un soit loinz de l autre per apace ainsi con doit estre . 
apres de ce sanz aux trobler lor doit lon aprendre a doubler lor batailles tot ausimant con l ordre le vuet , qui n an mant , et se lor doit lon comander por lor besoingnes amander , qu il se metent apertemant en eschiele soudeinnemant . 
apres dit cil qui pas ne jangle qu il se remetent en triangle , s il an ont metier ne besoingne . 
et encor dit et nos ensoingne que bercel au tans qu adonc iere apelet lon d ost la meniere . 
ceste ordonance moult sanz faille soloit profitier en bataille . 
se force de janz les soronde , metre se doivent en la ronde adonc per iceste meniere : quant force lor sorcroit trop fiere , et que li enemi rompu les ont et lor ost derompu adonc li chevalier vaillant , li avisey , li travaillant , suelent lor janz adonc rater et retenir et contrater , se il trop perdu ne avoient ou il en fue ne s an tornoient . 
se li juene home ont bien aprises cex choses et en lor cuer mises et per bons us acostumees , garde s an donront as mallees ; 
ausi an seront il plus saiges as batailles per tex usaiges . 
apres de ce fu en presance li anciene acostumance qu agustus et adriains firent , li emparour , et si vossirent que cil a cheval et a pie ississent fors a la foie trois foiz le mois loins de lor place de yy pas per l apace ; 
ne nuns n an i fust apermez , qui ne fust garniz et armez . 
lon n es voloit pas sejorner au venir ne au retorner , mes lor comandoit lor menitres revenir per oirres plus vites , per sauz , per cors joliemant , et cil a cheval ausimant per perties se depertoient et apres lour tel oirre aloient qu il afiert a chevalerie , ne se desigaloient mie . 
lon ne les lessoit per les plainnes aler , mes per places grifainnes , per montaignes grandes et rostes et ravauler vaux , puis et costes . 
ainsi l usoient per aprise siqu il an seussent la maistrise au besoing et l espiremant , non pas por lor empiremant . 
totes cex choses , empareres , loiaux sires , loiax voinquerres , por l amour qu en toi ai coillie , en maint livre ai reverchie de chevalerie l estoire que li ancien en memoire et en mainz divers auctours mirent , tot le sant qu il en armes firent , et ce ai je tot a delivre escrit en cest mien petit livre , por ce que s aucuns curioux vossit estre ne envioux de auser les jovanciaux , les noviax chevaliers , siciaux qui sont fort et dur et puissant , en tel meniere qu il puissant enforcier lor ost per lor poinnes et per costumes ancieinnes . 
car vigours encor ne faut mie ne chalours ne chevalerie as homes , ne jai ne faudra jusque tant que dex le voudra ; 
n encor ne sont brainnes les terres qu enjandrent et acroissent guerres si con des macedoniens , des romains , des antheniens et de maintes autres contrees , ou sordent guerres et mellees . 
n on estey li emperiain vigueroux u tans anciain as batailles et as granz noses et en moult de diverses choses ausi li macedonien et encor li thessalien en ost les persiens outrarent et jusque en inde les menarent et les pais et les contrees que lor furent abandonees . 
ceste chose est moult certeinne ne ce n es pas parole veinne , si con dient li ancien , que li denois , li messien en bataille de tel proesce on estey , ausi cil de tresce , et si tres fort que il disoient et per trestoz leus l afermoient que mars , li fevres potais deux de bataille , en lor pais fu nez , norriz et aluchiez . 
encor sont en ce afichiez . 
longue chose seroit a dire , se les provinces ne l empire que ont conquises li romain voloie dire au mennamain ; 
mes longue pais et saurtez et aise et male ahurtez et les choses trop delitouses ont les homes traiz a oisouses , et li cusanz et li destrace du siegle et ausi li parace . 
cil de chevalerie l usaige mistrent chies les lombars en gaige et ainsi demora jor mente et mal montanz que ne fu rente , et la tornerent en despit totes janz por le grant respit . 
en neglijance , en non chaloir . 
sique nuns ne voloit valoir . 
au derriers fu si desaprise qu du tot fu en obli mise . 
donc ne se doit lon mervoillier , ne murmurer et consoillier , se ainsi avenu an est en l aaige que passez est . 
car li romain qui tant savoient et que toz les autres voinquoient , vint anz en pais , en ignorance furent , tant fu la demorance , sique per ce si oisoux furent que plus bataillier ne saurent , sique quant il se combatirent , puis apres maintenant perdirent cil de la premiere bataille , sanz trop rester , sanz longue faille , lor bon usaige et lor bon estre , qu en la seconde ne porent estre hanibal nulemant et paroille ; 
ainsi lor avint tel mervoille . 
apres quant il orent perdu , don il furent mult aperdu , tant bons dux , tant bons consoillours et de lor ost toz les moillours , apres ice se ravisarent et a lor bons us retornerent et a l ancieinne memoire ; 
adonc revindrent en victoire . 
donc est il bien droiz et mesure et huevre de bone nature que lon les juenes homes ensoingne et l usaige d armes aproingne , et si vaut meuz les suens aprandre et de lor sovant garde prandre et doner deniers ou soudees qu a cex de lointenes contrees . 
en quantes menieres estaublie est la chose de chevalerie , quex diversifications ai entre aides et legions ; 
por quele cause abregerent les legions cil qui tant seurent ; 
quantes legions , quant aloient as batailles , o lor menoient , et comant resont estaublies legions et conostaublies . 
quantes doit avoir compaignies en une legion fornies . 
et quanz chevaliers por ahie met lon en une compaignie . 
des nons quele possessions ont li prince des legions . 
les nons dirons des cheveceinnes qui menoient ordres ancieinnes . 
de quel office se fie on ou prevost de la legion . 
li prevoz des fevres sanz vice con doit ovrer de son office . 
comant li prevoz officie des chevaliers , per quel maistrie . 
des centuries et des ensoingnes , des confanons et des compainges , de trestote la gent a pie , comant il seront adracié . 
des chevaliers per compaignies , qu as legions sont estaublies . 
en quel meniere li triaire sont armey et qu il doivent faire , li centurien ausimant , ci apres vos diron briemant . 
en quel meniere nos arrions les batailles des legions . 
en bataille pesant armure en leu d un mur tient et endure . 
escrit soient et recitey et li non et li dignetey au travers des escuz , des targes , des chevaliers des bons usaiges . 
avec force de cors alire doiz art , sciance et menire , genz letrees , sachanz de conte , qui dotoient deshonor et honte . 
des dous doiz metre la moitie es aberges et depertie soit as chevaliers maintenant , saisi en soient et tenant . 
cil qui essaucié estre doivent as legions prester redoivent per les degrez et per les rotes de lor compaignies trestotes . 
differance des cornaours , des clausiques , des trompaours , des amonestemanz l example et l us de chevalerie ample , des autres ars forni et faite et per sutiletey atraite , et le nombre du ferremant et des engins dirons briemant . 
empereres puissanz voinquerres , bien fenissanz de totes guerres , bien apert per l acostumance de toi et de ta grant vaillance que tu es curiousemant et plainnemant et saigemant retenuz les ensoingnemanz , les nobles estaublissemanz des granz saiges naturiens , es vaillanz homes anciens , bien t an est pris et bien l es fait : li ars prueve toz jours le fait . 
mes ta bone pasibletez et ta tres granz nobilitez , qui les anciens soremonte per noviax faiz qu as fait sanz honte , desierre toi faire a savoir per plus haut sant que concevoir ne puet de l ome la pansee ou sera prise et trovee des bons livres la nobletez estraiz des ancienetez . 
et per le tien comandemant je l ai mis en escrit briemant , soit per folie ou per savoir , non que le te face savoir ; 
mes ainzque m an entremeisse et que l uevre entrepreisse , paours et honte me sorprirent qu a moi sovant se combatirent , car trop me mit en sa saisine hardemanz , quant la decipline ne des granz batailles l usaige me mit a dire en mon coraige a prince voincour signour saige et atrait de l umain lignaige per tres bones estracions , voinquours de totes nations , s il ne m eust comandey le fait dire qu il meismes a fait . 
se ne vossisse derechief obehir , trop fust granz meschief , as comandemanz a tel home come a l emparaour de rome . 
or sui donc mervoillousemant enhardiz , car tot suremant , se je ce refuser osesse , plus hardemant faire cuidesse , et a ce faire deceu m a li dons qu ai de lui au . 
et je vos ai premiers baillié de la nueve chevalerie un livret , ne n an fui blesmez , per quoi je croi meuz estre amez a refaire le remenant que je n ai fait celui denant . 
ausi con cil qui fit cest livre , cil qui per rime le delivre , c est prioraz de besancon , qui ne le dit por cusancon de vos ne raimbre ne atraire , vos redit , frans hons debonaire , jehanz de chalon , fiz entreprise , ardiz , prouz , don chascuns vos prise , qui tant li avez de bien fait , que por vos cest livre refait , si con vos l avez comandey . 
ne sai se je l ai amandey , mes puisque li premiers vos plot , maintenant me remis au plot , por le remenant essevir ; 
vaillant home fait bon servir . 
la chose de chevalerie , ausi come l ont tesmongnié li autors des latins , li sages , a tel meniere , a tel usaiges qu ele est en force et en armes , tex est li jeus , tex est li charmes , devisee est en trois perties : en janz a cheval bien haitiés et autresi en janz a pie et en janz qui vont per navie . 
lon se puet des janz a cheval aidier et en plain et en val . 
cex des navies doiz amer et es fluves et en la mer , et cex a pie per montaignes , per costes , per places grifaignes ; 
es citez et es places plainnes s aide lon de janz a pie sainnes . 
per quoi lon puet mult bien entandre , cil qui garde s en sevent prandre , que li serjant , li home a pie , mesqu il soient bien afaitié , sont a comun plus profitauble , car lon ne lor met pas la tauble sovant , mes il sont sostenu et a moins de despans tenu que ne est la chevalerie , et por ce sont bon cil a pie . 
lon devisoit totes foies les janz a pie en deus perties . 
c est a savoir , voir an dions , en aides , en legions , et en l aide facoient joindre le nombre des chevaliers moindre et le plus grant nombre metoient es legions ; 
ainsi l usoient . 
li grec , li macedonien , et ausi li dardanien , en leu de legions , sanz faille , orent eschieles en bataille , que il falanges apeloient , et sis mile homes avoient armez en icele falange de bon comun , non pas estrange . 
li francois qui illuc estoient , et estrange gent qu il menoient avecques lor en lor bataille , en leu de falange , sanz faille , avoient sis mile homes armez , tant estoient toz jours esmez . 
li romain si ont legions de janz , toz de lor nations , sis mile homes ou plus i metent ; 
aincois l acroissent qu il n an ostent . 
les aides sont devisees de janz de diverses contrees , e divers estaublissemant de divers nombre ausimant et de diverses ensoingnances et de diverses conoissances et de volontez mult sauvaiges , et s ont entr aux divers usaiges d armes . 
si est droiz et raison que plus tart veigne a saison tex janz ne a fin de victoire que janz qui ont bone memoire et sont de bones acordances , quant ce vint au bessier les lances . 
apres en un ost mult profite que li bon chevalier d elite soient tuit d un comandemant et qu il le facent bonemant . 
cil ne puent pas acomplir les comandemanz n aemplir qui onques mais ne se veirent , n onques mais acort ne feirent , n onques mais ne furent ensamble ; 
ce seroit trop fort , ce me samble . 
tote voie se tex compaignie estoit chascun jor ensoignie d armes per sollempnex usaiges , profiz seroit et avantaiges ; 
car les aides per jors maintes furent des legions pres jointes , si con li armey floivemant qui combatent legieremant , et vaillent meuz as comancailles que li principaul des batailles . 
quant la legions raemplie estoit bien de sa compaignie et avoit la pesant armure , o li qui sostient et endure , c est a savoir les princes saives et les bons chevaliers es glaives , cex qui sont armey pesammant , et ale ravoit ausimant les armez plus legieremant , qui font ce qu il font vitemant , archiers , fondaours , arbelatiers , et cex qui sont d itex metiers , et ale ravoit ci apres ses legionaires bien pres , qui trestuit d une volontey et d un cuer per lor grant bontey , lor aberges bien garnisoient et lor batailles ordonoient bien et bel de totes perties , ne n avoient mestier d aies , ceste legions ordonee ainsi estoit mult redotee et per li foison d ennemis estoient sovant au desoz mis . 
et ce est bien chose provee que quant l autesce honoree de rome qui lors granz estoit per legions se combatoit avoit tantost ses enemis per victoire au desoz mis tant con soffrir pooit nature qui toz jorz est et toz , jorz dure . 

