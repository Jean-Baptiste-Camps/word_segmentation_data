iadis a saint pantelion 
ce nos racontent li breton 
soloient granz genz asenbler 
por la feste au saint honorer 
les plus nobles et les plus beles 
du pais dames et puceles 
qui dont estoient el pais 
n i auoit dame de nul pais 
qui n i venist a icel ior 
molt estoient de riche ator 
chascuns metoit son pooir 
en lui vestir et atorner 
la estoient tenu li plet 
et la erent conte li fet 
des amors et des drueries 
et des nobles cheualeries 
ce qu en l an estoit auenu 
tot ert oi et retenu 
lor auenture racontoient 
et li autre les escoutoient 
tote la meillor retenoient 
et recordoient et disoient 
souent ert dite et racontee 
tant que de touz estoit loé 
lai en fesoient entr eus 
ce fu la coustume d iceus 
cil qui l auenture estoit 
son non meismes i metoit 
apres lui ert li lais nomez 
sachoiz ce est la ueritez 
puis estoit li lais maintenuz 
tant que par tout estoit seuz 
car cil qui sauoient de note 
en viele en herpe et en rote 
fors de la terre le portoient 
es roiaumes ou il aloient 
a la feste dont ie uos di 
ou li breton venoient si 
en grant mont fu l asemblee 
por ce que miex fust escoutee 
molt i ot clers et cheualiers 
et plusors gens d autres mestiers 
dames i ot nobles et beles 
et meschines et damoiseles 
quant du mostier furent parti 
au leu qu il orent establi 
conmunement sont assemblé 
chascuns a son fet reconté 
s auenture disoit chascuns 
auant uenoient vns et vns 
dont aloient apareillant 
le quel il metroient auant 
les dames sistrent d une part 
si disoient de lor esgart 
sages erent et ensaingniés 
franches cortoises et proisiés 
c estoit de bretaingne la flors 
et la proesce et la valors 
l une parla premierement 
et dit molt afichiement 
' dames car me donnez conseil 
d une rien dont molt me merueill 
molt oi ces cheualiers parler 
de tornoier et de ioster 
d auentures de drueries 
et de requerre lor amies 
d icelui ne tienent nul plet 
por qui li grant bien sont tuit fet 
por cui sont li bon cheualier 
por qoi ainment a tornoier 
por qui s atornent li danzel 
por qui se uestent de nouel 
por qui envoient lor aneaus 
lor treceors et lor aneaus 
por qui sont franc et debonere 
por qoi se gardent de mal fere 
por qoi ainment le donoier 
et l acoler et l embracier 
sauez i nule achoison 
fors sol por vne chose non 
ja n aura nus tant donoié 
ne biau parlé ne biau proié 
ainz qu il s em puisse departir 
a ce ne ueille reuertir 
d ice vienent les granz doucors 
por coi sont fetes les honors 
maint honme i sont si amendé 
et mis em pris et em bonte 
qui ne vausissent bouton 
se par l entente du 
la moie foi vos em pleuis 
nule fame n a si bel uis 
par qu ele eust perdu 
james eust ami ne drui 
quant tuit li bien sont fet por lui 
n u metons mie sor autrui 
faisons du con le lai nouel 
si l orront tel cui ert molt bel 
conmant qui miex saura monter 
ja uerrez toz vers nos torner 
les set li ont acreanté 
dient que molt a bien parlé 
le lai conmencent a itant 
chascun i mist et son et chant 
et douces notes a haut ton 
le lai firent cortois et bon 
tuit cil qui a la feste estoient 
le lai lessierent qu il faisoient 
vers les dames se sont torné 
si ont lor fet forment loé 
ensemble o eles le lai firent 
quant la bone matire oirent 
et as clers et as cheualiers 
fu li lais maintenuz et chiers 
molt fu amez molt fu ioiz 
encore n est il mie haiz 
d icest lai dient li plusor 
que c est le lai du lecheor 
ne uoil pas dire le droit non 
c on n u me tort a mesprison 
selonc le conte que i oi 
vos ai le lai einsint feni 
