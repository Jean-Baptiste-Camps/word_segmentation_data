l auctorite nos dit une raison por voir 
ke el conmenchement de sens et de savoir 
convient il a chascums par fim droit estouvoir 
amor de dieu et doute dedenz son cuer avoir 
ker on dit que l onme ainme que il le doute et crient 
ker amor si est doute mes de chen me souvient 
que doute sanz amor a mont de gent revient 
et servir et douter malgre euz lor convient 
mes la raison divine nos mostre ceste affaire 
qu il nos convient a dieu deuz servises faire 
et amer et douter iche est por mielx desfaire 
les granz malx dont la char nos semont a mal faire 
d une chose fait dex a nos touz grant amor 
k a peinne nos souvient de lui ne de s amor 
ker s en enfer n avoit tant mal ne tant doulor 
ja ne se retrairoit nus hons de sa folor 
dont ne sauve chil fors solement por doute 
qu il crient des ennemis l asemble et la route 
mes sa conoissanche est si en deuz meitiez route 
qu il ne voit que d um oil et en l autre a la goute 
mort est chil quil ne voit forsque de l un des yy euz 
qui por fuir enfer fait a s ame son mieuz 
nos quil por l amoistie a grant seignor des cheuz 
le fait sil la savore plus douchement que milz 
ker damledex nos dit ge l sai weraiement 
qu em trois manieres font les genz lor sauvement 
mes l une lor savore assez plus douchement 
ke les deuz ne feroient ensemble omniement 
les unes gens se sauvent por redot de la painne 
quil d enfer naist et sort si orde et si willainme 
ke cil quil la s embat et qui on la le mainnne 
sent touzjor les doulors et male vie meinne 
li autres prient tant et en faiz et en dis 
por estre en la grant joie qui est em paradis 
qu i eslaissent a faire les mals et les mortex delis 
por avoir la desore et la gloire et lors lis 
li tiers ont mont plus droit sens et de mont meillor memoire 
ker tant ainment et doutent lor droit seignor de gloire 
ke por sa grant douchor et par sa grant victore 
fuient ypocrisie et toute wainne glore 
chil aimment et cil criement jhesu que ge vos nomme 
et croient qu il rechut en fame forme d onme 
et sostint de la mort si grief fais et tel somme 
c omques puis ennemi ne pot dormir ferm sonme 
cheste amor cheste doute et cheste granz pitiez 
fet qu i ont les pechiez et les mauz despeciez 
ker il paraimme dieu de si granz amistiez 
que li recors de lui lor savore dentiez 
prit cascuns qu il soit a ces gens frere et suer 
ker touz les aimme dex entierement de cuer 
et sont de tel merite et mis a si haut fuer 
que la on les retient gete o les autre puer 
chen si doit cascuns dieu amer et cremir 
ker il puet de touz maus oster et escremir 
n encontre son commant ne doit nus homs frennir 
ker plus est doux et pius con je plus m i remir 
de ces trois sauvemens ai dites la raisons 
et puisque de trouver me vient tens et saisons 
toutes ma parole iert et toute ma raisons 
de dire auctorites et moz pleins de sarmons 
trop longuement me sui et deceus et fains 
ker de grant bien trouver ne me prendoit nul fains 
or sui moitie enfers et l autre moitie sains 
si woil dire de dieu de sa mere et des sains 
la premiere raisons por quoi je woil trouver 
ch est por merchi prier damledieu et rouver 
qu il ne souffre en mon cors tant de pechie couver 
ke on le puist a m ame en la fim demander 
l autre raison si est por recevoir sante 
de cors quil mainte foiz m a por lui enchanté 
mes je m ai or de tant aati et wanté 
ke deschanter li woil chen que li ai chanté 
je li ai trop chanté si li deschanterai 
et si m a enchanté je le renchanterai 
et por despit de lui me want et wanterai 
ke mes sa volente volentiers ne ferai 
la tierche raison est que maint porront aprendre 
s il oient si bons moz et si bons diz reprendre 
ker toz jors si doit on torner l oreille et tendre 
a escouter de dieu et de bon cuer entendre 
a dieu et a sa mere et a ses seins conmant 
mes diz et ma matere de quoi g iere rimant 
la vie d um proudom vos irai bien nonmant 
ke dex est bon cosim et tres verai amant 
qui haute matiere a bien doit hautement dire 
ne je ne me puis plus par raison escondire 
de dire et raconter en rommans et d escrivre 
la vie de chelui que j aim mont et desierre 
ch est li sires de quoi j ai fait mon avoiee 
et por s avoierie sil l li ai je voié 
k ainzque j aie mon sens perdu ne aloé 
woil bien dire de lui quer maint hom a loé 
ill a touz ceuz quil del cuer l ont servi 
et se serf bien de cuer l avrai deservi 
dont ne me doi je domques trouver si aservi 
ke devant son servise nul autre aie encouvi 
chel seint ewangeliste dont ma matiere sort 
quil suscita maint mort et fist oir maint sort 
ch est uns des quatre flueves qui em paradis sort 
ch est chil quil si bien est de dieu et de sa cort 
che est chil quil dex apele pres de lui et acheinne 
ch est chil quil reposa sor son piz en la cheinne 
la ou but en dormant de la seinte fontainne 
par quoi seinte yglise est de divinite plainne 
bien doit on oiant touz nommer et ramentoivre 
chel glorioz dormir et chel glorioz boivre 
k en seinte eglise voir si haute ouvre en recouvre 
par cen puet l ennemi bareter et dechoivre 
ch est chil qui seins pierres et toute sa compaigne 
forment s emerveillierent et orent pres engaigne 
mes jhesus sil lor dist ' je woil que issi maigne 
si soit en mon servise et demuert et remaigne " 
ch est chil qui forme d aigle porte en soy escripst 
si est chil par qui sont le devim mot escripst 
qu il redist de sa bouche cen qu il en sot et vit 
por c est plus haute d autre toute s ovre et si dit 
l aigle que il resemble grant chose 
ke il vole plus haut d autre oissel et repose 
et voit contre soleil che n est mie sanz glose 
or doit ceste raison estre dite et desclose 
si conme l aigle haut voille et voit contre soleil 
wit li ewangelistre le seint sacré conseil 
de la deite quil point n a de pareil 
dont n est mie merveille se por lui me traveill 
il fu et wit plus haut de touz ce m est avis 
ker il fu enz es chielz en son dormant ravis 
ou il but la fontainne douche clere a devis 
par quoi en seinte yglise est jhesu crist servis 
encor li refist dex une autre grant bonte 
ker la ou gieuz l orent mis en croiz et monté 
li commanda sa mere por sa virginite 
chelui qui fontainne est de toute piete 
puisque dex en la croix li conmanda sa mere 
il li fist biem semblant d amor con fix a mere 
qu il dist que ce ert sis fix dont monstre la matiere 
ke cescums fix a fame est a un seul fil frere 
comme dex n ot nul frere ne sa mere c um fil 
non mes il vit sa mere en si mortel peril 
k a chelui quil tenoit tout pechie empor wil 
fist sa mere avec lui tantqu il venist d essil 
essi le doit on croire quil bien le welt entendre 
chil qui de mort souffrir ne wouloit plus atendre 
fist contre le venim de sa main un laz tendre 
por lui a dechevoir quer tot wolloit sousprendre 
chil par qui mort nos fumes joiant et renascu 
fist de sa croix quintainne et de son cors escu 
dont gieu poient estre dolent et irascu 
ker il cuidierent veintre cen dont il sont veincu 
en cele grant dolor et en cel grant torment 
conmanda nostre sire mont debonairement 
chelui qu il plus amot a chelui voirement 
qui plus s iert maintenu de son cors virgement 
et qui bien welt despondre toute l auctorite 
por cen n est il mie ses fix por verite 
mes por sa grant douchor et por s umilite 
dist dex que c iert ses fix en droit virginite 
je vos di et demostre droite compereisson 
ker puisque virgete est ades en sa maison 
dont soffri nostre sire par droit et par reison 
mener sa virge mere a virge garison 
por la virginite qui tant par est gentius 
dist dex que c iert sa mere et que cil iert sen fius 
ker issi l entendi li sire douz et pius 
dont li sont couvert en la glose sotius 
desormes ne me woil atargier ne retraire 
de ma matiere dire et des beaux moz retraire 
de chelui quil por dieu souffri mont de contraire 
por la gent convertir et a creanche atraire 
chil quil de willainnie out loig de lui misse et rese 
quil de dieu servir iert plus chaut que nule brese 
vint por gent convertir en la chite d ephese 
la ou malvestie iert assemblee et remese 
mes ainzque li doulz sires se partesist de caus 
ke il avoit trouvé de mal faire touz caus 
lors fist tant sailliez de dieu et tant d enhaus 
k as armes lor fu mire et as cors mareschaus 
les cors marescaucha et les ames gari 
de ceuz qui de dieu croire ierent tout esmari 
virges chastes et veves trouverent bon mari 
ker que il prist en garde omques puis ne peri 
les genz vait sarmonant et meit a droite escole 
les ouvres l ennemi lor deffait et descole 
ne a poinnes a femme en la chite tant fole 
ke il ne l meite a point par sa douche parole 
par douches paroles par ses diz par ses faiz 
lor a si lor pechiez depechiez et desfaiz 
ke cascuns se repent de ses willains mesfaiz 
qu il lor est en aie a sostenir granz faiz 
l emperere qui ot non domitianus 
soit que en la chite estoit tex hons venus 
ke devant sa parole ne poiet garir nus 
ainz faissoit convertir li geunez et li chanus 
li saint ewangeliste li emperere mande 
de s uevre et de sa vie li emqiert et demande 
et cil quil nel fait riens fors cen que dex li mande 
li dist qu il se reclainme de la deite grande 
fait domitianus ' qu est dont la deitez " 
et seint johan li dist que c est la trinitez 
li peres et li fix et la sainte humanitez 
ke la virge porta et en disnez costez 
' se tu ne croiz " fait il ' bien es mors et periz 
ke li pere et li fix et li sains esperis 
est tant dignes et tant hauz douz et sains et seris 
ke par lui est touz bien renduz et meriz 
conment " fait l emperere ' ce n est pas mes otroiz 
tu paroles de l um et si en nonmez trois " 
et seint johan respont ' quer li sens est estroiz 
si ne puez mie entendre quer ce n est mie droiz " 
fait domitianus ' dont me di sans atendre 
por quoi ge ne porroie ceste raison entendre 
por cen " fait seint xm ' que tu ne weuz emprendre 
la parole de dieu en toi ne puet reprendre " 
domitianus dist ' tu paroles d um pere 
d un fil d un esperit sont chist trois d une mere " 
fait seint johan ' eres bons estendere 
de la raison seroie deserre et despondere 
je woil " fait l emperere ' que tu le mes despondes 
et que de ma mande tot a droit me respondes " 
il respont ' cil affaires est si haut et si mondes 
ke par l um et par trois est sauvez touz li mondes 
ker trois sont em personnes et uns tot seul en ouvre 
li peres est premiers de quoi li fix se couvre 
ke li sainz esperis ovec ces yy recouvre 
por c est li uns seus trois quil la glose descouvre 
li pere qui chieuz estoit sires et mestre 
envoia en la virge son filx neitement neistre 
et li sains esperis fu de cest ouvre pestre 
por la virginite gouverner et repestre 
por cen est uns dieuz uns sires uns poiers uns corages 
et une majeste et uns seuz seignorages 
por qui fu recouvrez en croix li granz damages 
et se tu cen ne croiz dont n es tu nes mie sages 
ker en croiz rechut mort jhesu crist nostre sire 
por l ennemi mater por la mort desconfire 
et se la car souffri en morant le martire 
la mort ne puet por riens la deite ochire 
et quant vint au tiers jor del resuscitement 
tout fu meslez emsemble ce sachiez wraiement 
deitez esperis et char onniement 
et vint le fix au pere es chieulz mont liement " 
li pueples qui estoit assemblez el palais 
doute que ne li viegne anuis honte ne lais 
des hauz moz que il dist plus doux que miex ne lais 
mes por cen ne fait il de dire nul relais 
muet sort et avulgle mehaignié et contrait 
se sont entor l apostre assemblé et atrait 
il les seigne de dieu et lor membres retrait 
qu il n i met autre emplaistre oignement ne entrait 
nus ne repaire a lui qui emfertez mehaigne 
se il de jhesu crist les beneist et seigne 
ke il seins et haitiez ne demuert et remaigne 
mes li feil emperere obeir ne li deigne 
ainz dit touz jors mes parle de trinite 
' conme sont trois choses misses en unite 
par foi " fait seint johan ' quer je di verite 
c est tout par la puissanche de la grant deite 
certes " fait l emperere ' je tressai d ire et tremble 
tu me veulz faire entendre que yy sont zz seul ensemble 
or me di comment domques cist afaire aasemble 
puisqu a nonmer des yy l un ne l autre ne resemble 
chen te ferai entendre " fait seint johan briement 
' je te mostre a example a un grein de forment 
li greins si a un non par lui tot solement 
et la ferinne un autre et li pains ensement 
de ces trois choses est commenchement li grains 
puis en vient la ferinne et quant est fait li pains 
si est li uns en l autre et mesliez et empains 
ke cist troi ne sont c um tot sanz plus et sainz mains 
emperere aiez senz et droite conoissanche 
puisque dex lait avoir un grain si grant puissanche 
dois tu savoir et croire par reisnable semblanche 
qu il a bien de tout faire et vertu et puissanche " 
l emperere entendi ses moz et sa devise 
si li ennuie mont de chil qu il si droit vise 
quer obeir ne welt n a dieu n a son servise 
ainz dist ' l apostre en autre guisse " 
puis fait metre une cuve pleinne d uille boillant 
let hideuz et cruel malvaissement oillant 
puis dist l ewangeliste qu il a cuer et talant 
qu il fache son seignor par tens de lui dolant 
li sainz aposte rist de cen que cil li conte 
qu il vuelt por lui faire jhesu cripst lait et honte 
mais il soit que dex est et que creanche monte 
si que sa leaute si grant poier sormonte 
' que veulz tu de moi faire " fait li ber seint johans 
' boillir te woil en oille " fet li feil li tyrans 
' savoir woil se tes dex est tex ne si puissans 
k a cest grant besoig te puisse estre aidans 
certes " fait seint johan ' je n ai point de peor 
d entrer en ces dolors por doute ne por dolor 
j ai un tel et un si droit seignor 
ke mal que por lui trait sont tuit pleim de douchor " 
l apostre se despoille voiant touz enramment 
si est entrez el baig mont debonairement 
a celui se conmande quil fist le firmament 
mes omques n i senti ne dolor ne torment 
' comment vos est danz mestres " fait li tiranz estoz 
' je cuidoie que cuiz et boillanz fussiez touz 
dex grace " fait l apostre ' ainz m est cist bainz si douz 
ke encor ne m est le cuir ne entamez ne rouz " 
a mal empereor ennuie mont et tarde 
qu i convoite forment que li apostre arde 
mes li sainz esperiz le sauve et tient en garde 
ke cascuns quil le voit a merveilles l esgarde 
bien vit l ewangelistes que cascuns l esgardoit 
et que tuit s emerveillent de cen que il n ardoit 
mes il dist oiant touz que cil dieu le gardoit 
qui de touz pecheors l amendanche atendoit 
' bone gent " l apostre ' chil me sostient en vie 
qui de vos a sauver a pitie et envie 
mes se cele pitiez n est par vos deservie 
en la fosse enterrez dolente et aservie 
emperere " fait il ' mont par est durs tes cuers 
li ennemis te meinne a touz venz a touz fuers 
fai dieu et te honor et gete cel mal fuers 
ke trop seras destruit se tu en cest point muers 
noirrons cuida seint pierre en crucefiant nuire 
cuides me tu ausi par tes tormens destuire 
nenil voir que nul char ne puet boillir ne cuire 
dieu ne weult soffrir qu en cest martire muire " 
l emperere respont ' se ne muers par cestui 
j ai encore un tel boire qu a uez ton cors estui 
et se tu celui bois sanz torment et ennui 
dont n avras tu mes garde de moi ne d atrui " 
sains xm est issu fors de la cuve noire 
dist au felon tirant ' faites venir cel boire 
et quer woulsissez apres ausi tost croire 
con g en avrai beu sanz sante recroire 
keque soit or del croire " fait li tirans crueuz 
' j en ferai tot premier boire toz devant toi a deuz 
si erez del croi je plus douteuz 
quer l entosque est mont male et li venins hysdeuz " 
atant fait devant lui amener en la sale 
yy hommes et l estostque quil mont est laide et male 
si tost comme cascuns em boit point et avale 
les souprent li venins et laide mort et paille 
' or puez boire " fait cil qui crueltez semont 
et seint johan regarde puis rit et si l rrespont 
' or sachiez que cil diu petit esmaié m ont 
ker je sui en la garde cel dieu quil fist le mont " 
puis si a li vaissel ou li venins iert pris 
dist a l empereor ' cheste entostque poi pris 
li sires dont je sui alumez et espris 
m a bon conjurement contre sa forche apris 
par foi " fet l emperere ' je woil tot enranment 
oir et ta parole et ten covinnement 
ker je croi que che soit tout par enchantement 
qant tu meinnes mom pueple et moi si malement 
chertes " fait seint johan ' issi le voil je mont 
ore oiez mon charne et l enchantement tout 
ja n iert ti venins ne si fort ne si estout 
que par la vertu dieu ne soit ja tout derot 
en l enor del seignor quil tot cria et fist 
et de la virge dame em qui char et sanc prist 
te conjur je venins c est de dieu jhesu crist 
ke tu mal ne me faches devant cest antecrist " 
en l enor del seignor qu il a ramenteu 
fait croiz sus le waisseil puis l a tot fors beu 
qu il n en a chief ne bras ne cors ne main meu 
a merveille l esgardent tuit cil quil l ont veu 
meisme l emperere s en esmerveille fort 
qu il le voit or plus seim plus vermeil et plus fort 
et plus bell par semblant et de meillor confort 
si qu il dist oiant touz que c ert uns hons sanz mort 
c est chil qui dex avoit par tout asseuré 
' emperere as oi con j ai cen niuré 
petit a li poiers de ton venim duré 
trop es de l ennemi le cuer clos et muré 
mes se tu te woloiez recroire de ta perte 
par tens te monsteroie une miracle aperte 
aiez en damledieu ferme creanche et certe " 
et li tirans respont ' or nos sarmone serte 
tes sarmons ne me fait fors le chief estonner 
weuz me tu autre loi que la moie donner 
en tel lieu te ferai par tens emprisonner 
ou tu porras tout seulz longuement sarmonner 
certes " fait li apostres ' je dout poi ta prison 
toi ne ta loi a dieu nulle rien ne prison 
trop t a mis l ennemis a cruel mesprison 
kant il n a en toi cuer ne douchor ne raison " 
li pueples quil la iert li vait crier merchi 
' sire proie a ton dieu des yy mors quil sont chi " 
puis s est agenoilliez voiant touz sanz detri 
si tost comme li sains se fu mis a genoux 
ses mains joinst puis dist ' dex jhesu crist pere doux 
rent a ces yy les vies que venins a derox 
si que cest feil quil desperez est toux " 
dex qui sa parole a oie et entendue 
a cescuns des yy mors la vie el cors rendue 
et seint johan lor ra sa destre maim tendue 
puis fu par cascuns d euz la loi dieu defendue 
' as tu " fet saint johan ' encor apercheu 
conment tu as esté longuement decheu 
et n as tu ces deuz mors resucitez veu " 
et l emperere embla si s est tout coi teu 
fait domitianus ' je voi et entent bien 
ke tu es enchanterre pleins de mal et d engien 
si ne pris ta parole ne toi plus que un chien 
ainz haz et toi et ton sarmon ce est sor toute rien 
tu as mont contre moi " fait il ' esté johan 
si t en ferai soffrir ennui peine et ahan 
en liu lait et estrange feras mes ton ahan 
n en istras de par mon cief de cest an " 
en l isle de pathmos commande c on le meigne 
et qu il la soit en fers et demore et remaigne 
sainz hons et sainz serjanz et sanz point de compaigne 
au partir de la ville croi que maint homme le plaigne 
au partir de la ville le plorerent maint 
' ha " fait il ' bone gent jhesu crist qui haut maint 
vos laist tes ouvres faire que enz es chielz vos maint " 
et la bone gent dient ' sire et il vos ramaint " 
en prison est menez en l isle de pathmos 
chil quil la dist et fist et escrist si beax mos 
del seint apocalixe dont li sens est si clos 
k a peinne l ose nus despondre forsqu en gros 
li sainz ewangeliste en cele isle demeure 
por doucor por pechiex autrui pechiez i plore 
et prie jhesu crist qu il maintiegne et secore 
touz cheuz que il avoit sarmonné par mainte eure 
l apocalixe fait de la raison devine 
et parole de dieu et de seinte couvinne 
et li seins esperiz li aprent et doctrinne 
chen qu i but en la cheinne sor la seinte poitrinne 
chil escrist qu ill avoit lasus es chieulz esté 
et qu il avoit veu de dieu en sa majeste 
et la pleinte des angres entor sa deite 
la aprist a parler de la divinite 
mont nos fu bon mestres qui illueques l aprist 
et qu a ues seinte yglise en ennorer la presist 
ker s il ne l eust dit nul autres ne l desist 
ne ceste grant bonte nul autre ne fessist 
nos seinte yglise en assoagement 
son dormir et son boire espandi douchement 
ker la divinite espandi doucement 
qui touz jors iert sanz fin et sanz conmenchement 
qu ausi conme li levains est confors a la paste 
rent savoir seinte yglise la divinite chaste 
ke li apostres but le seint piz en haste 
qu ele ne demorast esfree ne gaste 
ker bien fust seinte yglise wide et wainne et gastee 
se il n eust beu la fontainne et vsee 
par quil wirginitez fu toz jors amontee 
et la gent mescreant convertie et dantee 
chil quil le seint piz jhesu crist reposa 
le wrai apocalixe fist en l isle et glosa 
ou tante seinte chose par dedenz enclos a 
que nus ne le sout tout despondre ne n osa 
ha dex tant bon fu né quil vit si grant merveille 
que bouche n ose dire ne escouter orreille 
par cel digne conseil sort et pluet et rouseille 
li biens dont seinte yglise se gouverne et conseille 
bien destruist l ennemi et bien l amenuissa 
cil sainz quil sainte yglise saintement aguissa 
de la seinte fontainne dont il but et puisa 
par quoi crestiente maint bien eu puis a 
fix de virginite soleux de seinte yglise 
aigneaux d umilite oisseaux en autre guisse 
hom sanz mal per as angres apostres par devise 
est chil ewangelistes qu a droit cerche et guisse 
flor de virginite de preciose odor 
tout d autele maniere et d autele color 
conme est la virge flor la mere au sauveor 
et est li sains qui tant fist et d amor et d onor 
dame mes ne croiez que je croie n estrive 
ne ja ne cuiderai a nul jor que je wive 
ke de toutes wallors ne soiez fons et rive 
et secors de pitie ou esperanche avive 
mere dieu mes on puet bien dire sanz mesprendre 
k en vostre cier neveu n out omques que reprendre 
chil qui andeuz vos fist d une vertu esprendre 
vos vout d une maniere es cuers porter et prendre 
mes ne croie nus que j aie de riens mespris 
ker encor fu vos niers de vo vertu espris 
et en autel maniere es chielz porté et pris 
sai je bien qu il n est teuz ne de si tres haut pris 
ker a vostre wallor nule ne s acompere 
jhesus vos est es cieulz si conme fil et com pere 
et vos lui conme fille et conme dame et mere 
et seint johans coisins et niers et filz et frere 
fiz fu nostre seignor sil l en doit bien melz estre 
et s est coisins germains a dieu le roi celestre 
et quant vo fil pendirent gieu felon rubestre 
lors vos fu vostre niers et filx et garde et mestre 
tex est l ewangelistes conme je vos devis 
ne plus douz ne plus seins n est nus ce m est avis 
en l isle de pathmos iert pouvrement servis 
tant conme domiciens l emperere fu vis 
mes quant li desloiaux emperere fu mors 
li haut honme d ephese et li conmuns acors 
envoierent en l isle por celui traire fors 
li sains estoit en ovre en ame et en cors 
au seint ewangelistre sont venu li mesage 
fors des buies l ont mis et refait le passage 
l apocalixe em porte ove lui tant est sage 
ou il avoit escripte maint haut mot et maint sage 
vers ephese s en vait tout si com en l en meinne 
contre lui sont venu conte et prinche et demeinne 
et tout li conmuns pueple qui grant joie en demeinne 
et mont gracient dieu de chen c om lor remeinne 
si tost com saint johan fu entrez en la porte 
si encontre une biere qu em devant lui aporte 
il demande que c est ' sire une fame morte 
druciane t amie qui creanche iert morte 
ha " fait il ' est cen dont druciane m amie 
oil " fait sei le pueples ' ne l mescreez vos mie 
piecha que de dieu croire ne fu jor endormie 
sire or i met ta main n i creons autre mie 
seignors " fait seint johans ' ge ne fac pas vertuz 
mes cil qui au piller fu liez et batuz 
et qui traist fors d enfer les chaitifz abatus 
sor qui li huis estoit serré et forbatuz 
neporquant por pitie et por vostre proiere 
et qu ele estoit m amie especial et chiere 
prerai jhesu crist de wolente entiere 
k ele n ait mes mestier de linsel ne de biere " 
agenoilliez s est tout li pueples et li sains 
l apostre prie a dieu de cuer et joint ses mains 
' sire soffrez " fait il ' que cist cors resoit pleins 
d esperit et de vie et d enferte touz sains " 
chele saut esfree qui quide avoir dormi 
entor li vait li pueple de grant joie estormi 
neporquant seint johan conut et entendi 
a sen ostel ala omques plus n atendi 
chen avint a l apostre a chele revenue 
la gent a sarmonné et en bien maintenue 
et tant lor a blasmé lor grant desconvenue 
ke des morteux pechiez les despoille et desnue 
de lors mortex pechiez les desnue et despoille 
si que n i a celui qui jamais pechier woille 
et que de ses mesfaiz ne se repente et doille 
si fait lors porriz arbres florir et porter foille 
certes c est bel miracle cil doivent et savoir tuit 
qui fait arbres porriz porter foille flor et fruit 
che sont lors grant pechie si conme je croi et quit 
qui sor lors cors estoient endurchi et recuit 
un jor estoit alez seint johans en sarmon 
en une grant chite dont je ne sai le non 
la vint um jovenchel de mont bele fachon 
' soiez " dist ' mes fix si n avras se bien non " 
kant li enfes l entent si conmencha a rire 
puis li a dit ' vos fil woil je bien estre bel sire 
ker nus enfenz ne doit si bon pere escondire " 
l apostres a grant joie de cen que li ot dire 
puis vient a l envesque l enffanchonneit li baille 
' de cest enffez vos " fait il " seignor et baille 
et se l faitez aprendre a l escole sanz faille 
ker je cuit envers dieu a maint homme encor waille " 
l envesque prent l effant et cil li baille sa main 
mont le woit simple et bel de doux estre et d umain 
il l aprent et doctrinne souvent et soir et main 
bien l ainme autant ou plus con son cousin germain 
li sains ewangelistes ne ne finne ne ne cesse 
des gens a sarmonner s es chastie et confesse 
de croire lealment les angoisse et engresse 
kant il ist de la wille s a pres de lui grant presse 
grant presse a apres lui quant il d illuec se part 
maint bel mot lor despont au partir et depart 
' soiez " fait il ' en croire hardi conme lieupart 
et coart de pechier s avra dex en vos part " 
enz en le d aise si comme dex plout avint 
ke li ewangelistes en une chite vint 
ou il dist la parole cen que de dieu souvint 
et la fist tex miracles dont mont de gent souvint 
par beax moux les atrait douchement et sarmonne 
et li sainz esperis si grant grace li donne 
ke otroie es chielz quamqu il fait et pardonne 
issi seme il et sie et requilt et messonne 
en cele grant chite estoient homme doi 
usurrier haut et riche puisque voir dire doi 
vestuz de dras de soie plein d ermine et d orfroi 
kant le saint homme entendent si sont en grant effroi 
l envangeliste esgardent plus douz que liz ne rose 
bien pensent en lors cuers qu il iert tres sainte chose 
cascuns de ses pechiez se repent mont et cose 
a amende en vendront s en recheuvre les ose 
crier wont la merchi et li sainz les rechoit 
de joie et de pitie pleure quant aperchoit 
ke li feil ennemis n es tient mes ne dechoit 
et cascuns d euz deuz repentanche conchoit 
' seignors " fait seint johans ' je vous ai recheuz 
d usure et de pechie est cascuns acreuz 
toz les malves avoirs que vos avez euz 
rendez s iert l ennemis hautement decheuz 
ker jhesu crist nos dit en son conmandement 
qu il velt c on viegne a lui servir si neitement 
qu il n i ait point d ordure ne d empeechement 
et quil vient en tel point si rechoit hautement 
en tel point le soit dex hautement rechevoir 
s est honniz qui por dieu se let dont rechevoir " 
li wallet savoit bien que l apostre dit voir 
s ont tout rendu por voir or pierres autre avoir 
oweuc l ewangeliste s en wont li jovenchel 
tout ont rendu l avoir n i a mes nul monchel 
a l issier de la ville passerent un ruissel 
de touz chatex ne portent que cascuns un fuissel 
chascuns sor son fuissel mont bonement s apuie 
ne doutent mes or noif ne gresil ne pluie 
seint johan les garda s en rit quil point n ennuie 
' issi weut dex " che dit ' c on l ennemi destruie " 
l ewangeliste suient li dui homme en tel guisse 
qu il ne doutent ore went ne pluie ne bisse 
en une chite vindrent qui sor mer iert assisse 
la fu lor volente de bien faire remisse 
l apostre s en issi por sarmonner as chanz 
li conmuns de la wille fu ouvec lui issanz 
l ennemi qui maint homme est souvent conoissanz 
s est raprochié de ceuz dont fu ja conoissanz 
de yy hommes se sont illuec bien garde pris 
vestuz de dras de soiee sour granz chevaux de pris 
quil soloient vestir pouvres drapeaux porris 
ker en lor deuz maissons les avoient norris 
mont sont dolant chil dui quant il les yy hommes virent 
de fin d autre part tornent lor euz et virent 
lor garchon lors serjanz furent quil les servirent 
si s esmerveillent trop ou tel bien deservirent 
en son cuer a l apostre veu et remiré 
ke li dui se repentent et qu il sont empiré 
et sont del l ennemi sanz empiré 
et s a dedenz son cuer tendrement sospiré 
' seignors " fait seint johan ' bien woi comment il est 
wos ne woulez es chielz avoir point de comquest 
ainz couvoitiez l avoir et vos l avrez tost prest 
mes jhesus cris a double vos rendera por cest prest " 
pierres gales gravele fet aporter de mer 
et faisseilles de verges tant que ne sai nommer 
oiez que fist li sainz ou il n a point d amer 
por ce qu il ne se puissent por rien de lui gaber 
les pierres et les verges fet tot meitre en um mont 
de dieu les conjura le droit seignor del mont 
' ou sont li dui waslet " fait il ' qui sui m ont " 
de lor avoir reprendre s il wollent les semont 
li dui honme s aprochent pres de l apostre lors 
si voient que les verges sont devenues ors 
et pierres pretioses vertuoses et fors 
li gallet la gravelle c ons traist de la mer fors 
' certes " fet soi li pueples ' c est miracle novele 
qu i a fait or des verges et rubis de gravelle " 
cist ne sert pas la gent de guille ne de favelle 
ke li sains esperis maint en lui et revelle 
li dui waslet se pensent se l avoir reprendront 
bien voient s il le prennent qu a l prendre mesprendront 
ker james en bone ouvre nul jor ne reprendront 
ne la gloire celestre a avoir n aprendront 
l avoir ont pris et puis jus mis et laissié 
vers l apostre s en wont andui tout eslaissié 
par fine repentanche cascun le col baissié 
de cem qu il ont mespris sont dolant et plaissié 
' sire " font li dui honme ' n avon cure d avoir 
ainz volon estre pouvre por l amor dieu avoir " 
fait li ewangelliste ' vos dites grant savoir 
se l porrois au grant jor de jugement savoir " 
l apostre s esjoist de lor bele aventure 
de cen qu il sont venu por dieu a lor droiture 
a l or vint et as pierres s es seigne et reconjure 
si que cascune chose repaire a sa nature 
issi avint l apostre en cele grant chite 
con je vos ai nonchié et dit et raconté 
et touz cil quil l avoient de devant despité 
sont a dieu converti et pleurent de pite 
saint johan qui petit a de repos et d aise 
a mont gent convertie en la grant terre d aisse 
mes or n est mie droiz que de l effant me taisse 
quil vint en la chite qui siet sor une agaisse 
al vesque de la chite a conmandé celui 
quil puis fist a maint honme et damage et ennui 
ker par malvaisse garde c on ot prisse de lui 
est devenu robere si n esparne nului 
saint johans a mont bien en lui souspechonné 
que l ennemis l avoit atrait et acoré 
et tant avoit de lui malmis et machelé 
que s il n a tempre aie mal se vit omques né 
mal se vit omques se il n a tempre aie 
ker son cors a perdu toute s ame et sa vie 
k en une forest entre grant espeisse et haie 
s est sires des larrons et de la gent haie 
a l envesque vint enrant l enfant li demanda 
ke il em bone foi a garder li conmanda 
et cil quil l enffant malveissement garda 
ne li soit que respondre seint johan regarda 
' ou est " fait il ' l enffans " dist l envesque ' ne sai 
de lui faire proudonme me mis en grant essai 
kant je wout faire clerc et il se refist lai 
en la grant forest maint la ou je perdu l ai 
sire " fait soi l envesque qui en tremblant parla 
' il est voirs qu il fu clers et qua a escole ala 
aprist a embler tant fist et tribola 
c or est roi des larrons el bois ou il ala " 
kant li ewangellistes cele parole entent 
ses cheveux et sa barbe ront et detire et destent 
sor un ronchim monta c omques plus n i atent 
vers le bois as larrons cort et veit et destent 
vers le bois as larrons plorant criant s en va 
tant cerche la forest que il celui trouva 
vers qui niches vesques nichement se prouva 
kant li ewangelistes bien garder li rouva 
sor les larrons s embat quil ne s en donnoit garde 
et s a chelui veu qui iert issuz de garde 
mes si tost conme cil l ewangeliste esgarde 
sa wolente malvaisse tout enrant l i detarde 
li lerre voit l apostre son cuer restraint et donte 
quer or primes soit il que sa malvestie monte 
et li pechie mortel dont omques tint conte 
si s en fuit par le bois de fin duel et de honte 
de fin duel et de honte s en vait parmi le bois 
con cil quil mes ne quide avoir point de radois 
et li ewangellistes l escrie et suit au dois 
quil plus iert doulz et dignes que nus de char et d ois 
li lerre se regarde si atent et detrie 
et seint li dit bonement et otroie 
ke il avra merchi se il la quiert et prie 
mes garde que por rien ne se deperoi mie 
ha sire " fait li lerres ' seins hons dignes et haus 
roberre sui mordriere feul traistres et faus 
quil porroit pardonner tant pechiez et tanz maus " 
et seint dist ' le peres esperitaus 
beau filz " fait li apostre ' de ton mal te recroi 
repaire a droite voie dieu aimme et serf et croi 
et ge prenc tes pechies touz sour m arme et sor moi 
si qu al grant jugement en respondrai por toi " 
kant li lerre l entent droit as piez li chai 
de cen qu il a meffait se tient trop a trai 
et s il ainc mal ama or l a si enhai 
k a bones ouvres faire ra son cuer envai 
son cuer a ratiré del tout a bien a faire 
mont set bien em plorant ses granz pechiez deffaire 
et issi doit cascuns repentans a dieu faire 
ker repantanche toult volente de mal faire 
comment est dont cil quites sol por repantement 
oil quer repantanche garist si neitement 
ke se cil n a em pense de vivre longuement 
sil li pardonne dex sanz nul atendement 
dont ne waut nule riens sanz bone repentanche 
non voir quer repentir atrait la penitanche 
ker cil quil se repant et repentant estanche 
la male ouvre del cors et la grant mesestanche 
grant joie a li apostres del repentir celui 
quil n avoit esparnié a ochirre nullui 
or l a geté li sains fors de honte et d ennui 
a diex l a converti sil l en meinne ovec lui 
awec lui l en mena quant l out converti 
li peuples et l envesques de la cit dire l ot 
si que n i a celui seint johans mont ne lot 
kant il la welt geter de si poignant malot 
de si poignant malot a getee ree et miel 
quil soloit estre plein de venim et de fiel 
dont puet pers estre a l angre seint michiel 
par miracles ouvrer et par vooir el ciel 
l apostre prent congie vers ephese repaire 
drois est que a si haute ouvre et ses biensfaiz repaire 
mainte cire a ostee de gent et mainte pere 
fors des mains l ennemi qui sire en iert et mere 
bien l a fait li sainz de sa mairie 
la gent a sarmonné et doucement mairie 
et la divinite lor a si esclairie 
ker trestoute la terre est a dieu repairie 
cil qui touz tens fu bons ne mie par ondees 
a yy hautes yglises en yy chites fondees 
et l enwesque sacrés et les genz esmondees 
quil de pechiez morteuz estoient sorondees 
touz les a pris en garde et a droit point remis 
et touz lors gens pechiez degastez et remis 
et de lor irresies touz ostez et demis 
puis revint en ephese entre ses douz amis 
en ephese est venu quant tot ot mis a point 
si qu en toute la terre de malvestie n out point 
ker si fort les atache en creanche et a point 
que cil quil les sout poindre n es touche mes ne point 
li escripture nos mostre quil n est mie mentanz 
ke l apostre vesqui 
puis la mort jesu crist tantque fu lieu et tanz 
qu il parti de cest siecle si conme je sui contanz 
de cest siecle parti si conme je woil conter 
si quil malves cuer fist et plessier et donter 
bien le woult jhesu crist desor toz amonter 
k en char et en os le fist es chielz porter 
ker quil woir weult despondre et conter et nonchier 
un jor s aparut une foiz a son ami tres chier 
au seint ewangeliste qui omques ne wout pechier 
ne sa virginite rompre ne depechier 
' johan " fet nostre sire ' je t ai ton terme mis 
de venir en mon regne que pieche a que te pramis 
meingier ouvec tes freres et o tes amis 
chi sui venu por toi qu autre n i ai tramis 
venus te sui semondre por seoir a ma table 
ovec tes autres freres el regne delitable 
et por cen que je t ai trouvé le plus estable 
te ferai touz et mestre et conestable " 
graces rent et merchi li sains son criator 
de si haute semonse et de son droit ator 
fet dex ' tu n as respit forsque d ui en cest jor 
ke tu o moi ne wienges sanz plus lointain sejor " 
nostre sire se part de son coisin atant 
et si deciple ovec ja n en irai mentant 
devant l ewangeliste resont el ciel montant 
au tiers jor font l apostre ce que g irai contant 
n est droiz de ceste estoire seignors que je vos mence 
li jors de samonse fu par un diemanche 
et li sains quil nascus iert de droite semenche 
des la mienuit droit ses matinnes commenche 
au matin dist ses ourres cen qu a jor apartint 
con chil quil sainte yglise en sannete maintient 
le jor chanta la messe et li pueples i vint 
oiez qu au douz apostre apres la messe avient 
' atrés vos ai a dieu et a creance droite 
entre vos n iere plus quer li sires me convoite 
dont je vos ai monstré foi et creanche droite 
or pert cascuns de vos qu i en bone ovre esploite 
esté vos ai compaig et maistre d enseignier 
ne laissiez pas orgoil dedenz vos cuers baignier 
q umilite ne puet orgoil acompaignier 
ne dex ne het riens tant comme il fait desdeignier 
se vos voloir avoir la seignoril hauteche 
gardez que ne demuert en vos cuers male teche 
et laissiez avarice et si plaintés largesche 
et soiez neit et caste c est la greignor nobleche 
se vos avez o vos couvoitisse leschié lle 
ker couvoitise seulle deffait toute l eschielle 
par c on monte enz es cielz et envie renfiele 
tout quantc umilitez radoutast et enniele 
orgoil et couvoitie et envie et luxure 
font le cors ove l ame mener vie mont sure 
mes cuers ou chasteez et humilite dure 
ne doute de ces vices le venim ne l ordure 
por vostre preu vos pri et por dieu bone gent 
ke vos ne couvoitiez richesce or ne argent 
ne ne soiez felon orguellieuz negligent 
s en irez devant dieu bien acesmé et gent 
plus ne vos sai que dire plus ne quis demorer 
pensez de dieu servir de cuer et aorer 
ke li feil annemis ne vos puist devorer " 
et tuit cil quil la sont conmenchent a plorer 
por pitie de l apostre touz et toutes plorerent 
parfondement l enclinnent douchement l 
por voir la merveille el monstier demorerent 
dont mont s emerveillierent trestuit cil quil la erent 
bien tres haut miracle et bien divers afaire 
par detries son autel a fait sa fosse faire 
puis la fist neiteoier et la terre fors traire 
puis entra par dedens si con je woil retraire 
kant entrés fu dedenz voiant toz s est couchiez 
de riens ne se repent c omques ne fist pechiez 
n omques ne fu ses cors entamez ne blechiez 
ne ses douz cuers loiax de nul mal entechiez 
chil quil sainz en arme et en cors et en ovre 
joint ses mains vers le ciel ses eulz et sa bouche ovre 
puis dist ' pere des cielz vers qui nus ne se couvre 
ne souffre qu ennemis se puist vers moi removre 
sire par qui est fais et criez tout li mons 
tout revient en chendre quer teuz enn est li mons 
vostre loi ai monstree par moz plains de sarmons 
or sui tout prest d aler la ou vos m avez semons " 
essi a dit li sires quil mal n aprocha 
ses mains jointes vers dieu esrant se parcouca 
en tel maniere clost ses eulz et sa bouche a 
si que li plusors dient ' omques mort ne l toucha " 
si conme li pueples iert entor lui arestez 
descent enz el monstier une si grant clartez 
ke cascun chiet a terre forment espoientez 
dont l ewangelistes lasus fu es chielz portez 
es chielz en fu portez tout en char et en os 
li sainz douz et hauz et dignes si que bien dire l os 
par le commandement jhesu crist par son los 
l em porterent apostres et des chielz li sainz os 
par dex quil li avoit sa mere conmandee 
i a droite raison veuee et esgardee 
por cen qu i li avoit au besoig conmandee 
l en fist issi porter conme ele fu portee 
es chielz em fu portez en char en os en ame 
li sains ewangelistes ausi conme la dame 
n a mestier desor lui de sarqeu ne de lanme 
ker assis est es chielz sor le plus haut escame 
la clartez s en rala si conme nos dison 
et li peuples venu fu de pasmeson 
en la fosse resgardent par grant esmarison 
si n i voient dedenz se manne de ciel non 
puis ont la fosse emplie de terre et recouverte 
qu il ravoient trouvee toute wide et ouverte 
cascun jor i avint une miracle aperte 
sor la fosse au baron dont la parole est certe 
or ne soit nus de nos en effroi n en redout 
qu il est voirs que la terre s esmuet ades et bot 
sor la fosse celui quil waut assez et mont 
si que semble c uns hons il dorme tout debot 
un petit sui en doute ne sai se c est a tort 
ker cil d ephese dient c omques ne rechut mort 
por la terre quil boute tout ades et resort 
ainz dient ' encor vit si se repose et dort " 
puisque j ai translatee ceste matire 
dire doi et despondre trestoute la matire 
por quoi l ewangelistes nel senti nul martire 
et que sa char humainne demora tout entiere 
entiere demora toute s umainne chars 
ker de tout bien fu larges et de pechie eschars 
riens ne forfist en terre dont fu cen droit eschars 
qu il ne fu decolez cruchefiez ne ars 
conment dex rechut mort en croix et fu plaiez 
puet dont cis sains estre sanz martire apaiez 
oil et s en fu il de maint mal essaiez 
mes ainc por cen ne fu esfreez n esmaiez 
voirs est que dex souffri grief martire por nos 
kant il souffri la mort dont li morseax fu glos 
puis fist souffrir martire a ses apostres tous 
mes sanz mal trespassa l ewangelistes dous 
cil fu de seint yglise confort solas lumiere 
dont dex fist et dist a mon seignor saint pierre 
' a toi " fait il ' ne dure ne cist ne sa maniere 
ainz woil que issi maigne tantque ie venus iere " 
del saint ewangeliste ai la vie retraite 
et misse enz en roumans et de latim estraite 
et tant de m enscience i ai mise et atraite 
que nus ne m en doit dire willain mot ne retraite 
ce pri a haut baron dont j ai fait recordanche 
qu il fache venir m ame a si droite acordanche 
k ele face en cest siecle de ses maus amendanche 
et il par sa pitie me doinst forche et aidanche 
