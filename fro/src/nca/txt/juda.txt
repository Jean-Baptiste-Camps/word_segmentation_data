pour la noble chevalerie 
cui dius li fius sainte marie 
saut et gart et doinst grant hounour 
veil ci encomencier la flor 
des materes et metre en rime 
pour cou se ne fac lionime 
en pluisors lius n est pas mierveille 
car la matere s apareille 
a verite por coi li sens 
ara mestier que ne mete ens 
mencoigne por la rime aquerre 
voirs est qui bien vorroit enquerre 
la verite dont chevalier 
vinrent avant al comencier 
savoir poroit noble ordenance 
pour coi jadis fu demostrance 
des plus proisiés de tot le mont 
pour coi volentes me semont 
que jou die et face entendre 
les queus jadis on soloit prendre 
pour faire si faite labour 
or m entendés nostre ancissour 
qui ja orent loenge et pris 
si com de voir l avons apris 
faisoient rois dux et contors 
des plus proisiés et des millors 
qui fust en toute la contree 
aucune fois grans renomee 
estoit d un home qui savoit 
soi maintenir et qui avoit 
en lui prouece et hardement 
celui faisoient bounement 
signour d iaus tos a justicier 
celui qui vorroit forvoiier 
en fausete et en mesdit 
faisoient il del tout sugit 
et le metoient en siervage 
quant aucuns lor faisoit damage 
lors le mostroient lor signor 
et cil maintenant sans sejour 
aloit au devant vistement 
s il ert c amendement 
vosist cil faire bon estoit 
u se cou non il li couroit 
seure o toute sa maisnie 
mais ainsqu enseigne li desploie 
fust faisoient lor chevaliers 
lors visoient les mieus prosiés 
si lor carcoient a garder 
lor homes por iaus ordener 
en la bataille et iaus conduire 
pour savoir qu il puissent mius nuire 
lor aviersere et malmetre 
si ne veil ore longes metre 
a cou qu ensi coroient sus 
li un as autres li vaincus 
se metoit sovent a mierchi 
et li vainquieres autresi 
prendoit l amende et le restor 
tant qu il prendoit le milor cor 
de celui a son ensient 
tantqu ensi avint longement 
apres le bon roi alixandre 
anthiocus qui fist espandre 
la male semence en egipte 
sour le saint peule qu il aflite 
fist pluisors fois si com raconte 
li macabe et met en conte 
coment matatias li preus 
se mist encontre et ses feus 
judas qui tant par fu prodom 
et chevaliers de si grant non 
que bien devomes pie 
a lui de chou c ai comenchié 
voirs fu si com conte l istoire 
de la bible qui si est voire 
com sainte eglise le tiesmogne 
que jadis ot n est pas mencoigne 
en gresce un mout tres poissant roi 
plain de mallise et de desroi 
anthiocus fu apielés 
de machedoine fu chasés 
apries son pere antiocun 
cil tint tote la regeion 
que phelipes avoit tenu 
li peres au bon roi qui fu 
alixandre le renoumé 
de celui terme ai jou trové 
combien il ot jusc a cel tans 
c antiocus fu conqueras 
desour le peule d israel 
siet vins trois mains icou aquel 
des phelipon le premerain 
roi qui en gresse meist main 
dusc a celui dont ci vous conte 
anthiocus qui mainte honte 
fist au bon peule dont j ai dit 
l avoit dou tout isi sogit 
que mout fu grans descovenue 
a icel tans fu dont issue 
unes gens plaine de felonie 
d iniquite et de voisdie 
qui d israel s erent parti 
cil dont vos conte ore ci 
se vorrent faire plus creable 
de tos les autres n est pas fable 
si disent ' mout sons or caitif 
qui si somes sierf et eschif 
de tos autres alons nos ent 
o les paiiens no testament 
faire aveuc aus cou est dou meus 
car puis que nous partimes d eus 
ne nos avint ne bien ne joie " 
cil se misent dont a la voie 
de teus i eut que lor enfant 
lor feme qui erent engrant 
de bien faire laisierent cois 
si vinrent ou estoit li rois 
anthiocus et ses consaus 
lors a parlé por tos l un d aus 
' sire a toi somes ci venut 
por ce que bien avons veut 
ta renomee et tes grans los 
nos fait conoistre cascuns sos 
de nostre loi avons esté 
quant nos a toi n avons esté 
pieca por faire ton comant 
de nos fai sire ton talant 
come de ciaus qui a toi vienent 
a secors et signor te tienent 
a tous jors mais comentqu il aut 
la nostre aide ne vos faut 
car tu nos pues mius contrester 
que cil qui nos a fait ester 
en ton siervage jusques chi " 
quant li fors rois celui oi 
de ce peule c a lui venoit 
en tel maniere com dit est 
il respondi ' sire ce qu est 
que volés vos que je vos die 
dites moi que cou senefie 
car jou par vos le veil savoir 
sire " dist cil ' saciés por voir 
que tieus gens com vos ci veés 
sont ausi fait com vos povés 
veoir qu est l asnes du muelin 
li asnes dont pas ne devin 
est une bieste mout penivble 
fors est et grans menre d une yve 
longes orelles grose tieste 
mout durment lente et vis bieste 
de poil et de toute faiture 
nule autre de li n ara cure 
et nonporquant port il le signe 
d un home dont aucun devine 
tout autresi come li asnes 
qui tos les jors a eu blasmes 
et bateures et roullis 
ne ja nul bien n ara apris 
ancois s il vient ens en l estable 
ou il ait viande raisnable 
d ierbe de pre ou de gardins 
eslira il chardons asnins 
puis les mangue tos poignans 
ausi vos di que mout engrans 
est cis peules d avoir cardons 
poignans oribles et felons 
dont il en la fin aront pris 
il sont felon mauvais iuis 
lent et pesant vil et rubeste 
longes oreilles grose teste 
magre col et haute l eschine 
et nonporquant ont il la signe 
s il fussent tel com il deust 
que leur dius d iaus manai eust " 
quant li courtois sages ot dit 
ceste parole grant despit 
en ot li rois anthiocus 
' tais toi fox il a moi venus 
sont a garant s es tenserai " 
lors lor a dit sans nul delai 
' vos donrai signorie enterre 
ne troverai qui vos muet guerre 
tant com je vive n aiés doute 
en bon point avés desroute 
la compaignie a ces chaitis 
dont bien saciés n ara iuis 
en tout le regne de iudee 
que mout n ait mauvaise sodee 
e mon comant del tot ne font " 
atant l ont encliné parfont 
cele gent honteuse et despite 
' sire " font il ' ta loi escripte 
nos fai avoir et signorie 
par coi nus hom ne nous puist mie 
sosmetre de no volente 
et nous de toi ferons no de 
car bien veons et s est tos voirs 
que par si est grans ses savoirs 
c a toi ne se poroit comprendre 
nus hom si volommes descendre 
del tout a toi metre nos cures 
et tu nos demes les laidures 
que nos avons eu pieca 
par no mal sens dont trop i a " 
lors quant c entent antiocus 
se li est el cuer descendus 
grans orgius et crueus envie 
car or veut que soit esaucie 
sa lois et cil mis au desous 
' alés " dist il ' entre vos tous 
en jherusalem la chite 
et si soit la endroit chité 
nostre lois selonc les paiiens 
signorie arés et grans biens 
sour iaus car je l veil et comant " 
cil s en alerent a itant 
c onques puis il ne retornerent 
ancois tout isi s en alerent 
dou noble pule d israel 
anthiocus lors a consel 
apiela son sage et li dist 
' vien t ent o moi " et cil li rist 
ausi com par mal engavais 
' sire " dist cil ' je n arai pais 
deci adontque vos sarés 
l ocoison por coi m apielés 
coment " dist il ' ne l sai je pas 
saciés " dist cil ' n est mie gas 
car se vos bien le seuissiés 
ja ensi vos n esploitissiés 
di moi tost " dist il ' que c espiaut 
car li chies mout forment me diaut 
que jou ne sai que tu veus dire 
or m entendés " fait il ' biaus sire 
si oiiés senefiance 
jou regart si n est mie enfance 
que vos resamblés le sengler 
cui on cace et veut berser 
por lui mieus metre au desos 
n est mie gas ce savés vos 
que si est mal acostumés 
et plains d orguel escalufrés 
c a sa mort vient geule baee 
ne doute espiel glave n espee 
que tot parmi ne veille ocire 
celui qui devant lui se mire 
autresi vos puis je jugier 
biau sire rois et tiesmognier 
que bien vos ves apiertement 
que cist vont a lor dampnement 
cui vos avés isi recius 
vos meismes iestes decius 
quant recevés ce peule ensi 
que vos n avés pas converti 
a vostre foi fors par cremour 
cou ne fisent vostre ancissour 
que vos avés encomencié 
vos vos ociés par pecie 
a ensiant ja n en douter 
pour ce vos comper au sengler " 
anthiocus ot mout grant joie 
de cou que cil si le chastoie 
et dist ' mout mieus te venroit taire 
car encor vorrai jou atraire 
toute lor creance a la nostre 
ne veil mie por si fait ofre 
que tu me dis que je ne face 
a nostre diu chose qui place " 
apries icou yy ans avint 
que la chose ala tant et vint 
que la covoitise a cel roi 
le mist en mervillos desroi 
car il euist une tel raison 
dont il fist mout grant mesprison 
quant a son regne volt tot metre 
onques preu ne s en volt demetre 
ancois envoia un hermite 
a tholome le roi d egipte 
et li manda c a lui venist 
et que homage li feist 
tholomes dist que non feroit 
car alixandre li avoit 
doné le roiaume tot cuite 
anthiocus en prist la luite 
si manda ses os esraument 
tantqu il seut tout apertement 
que tholome feroit anui 
ne fisent mie lonc refui 
qu il de gresse furent parti 
en mer se misent sans detri 
arriverent et bien et biel 
tholome de cou n eut reviel 
car mie n avoit gent sans faille 
por avoir a lui la bataille 
et nonporquant de cou qu il pot 
les manda il la ou les ot 
ses fortreches a fait garnir 
au mieus qu il pot et detenir 
anthiocus ne volt targier 
que ne feist s ost chevaucier 
sour tholome le roi d egipte 
car sa terre volt avoir cuite 
par la grant force de l argent 
qu il donoit bien et largement 
si qu il ne vint a fortereche 
qu il ne preist tot par destreche 
si que tos ciaus faisoit ocire 
qui contre lui misent maistire 
dont quant tholomes seut la voire 
si fu dolans cou povés croire 
ne seut que dire ne que faire 
en babiloine ot son repaire 
sa gent et sa chevalrie 
qui dolant ert et contralie 
de cou c anthiocus faisoit 
chose ou il n avoit nul droit 
conseil ne pot de cou avoir 
car il seut bien par estavoir 
le covenoit avoir batalle 
anthiocus comentqu il alle 
s en vint viers lui plus tos que pot 
lors quant tholomes icou sot 
si se mist contre vias 
cil qui vinrent plus que le pas 
n atargierent fors tantqu il vinrent 
le roi tholome cui choisirent 
atout sa gent que il doterent 
nonporquant il ases plus erent 
mais cou qu il avoient le tort 
leur mist el cuer un desconfort 
tel que se tholomes lor fust 
seure courus cascuns se fust 
mis a la voie sans dotance 
mais il non fist en desperance 
se mist quant les os s aprocierent 
si que sa gent se desrengierent 
c onques puis ne tinrent conroi 
en fuies tournent sans desroi 
que cil lor feissent de rien 
anthiocus il et li sien 
chevauchierent sans arestue 
dont n i ot puis resne tenue 
qui mieus mieus ne ferist avant 
dont les alerent ochiant 
en pluisors lius et si detinrent 
les plus grans qui a rencon vinrent 
tholomes ne s aseura 
en fuies se mist et ala 
a garant fors de sa contree 
la gent anthiocum alee 
s est par orguel en babilone 
ou cil seurent que nul essone 
n es peut garantir ne demetre 
c a merchi n es covigne metre 
deviers le roi anthiocum 
se rendirent a fer son bon 
sauves lor vies et le leur 
par si queurent novel signeur 
en babiloine et en la terre 
ensi anthiocus sa guerre 
mist a fin envers tholome 
dont n a mie mout sorjorné 
fors tantqu il garde mist par tot 
qui lors furent fel et estout 
a la loi diu dont vos ai dit 
dont li iuif erent partit 
quant anthiocus ot cou fait 
son sage pries de lui a trait 
et li dist ' or me di avant 
ceste gent ont fait mon comant 
que t en samble jou t en apiel 
autresi c on fait d un porciel " 
fait cil ' qui on done a mengier 
tant com privés est enginier 
le puet on mout legierement 
mais a darrains vient qui le prent 
quant mains se doute ce vois tu 
por ce se tu as ore vaincu 
tholome par si fait esfort 
ne sont encor trestuit mort 
aucun qui te vorront blasmer 
cou que tu lor vieus atorner 
leur creance a si fait esploit 
et fos ne doute tantqu il voit 
que plus ne puet n avant n arier 
ansi te covenra pliier 
ne saras l eure nes que pors 
s est acorés ocis et mors " 
quant li sages ot son avis 
conté si jeta un faus ris 
anthiocus et dist en haut 
' merveilles oi se dius me saut 
que tu dis que je troverai 
home si fort por cui lairai 
mon avis de faire mon veu " 
lors comanda que de ce leu 
se partissent sans atendue 
lor droite voie ont tenue 
parmi le roiaume d egipte 
c anthiocus avoit sugipte 
et mise a sa signourie 
por cou que jou ne vos oublie 
le termine que cou avint 
que li roiaumes a cou vint 
l an centisme quarante trois 
yy jors apres ens el mois 
d avril avint si faite chose 
qui puis apres fu mout desclose 
si com l estoire le nos conte 
anthiocus qui n avoit honte 
de ceste chose au plus briement 
que jou porai dirai coment 
cil rois s en vint la ou je di 
quant il de egipte se parti 
droitement o son ost banie 
vint el roiaume de surie 
si chevaucierent sans ensone 
tantqu il vinrent a escalone 
une chite de grant vigour 
la fist sa gent prendre sejour 
et envoia deus chevaliers 
preus et hardis crueus et fiers 
au roi antigonum por dire 
coment anthiocus lour sire 
li mandoit qu il venist a lui 
por lui siervir ou il anui 
li feroit cou seuist pour voir 
antigonus vit que povoir 
n avoit a lui si s acorda 
en tel maniere qu il li a 
otroié a iestre ses hom 
il dist par tel condision 
le recevoit a son conseil 
que tout le peule d israel 
voloit avoir a sa devise 
ceste chose fu a cou mise 
que nul contredit n i eut fait 
ancois a otroiié ce plait 
li febles rois antigonus 
mais cil fors rois anthiocus 
se meut de la ou il estoit 
si qu en jherusalem tot droit 
a sa grant ost faite venir 
mout se fist a tos ciaus cremir 
de la chite cou povés croire 
mais pusque dire en doi la voire 
mout i avint grande dolours 
confusions larmes et plors 
si comme jou le truis el livre 
qui la verite nos en livre 
ne sai coment le consenti 
cil dius qui tel dolor senti 
sor son peule dont dit vous ai 
or m entendés si vos dirai 
une chose forment piteuse 
et vers cascun bon anguiseuse 
coment esploita cil maus rois 
qui tant fist de plusors desrois 
en la sainte nomee cit 
jherusalem dont vos ai dit 
pour diu signor or m entendés 
vos qui a lui plaire tendés 
si vos dirai dou felon roi 
qui par outrage et par desroi 
roba li temple salemon 
ne cuit mie c onques mais hon 
feist itele dyabelie 
car quant anthiocus saisie 
eut la chite celui exemple 
fist maintenant que el saint temple 
ala o tote sa maisnie 
par grant orgueil et par envie 
qui prist l autel d or et d argent 
les corones l aournement 
qui ens el temple furent mis 
les vaissiaus d or d argent massis 
et tout le tresor qu il i ot 
et que par tot la avoir pot 
si se remist ensi arrier 
en gresse sans lui detrier 
mais avant si com dist l istoire 
fist destruire tamaint provoire 
maint prodome sage et discre 
qui a lui n erent acordé 
por cou que mieus vorrent morir 
que la loi diu perdre et honir 
mieus amerent mort recevoir 
que le loi diu a decevoir 
mius amerent tresparser mort 
que sans fin a rechevoir mort 
mius amerent mort trespasser 
qu en mort languir sans trepaser 
ensi avint en cel termine 
que li fil diu tel desepline 
prisent par si faite raison 
ne fust cuers durs tant fust felon 
que s il veist com grant dolour 
eut en jherusalem le jour 
que li sains peules fust reubés 
que mout n en deuist grans pites 
avoir coment se maintenoient 
cil vieil home se debatoient 
parmi lor cors parmi lor pis 
li jovenciel se fisent pis 
car leur cheviaus blondes et biaus 
esrachoient par grans flociaus 
les vielles dames se hurterent 
et sor lor chies cendre poserent 
les bieles dames depecierent 
lor bieles robes et cunciierent 
les pucieles li jone enfant 
aloient lor vis depecant 
crioient ci crioiient la 
jamais grignor duel nus n ora 
com faisoient cil d israel 
' ha las come povre revel 
a ci " faisoient li aucun 
' biau sire dius a il nesun 
peule desous le firmament 
qui onques jor tant de torment 
euist com cis rois nos a fait " 
mout longuement icestui fait 
menerent tantqu ens en la fin 
raournerent si com destin 
lor autel dedens le saint temple 
mout i metoient grant entente 
selon cou que cascuns estoit 
diu loerent et gratioit 
cascuns de leur aversite 
isi longuement demouré 
sont tantque vos dirai el conte 
si come l istoire le raconte 
qui retorne au felon roi 
que j ai dit devant del desroi 
qu il eut fait apiela son dru 
et li dist ' or as tu veu 
que j ai fait envers cele gent 
qu en diras tu ne biel ne gent " 
fait cil qui ne l blanga de rien 
' encor veil jou que saciés bien 
que vos iestes si c ai oi 
del nature a l aloy 
une bieste mervelle grans 
a maniere est c uns elefans 
roide sans jointe que il ait 
en gambe nule ensi vait 
que quant il li covient dormir 
reposer il ne puet jesir 
ne lui metre a terre a nul fuer 
ancois cuert un arbre qui cuer 
et force a de lui contrester 
par cui il se puist reposer 
en apoiant sans lui cocier 
la s endort quant en a mestier 
dont vienent cil qui gaitié l ont 
si soient l arbre et tant font 
que quant il revient autre fois 
por lui reposer demanois 
il se cuide autre fois sus metre 
pour lui reposer et demetre 
mais tost est li arbres ceus 
et li aloy par desus 
dont saillent cil qui l ont choisi 
et l ocient par cel tour ci 
tout autresi biau sire rois 
qui si estes poissans et rois 
qui n avés jointe ne nervure 
dont vos aiiés nule mesure 
par coi vos puissiés reposer 
de ce peule ensi malmener 
bien saciés que cil arbrisiaus 
qui si est vers et ses et biaus 
ou vos tant avés de fiance 
qu il n i a fruit fueille ne brance 
que tout ne doive desechier 
pour coi jou vos vorroi proiier 
que vous plus n i aseurés 
ou se cou non autes serés 
come j ai dit de l aloy 
qui si fais est c avés oy 
ha dius " dist dont anthiocus 
com seroie ore deceus 
se c estoit voirs que tu me dis 
mout poi prise ore si fais dis 
fors tantque volentiers entent 
la nature de tele gent 
com tu me vas ci acontant 
si me lai or ester atant 
car ne l lairoie por autrui 
qu encor lor ferai autre anui " 
apres cou ne targa deus ans 
c anthiocus li rois poissans 
envoia par toute judee 
ens es chites par la contree 
que treu li rendissent tuit 
et il n i misent ainc refuit 
fors tantqu en la sainte cite 
avoit si grant peuple asamblé 
d israel que li mes au roi 
n osa dire le mal desroi 
ancois les a mout deceus 
car il lor dist c antiocus 
se voloit a iaus acorder 
quant il ensi l oent parler 
si cuidierent qu il deist voir 
joie orent grant saciés pour voir 
de lor grande descovenue 
car il de cou si deceue 
furent com vos sarai bien dire 
ne demoura mie grant tire 
quant il i envoia tel gent 
par traison soudainement 
par coi il furent tot destruit 
ochis et mort sans nul conduit 
qu il euissent de nule part 
le saint temple ont mis a escart 
abatu et tout depecié 
fors la tube qu il ont laissié 
ou li auteus avoit esté 
mais celui ont il avilté 
de lor ydoles metre sus 
puis le fremerent si que nus 
n i peuist aler ne venir 
la chite ont faite bruir 
a fu ardant et mise en cendre 
c onques nus hom ne l pot defendre 
que tout ne fust mis a dolour 
se cou ne fu la grande tour 
david le roi celui laissierent 
a cou qu il mout l esforcierent 
de fortes tours et de bretesces 
de fors murs haus batellereres 
que nus n i peuist habiter 
ne en la vile coverser 
pour edefiier ne remetre 
la loi diu qu il vorrent demetre 
li mauvais traitor felon 
garnirent le tor environ 
de fortes gens et de viandes 
dont par tout ala li escandes 
del peuple diu qui fu destruis 
dont il n i ot nul qui estruis 
ne fust adont s il i faisoit 
chose nule ne demouroit 
que maintenant ne fust ochis 
de cou povoit iestre tous fis 
ensi fu la chites gastee 
ha las com povre destinee 
et que dius fu illuec sofrans 
quant il soufri que teus ahans 
si grief torment tele hascie 
orent la siue compaignie 
tele mesaise tele dolour 
orent por lui a icel jour 
tel vilte et si grant torment 
orent por lui de cele gent 
qui en iaus ochire et destruire 
s aloient debatre et deduire 
en iaus ochire et detrenchier 
s aloient rire et solachier 
en iaus huer et escharnir 
s acomplisoient lor desir 
dolant li un et liet li autre 
ensi l un duel metre sor l autre 
puet on a voir mout xxx 
tout autresi dont dejeté 
fu cis sains peules d israel 
par ce faus roi crueus et fel 
furent lor fiestes cunchiies 
lor sinagoges depechies 
leur sabat mué en dolor 
en tristece en larme et en plor 
lors quant anthiocus eut fet 
cest destorbier c ai ci retrait 
si apiela en sourriant 
son sage maistre et li dist tant 
' or veil je " dist il ' que me die 
au jour d ui que je senefie 
savoir le veil con autre fois 
de ce peule que tu me vois 
ensi atourner et sosmetre 
et tous a ma creance metre 
biaus sire rois " fait i ' saciés 
que vo de malisse enforciés 
selonc mon sens et mon escrit 
si com plinius a escrit 
d une bieste vers ethyope 
qui en lui trois biestes atrope 
qui mout sont fortes et poisans 
cele bieste a chief d olifans 
cors de cheval crigne bien faite 
cuisses et pies ce me rehaite 
a la samblance de grans bues 
si com ci le povés voir lues 
pourtraite et pointe de coulours 
anabula dist li auctours 
a a non cele estrange beste 
biau sire rois ci a grant feste 
d un tel home com jou vos voi 
quant tel bieste compere a roi 
de deseure chief d olifant 
et par le cors de ceval grant 
par les cuisses et par les pies 
de buef qui fors est estaciés 
si vos dirai com jou le sai 
chief d oliphant car prové l ai 
de vo paroles et de vos dis 
est uns roiaumes abaubis 
nus n ose vo boche desdire 
tout ausi come puet ochire 
li oliphans de son buiel 
toutes biestes sans nul rapiel 
povés vos sire ce set on 
et par icou tant vos dout on 
se vos avés cors de cheval 
biau sire rois riou de cheval 
vos voi sovent par vo tresor 
a ciaus cui vos donés vostre or 
se vos de cheval cors avés 
biau sire rois vos decevés 
ciaus et celes seurement 
cui vos donés l or et l argent 
se vos avés cuisses et pies 
de buef dont iestes apoiiés 
seurement vos voi esrer 
paor n avés de chanceler 
tant com les pies aiiés fendus 
n avés vos garde nient plus 
come li bues qui s aseure 
de cancheler en la pasture 
ou il ne doute tant ne quant 
si va a trait et sagemant 
tout autretes vos voi je faire 
biau sire rois por cou retraire 
vos voeil jou or anabulla 
qui toutes ces natures a 
mout m as ore tres bien paiié " 
dist li fors rois ' et asaiié 
bon gre t en sai car voir as dit 
de cesti chose n as mentit 
mais encor veil aler avant 
s oras par tans autre comant 
que j ai pensé et mis en cuer 
por coi ne l laroie a nul fuer " 
apres ceste destrution 
ensi com dit nos vos avon 
avint si con conte l istoire 
c anthiocus ce fu la voire 
envoia par tout le sien regne 
qu il n i euist home ne feme 
qui tuit ne tenisent la loi 
as paiiens dou comant le roi 
si avint que li plusor maint 
du saint peuple ou dius nus maint 
obeirent a son comant 
quant il oirent le sien mant 
por peur de mort si l ont tenu 
tamaint jone et maint chenu 
qui la loi diu et lor sabas 
misent lors de si haut en bas 
que les ymages as paiiens 
aourerent et les sains biens 
entrelaissierent et se prisent 
as ydoles ou mout mesprisent 
meismes encore anthiocus 
derecief envoia ses dius 
en la sainte bone chite 
de jherusalem ou chité 
furent tuit n i euist si os 
qui sacrefiast sor ses os 
a nul temple n en autre liu 
selonc la loi de nul giu 
ne juis ne fust si hardis 
qu enfes nus fust ja circuncis 
apries recomanda auteus 
a faire qui fussent iteus 
ou ymages fussent desus 
a l usages et a lor us 
a char de porc sacrefiier 
et d autres biestes dont mestier 
n ert a la loi diu nostre pere 
dont encor aucuns le compere 
encore plus anthiocus 
qui mout par estoit deceus 
fist comander par tot la tere 
qu il n i euist nul home en sere 
repus ne mis en liu secre 
ou il peuist iestre afremé 
de la diu que maintenant 
ne fust ocis par sen comant 
que riens ne la peuist tenser 
car baillius fist pour aus berser 
par les chites et par les viles 
dont il adont furent si viles 
cele gent don si vos parol 
que li plus s en tinrent a fol 
pour coi il s asamblerent tuit 
et furent li plus a cou duit 
que dou tout se misent arrier 
de la loi diu et dou mestier 
que moisem leur eut apris 
ensi furent li mal souspris 
de mal faire et de bien demetre 
si nos tiesmoigne et dist la letre 
que les prodomes par cremor 
covint guerpir la leur retor 
et iaus fuir ens es desiers 
car entr iaus fussent come sers 
demoré s il peusent vivre 
mais ne peurent por le martire 
qu il lor faisoient a soufrir 
por cou les en covint fuir 
par montaignes et aus repondre 
ensi furent de celi sondre 
en grans tormens et en dolours 
tamainte nuis et plusors jours 
apres avint si com trovons 
en l istoire que nos dirons 
que le cuinsime jour dou mois 
de casleu si com vos orois 
c est a dire dedens novembre 
si con li histoire a ce membre 
a yy ans tous plains 
c anthiocus qui poi est plains 
fist une ymage a cou forgier 
dont il fist mout a desprisier 
car en son non et en sa guise 
fu sor l autel dou temple mise 
pour aourer lui et son non 
por iestre de plus grant renon 
apres ce ne se volt souffrir 
que par tout ne veist furnir 
sa volente et son vloir 
car si come je l di por voir 
par tout les chites de judee 
ou il pot avoir asamblee 
si com en places et es portes 
fist faire auteus noble et rostes 
et au desus ardoir encens 
por sacrefisse de lor gens 
encore plus grant diablie 
por cou qu il volt que on oublie 
la sainte loi fist lors ardoir 
lor livres por mius decevoir 
si n i ot nul puis cest comant 
que se on nul trouvast tenant 
livre qui a la loi tenist 
que maintenant on le preist 
si fust detrenciés et ochis 
de cou povoit bien iestre fis 
apres il fist si com jou sai 
et jou auques retenu l ai 
que au vint et cinquisme jour 
dou mois sacrefiierent lour 
sour les auteus et par devise 
qu il n i eut feme ne fust prise 
s ele faisoit a circuncir 
son enfant li covint morir 
et l enfant pendoient vias 
par les deus pies et par les bras 
ciaus memes qui les circoncirent 
de grant tourment morir les fistrent 
dont il avint que por tel giu 
que cil qui furent bon giu 
dirent por mort il ne lairoient 
la loy diu car il ne poroient 
entrelaissier le sien comant 
por coi mengasent tant ne quant 
de char qui lor fust desfendue 
en lor loy qu il orent tenue 
dont mout en soufrirent la mort 
en grant torment et en grant tort 
pour coi teus dius et si grant cris 
fu par tout ou il eut juis 
que mout estoit grans la pities 
par tout judee encomenciés 
de ci adont con vos orois 
que li soverains poissans rois 
qui soufrir ne pot le damage 
qui avenoit par tel paiage 
envoia a sa bone gent 
noble soucors et biel et gent 
qui bien doit iestre amentius 
qui c onques viut iestre ententius 
a prouece ne chevaliers 
entendre doit mout volentiers 
por coi ne coment on se doit 
metre a prouece orrendroit 
contre mescreans qui ne croient 
la loy de diu si com il doivent 
apres iceste grant dolor 
avint c uns hom de grant valor 
qui non avoit matatias 
prodom estoit gentius sans gas 
en courtoisie et en largece 
en sens en valour en proece 
hardis vigreus sages et frans 
ses peres ot a non jehans 
fius symeon prestres estoit 
o les fius joram qui avoit 
en jherusalem son retour 
mathatias ot son retour 
en la motaigne de modin 
cinc fis avoit dont ne devin 
biaus et gentius sor tote rien 
pour cou sans falle que je crien 
que je n aie sens ne savoir 
d iaus a loer por nul pooir 
qui en moi soit a lor noblece 
si ne me tigne ore perece 
que mon traval metre ne doie 
a cou que biautes ci m avoie 
qui bien regne em pluisor liu 
que cil ou est sont ententiu 
a vilounie et a luxure 
dont li pechies mout longes dure 
et li tans est si tost passés 
mais cil que j ai ci compassés 
ens en mon cuer dont vous dirai 
que se je puis n en mentirai 
que je n en die verite 
cil dont vos ai ci encité 
li ainsnés avoit non jehans 
gadis cil estoit biaus et grans 
courtois sages et bien apris 
li secons si com jou devis 
fu apielés lors symeon 
en lui avoit noble baron 
de son eage et de son tans 
bien peuist soufrir grans ahans 
au besoig si com il paru 
en sournon apielés si fu 
thasis et judas machabe 
dont de cestui mie ne be 
que ne vos die queus il ert 
a lui de valor ne s apert 
nus hom de toute barounie 
por cou que jou or ne puis mie 
recorder dou tout son afaire 
si pens ens quanqu il poroit plere 
a loenge et a bonte 
avoit icil ausi comblé 
c on n i peuist de rien ajoindre 
chose qui peuist ne lui poindre 
a rien qui ne fust covignable 
li quars apres ne fu pas fable 
eleazarus ce nos conte 
li istoire que jou mec en conte 
fu apielés nobles vasaus 
preus et hardis gens et loiaus 
abaron ses sournons estoit 
li cinquismes bien sai avoit 
non jonathas sournon apphus 
li mainsnes ert mais ases plus 
avoit de biaute endroit soi 
que nus des autres si com croi 
de hardement et de poece 
porta couroune par noblece 
gratieus sour toute rien 
ne li failli ce sai je bien 
c une chose hastius estoit 
qui mout tres bien li avenoit 
icist virent les grans dolours 
les grans tristeces les gries plors 
que on faisoit sor la lor gent 
par pluisours fois et mout souvent 
dlans en fu mathatias 
mout se clama chaitis et las 
et li dansiel tot autresi 
qui mout estoient esbahi 
et anguisseus et irascus 
mathatias ert espierdus 
et dist ' com sui or mescheans 
las moi chaitis com sui dolans 
tristres et mas et abaubis 
quant jou ne sai en nul paiis 
nule gent cui on tant meface 
laidenge boute fire ne cace 
come on fait nos et sans raison 
biaus tres dous dius le gueredon 
lor rent par coi il se chastient 
tantqu il entr iaus a un fais dient 
nos n avons droit a si fait us 
las moi chaitis qu es devenus 
li nos povoirs nostre noblece 
bien croi et dout nostre perece 
nous fait avoir teus vilonies " 
mathatias par pluisors fies 
se dementoit et nuit et jour 
maintes tristeces et dolours 
de cuer avoit que ne sai dire 
sovent ses cuers estoit en ire 
en disant ' mout ai de destrece 
de cou que voi en tel destrece 
mon peuple et mes amis carneus 
le saint temple qui est or teus 
que cheus hors de nos mains est 
de coi tieus vilounie nest 
que cunciiés est et ordes 
hounir les puist trestos ordes 
si il de cou ne se recroient 
par coi il cou creoient 
que nous faisomes entre nos 
las moi que je sui anguissos 
des sains vaissiaus et des reliques 
des chieres pieres qui eslites 
erent de toutes les pluisours 
et maint divers pluisors ators 
qui mout faisoient a prisier 
et encore jou rapris ier 
que nostre jone baceler 
dont jou ne puis mon duel celer 
gisent mort aval ces places 
lor bieles mains lor cleres faces 
sont bien taintes et oscurcies 
li prodome ont bien cunciies 
lor chieres des larmes qu il pleurent 
des injures qui sor aus queurent 
et nuit et jor tempre ne tart 
les laideng on pent on et art 
les anchiiens et les chenus 
au jor d ui ne se vance nus 
que mors ne soit et afolés 
s il est contre lor loy trovés 
ha dius a ore en nul liu 
gent si chaitive que giu 
ne soient sugit et droit serf 
la sainte loi que jou or serf 
qui dame et france iestre soloit 
et la grant joie que on veoit 
el saint temple en jherusalem 
est ore passee dunt sem 
une semence mout piteuse 
par quoi je le truis dolereuse 
et mon corage courecié 
las moi chaitis pour coi vif gie 
morir vorroie ore mon veil 
dou damage c ont vut mi oueil 
des saintuaires de biaute 
et de la nostre grant biaute 
qui tornee est en desconfort 
quant li paiien a si fait tort 
ont tot honi et avilté 
la loy diu qui tant a duré 
dius " cou dist lors mathatias 
' pour coi vivons nos " les siens dras 
a descirés et li sien fil 
de fin couros furent si vil 
en lor couros ont prises haires 
si la viestirent a cou faires 
qu en la dolour isi remesent 
qu il orent que pluisor le sevent 
pour diu signor or m entendés 
vous qui a grant honor tendés 
coment mathatias li preus 
li siergans diu qui fu feus 
et bien creans fermes en soi 
avint que li comans le roi 
anthiocun dont vos ai dit 
prist ses mesges et lor dit 
qu il alaissent en la chite 
de modin et lor fu chité 
que tos ciaus qui contre lui ierent 
et qui sa volente ne cuierent 
a cou que devant dit vos ai 
soient del tot mis en asai 
au sacrefisse des paiiens 
cil en cui n eut raisons ne biens 
s en vinrent en la chite droit 
ou il mout de grant pule avoit 
d israel qui bien s acorderent 
au mant dou roi et bien loerent 
a lor enfans et a lor femes 
a lor amis et a iaus mesmes 
que le comant dou roi feroient 
car autre chose fer n osoient 
lors li mesage venu sont 
ou mout de peules crus les ont 
et iaus sivirent toutes voies 
par samblant lor faisoient joies 
fust de cuer vrai ou fausement 
se la droite istoire ne ment 
a mathatia sont venu 
de par le roi rendent salu 
a lui et a ses yy enfans 
cui il fisent mout biaus sanblans 
de par lor roi lor ont il dit 
qu il ne meissent contredit 
a son comant nes que li autre 
qui n ont esté vilain ne viautre 
a obeir sa volente 
mathatias eut grant dehe 
et dist ' jou por quele raison 
lairoie jou le mien renon 
de nostre loy c avons tenue 
tres le tans qu ele fu tendue 
a moysem le saint prodome 
pour cui dius a la parsome 
tant biel miracle a son vivant 
que bien doit avoir un serjant 
entre le autres contredis 
fermes seurs amanevis 
de poursivir et soi desfendre 
s il est aucus qui soi contendre 
veille et jou si le ferai 
que ja ma loi ne guerpirai 
pour la paor de vostre afaire 
ha biaus chiers sire si faire " 
dist cil qui le cuida decoivre 
' sachiés se vos volés recoivre 
vous et vostre fil que mes sire 
vos pardonra trestote s ire 
rois et dus contes et signors 
vos fera de totes honors 
son or son regne son argent 
arés del tout a vo talent 
jouste lui sachiés vous serrois 
sour tous autres ne cuens ne rois 
envers vos n ara poeste " 
matatias l a esgardé 
si dist de cuer vif irascu 
' cuidiés or moi avoir vaincu 
por ta promesse ne ton plait 
ja n avingne que tes rois ait 
povoir sour moi ne sor mes fius " 
mout fu li prodom ententius 
de soi escuser et demetre 
si nous raconte ore la letre 
que quant il ot isi parlé 
uns juis de s autorite 
selonc la loi as paiiens faus 
voiant tous dont li avint maus 
ala sacrefiier sor l autel 
mathatias qui en ot mel 
sailli avant et si l ocist 
si come l istoire le dist 
sour l autel mime ocis l a 
le faus juis qui avoit ja 
le dyable el cors ce poés croire 
apres celui ce fu la voire 
mathatias rocist celui 
qui lors lor fist fer cel anui 
c onques si hardi dont n i ot 
qui parlast contre lui un mot 
ancois s escria hautement 
' mi ami soiiés bounement 
en m aide dius li poissans 
nous tensera vers mescreans " 
atant a cel autel destruit 
et a chascun a cou estruit 
que qui la loy vorra tenir 
il li covient tot deguerpir 
son iretage et ses maisons 
se il ne veut iestre mais hons 
es desiers len covient aler 
pour la loy et son cors tenser 
ensi le fist li bon prodom 
tout a laissié come sains hom 
qu il estoit et de sainte vie 
n eut dont saciés mout grant eenvie 
de l avoir que cil li promist 
ancois son cors et avoir mist 
el siervice dou soverain 
ou il mist cuer avoir et main 
si s en fuii ens es desiers 
com bon sergans et adroit siers 
modin laissa et son ostel 
ensi avint dont n i ot el 
or nos raconte ici l istoire 
que li bons mathatias c est la voire 
il et pluisor de son linage 
se misent en un liu sauvage 
es desiers et es fors montaignes 
divers sauvalges et estraignes 
et laissierent lor iretages 
ne l laissierent por avantages 
pour biaus palais ne biaus vregies 
pour biele chambres ne soliers 
por souef gesir ne bien boirre 
por nul delit ce fu la voire 
que mout i ot d aucunes dames 
qui mius amerent que lor ames 
fussent dampnees que lor cors 
n euissent solas et depors 
mais li bons cuers mentir ne puet 
ancos se met al ains qu il puet 
a cou qu il fait cou que il doit 
se vilounie ne l decoit 
vilounie ne diciut pas 
le prodome mathatias 
lui ne ses fius les bons vasaus 
qui tant soufrirent paine et maus 
ancois prisent le frain as dens 
et s afichierent que lor gens 
lor cors lor avoir tenseroient 
envers paiiens se il venoient 
dont quant il se furent logié 
es desiers par si fait congie 
iaus et lor femes lor enfans 
et lor biestes a mout de gans 
si fu seu as gens le roi 
qui erent a mout grant conroi 
en jherusalem la chite 
illuec lor fu mout bien chité 
coment matatias avoit 
esploitié com cascuns savoit 
lors se misent a mout grant ost 
ou mout de juis eut repost 
et ordenerent lor batailles 
ausi com parmi le metailles 
tout i morront n i ara nus 
jones ne vielles ne chenus 
que tout ne soit mis a l espee 
ensi lor bataille ordenee 
vinrent le jour de lor sabat 
ou li aucuns de ciaus s abat 
si lor dist de par lor signor 
que s il veulent la grant honor 
rechoivre de par la lor roi 
a cou qu il guerpissent lor loi 
il aront joie et signourie 
par tout la loy de paienie 
dont respondirent li prodome 
que de cou ert prise lor some 
mius amoient ensi morir 
en lor simpleces c obeir 
a cunchiier ne iaus decoivre 
la lor sainte loi qui ert voire 
pour coi li sains cius et la tere 
nous puist tiesmoignier ceste guerre 
que c est a tort contre no droit 
que vous nous faites orrendroit " 
lors dist cil ' isiés vos dont hors 
por cascun desfendre son cors 
ou autrement tout iestes pris 
mort et destruit sans nul mespris 
que nous vos vellons decevoir " 
lors furent saciés le pour voir 
ocis et destruit sans mencoigne 
bien un millier sauf que nus dogne 
contredit tant c on a defense 
a lui desfendre ne sentense 
ancois sont mort en lor simplece 
a grant torment et a destrece 
enfant et femes home et beste 
de cele gent male et rubeste 
mathatias quant il cou seut 
saciés por voir mout grant duel eut 
tout autresi lor autre ami 
cascuns d iaus dist ' mal m i a mi 
las nous dolant que ferons nous 
autresi fera on de nous 
se nos n avons autre confort 
tout seroumes ocis et mort " 
apres iceste ochision 
mathatias et si baron 
se misent ensamble a concille 
de mainte pluisor noble ville 
prodomes de bien esleus 
de jones vielles et chenus 
preus et hardis sages et frans 
larges courtois et conquerans 
d ouneur de bien et de proece 
qui ne vorrent par lor perece 
que lor sains peules fust destruis 
ancois fu cascuns a cou estruis 
d armeures et de chevaus 
fors et courans hardis et baus 
lors viserent lor chevaliers 
des plus hardis et des plus fiers 
si lor donerent signorie 
cascun lors de chevalerie 
pour coi il peuissent desfendre 
iaus et lor cors lor loy contendre 
envers ciaus dont je vos ai dit 
ou n i avoit grant ne petit 
que tot ne covenist a morir 
quant cil se vorrent contenir 
par lor proece et par lor force 
qu il lor covint mostrer lor orce 
par espees de fiers trencans 
dont il soufrirent mains ahans 
com vos orois ici apres 
se de l oir iestes engres 
mathatias fu soverains 
de cest peule ce fu dou mains 
que il doutoit paour de mort 
ancois ot corage si fort 
que ses batailles devisa 
as paiiens bataille manda 
qui grant despit et grant anoi 
en orent cascuns endroit soi 
lor gens remisent cele part 
mout lor sambla qu il lor fu tart 
c asamblé se fussent ensamble 
mathatias cui bon ce samble 
s en vint hors des desiers vias 
devant se mist li preus judas 
qui tant avoit ja porcacié 
que ses peres ot otroiié 
qu il aroit premier la batalle 
cil qui ne volt avoir le falle 
chevauca mout serrement 
bien avoit entroduit sa gent 
coment il voroit qu il feissent 
isi com il des desiers issent 
si ont veu lor anemis 
cil qui s estoient ademis 
chevaucoient si com sor frain 
judas qui mout avoit grief fain 
de vengier sa tres grant famine 
ne cessa d esrer ne ne fine 
tantqu il vint au cheval cobrer 
entendent ca li baceler 
cil qui veulent le pris avoir 
coment judas fist au movoir 
il regarda deviers le ciel 
et dist ' dius qui n as rien sou siel 
fait en vain que tout n ait mistere 
garis mon cor et le mon pere 
toute nos gens et mes amis " 
atant a son ente mis 
d aviser ciaus qui pau le dotent 
il vit bien ciaus qui se desrotent 
atant mist la glaive a son liu 
et avisa le plus temptiu 
et ciaus ou pus avoit fierte 
atant le diestrier a hurté 
com hom de mervillos pooir 
pour coi jou vos di tot pour voir 
que tout en iaus se feri 
come ghierfaus qui a choisi 
grues ou gantes ou hairon 
c onques n i eut desfention 
a ciaus quant virent sa vigor 
que maintenant celui estor 
ne vainquist o sa baronie 
avantque lor gens desrengie 
fust del tot n i eut peu a faire 
fors a l ochire et au biersaire 
misent grant pece d atendue 
que vos diroie isi vaincue 
fu cele gent dolante et male 
d isluec endroit lor os s avale 
par la ou il seurent paiiens 
autresi com on tue chiens 
les ochioient sans delai 
lor ydoles en vilaintai 
jetoient si refont auteus 
nobles et gens et autreteus 
com mius devant orent esté 
tout un yvier et un este 
ont ceste chose porsivie 
li juis c orent relenquie 
la lor loi s en fuiierent tout 
por le paour et le grant dout 
qu il avoient de lor vie perdre 
as paiies se vorrent aherdre 
por iaus tenser et garantir 
mathatias fist circuncir 
les enfans si com on soloit 
si avint que grant joie avoit 
par le paiis et par la terre 
des prodomes qui en grant gere 
avoient esté com j ai dit 
devant si come avés oit 
voirs fu si com cil livres dist 
que quant mathatias sosmist 
aucuns tirans et plusors rois 
qui mout avoient fais destrois 
le saint peule desus nomé 
que cil qui sor tos poeste 
a le volt avoir en sa part 
la mort qui cascun de son dart 
fiert et acore le feri 
tantqu il avint si com je di 
c au lit se mist et acouca 
de maintenant ses fius manda 
et lor dist ' entendés moi 
mi biel enfant je ne xxx 
de vos dire la verite 
vos ci iestes or asamblé 
amés vos de tres bone amor 
portés vos foi droit et honor 
et si vos confortés en vos 
soiiés prodome et vigeros 
amés la loy diu briement 
et metés por vo testament 
de nos sains peres qui ja furent 
si prodome que il morurent 
en la sainte foi qu il dona 
a nostre peule de pieche a 
si vos ramembrés de lor ouevres 
coment au jor d ui ont teu proueves 
que bien l avons puis aprové 
et jou vos di que renomé 
iert vostre fais mes a tos jours 
en loenge et en grans valors 
abraham si com vos savés 
fu de diu jadis mout tenptés 
de son fil isaac qu il ama 
plus que raison se li mostra 
dius qu il en feist sacrefisse 
apres de joseph vos devisse 
qu en l angoisse que il avoit 
le comant de diu si gardoit 
et por cou fu sire d egipte 
finees ne volt iestre cuite 
qu il ne doutast diu et son non 
et ama de si parfait non 
jhesus por cou qu il acompli 
la parole de son ami 
dameldiu qui est tospoissans 
fu puis apres dus plusor ans 
d israel que bien est seu 
en l istoire ou rai leu 
galleh por cou que il porta 
le tiestimoine recovra 
s en ireta ens e l eglise 
david dont apres vos devise 
por cou qu il fu misericors 
conquist par le sens de son cors 
son regne ensi com nos trovon 
xxx 
helias por la grant amour 
qu il avoit a son creatour 
fu ravis ens el chiel amont 
ananias dont je vos cont 
azarias et mysael 
por ce qu il crut enmanuel 
furent delivré maintenant 
dou fu de la fornaise ardant 
daniel pour sa grant simplece 
si fu delivrés sans destreche 
de la famine as liuons 
ausi mi fil vos deduisons 
qu en vos vos devés porpenser 
et ens vos cuers aregarder 
l uevre de vos anciiens peres 
que cil qui ont crances cleres 
en damelediu et en son non 
ne puent a pierdision 
venir nes com fisent icil 
si n aiiés paour de peril 
por ces chaitis puans paiiens 
car lor gloire iert come fiens 
ou nient autre come de vers 
hui les verrés fel et cuvers 
demain n en troverés nes un 
car il retornent de comun 
en lor terre et en lor paiis 
ou il demouront vrai chaitif 
car la lor cogitations 
perissent com nos bien savons 
dont mi biel fil confortés vous 
soiiés hardi preu et vigrous 
saciés grans biens vos en venra 
veés ci symon qui grant sens a 
vostre frere creés lui tout 
si ne serés fol ne estout 
mais apensé de bien a faire 
a lui soient tuit vo repaire 
et il vos sera tres bon pere 
je l sai de voir si le compere 
a la fois qui conseil ne croit 
et qui de cou croire recroit 
sovent i piert ce sevent maint 
cil qui en fol conseil remaint 
consaus n est preus qui n est creus 
en bone clere ou recreus 
soit par bien faire en recreant 
de prodome ferme et creant 
car qui bien croit ne recroit mie 
en recroire n a sens de mie 
pour cou vos pri que recevés 
le conseil que vos ici vés 
des paroles que vos ai dit 
mi biel enfant encor vous cit 
que vos entendés enviers moi 
veés ci judas je vos otroi 
que merveilles est preus et fors 
en lui aiiés tos vos confors 
cil iert prinches des chevaliers 
car il est si poissans et fiers 
qu il fera les crueus batailles 
cil traira hors les grans entrailles 
des rois des princes et des dus 
contre ses cos ne durra nus 
tout le fuiront por sa noblece 
quant il verra la grant destrece 
de son peule qu il tensera 
la ou il les rens chierquera 
les grans priesses et les estors 
por diu vos pri que vos labors 
soient de vengier vos amis 
qu il ont detrenciés et ocis 
apres soiiés sor toute riens 
ententiu que vos gardés bien 
la vostre loy mi biel enfant 
saciés que jou me vois morant 
plus ne puis o vos demorer 
maintenant m estuet devier 
ma beneicon vos otroi 
a diu vos comanc et vos moi " 
quant isi ot mathatias 
parlé et dit eneslepas 
morut et trespassa briement 
si fil le firent noblement 
entierer entre ses amis 
en modin ou il lors l ont mis 
entre ses ancissors prodomes 
loiaus et preus si com trovomes 
que grant duel fisent et grant cri 
cil d israel dont je vos cri 
qu il n i ot nul qui ne plourast 
et mout tres grant duel ne menast 
com cil qui de vrai cuer l amerent 
por sa bonte qu il esproverent 
par pluisors fois si con raconte 
qui plus avant de lui ne conte 
pour ce que pluisour ont oi 
aucuns contes dont esjoi 
se sont a la fois li vaillant 
et li felon mal soudoiant 
n en font fors gaber en mocois 
ne veil que vos saciés des mois 
pour cui me traval et sospene 
car tieus viest bien de vaire pene 
et chevauce a dorés lorains 
qu il avant jeteroit l or ains 
en la fange qu il donast mie 
une maille por cortoisie 
de biaus mos dire ne retraire 
mais por iaus ne me vel retraire 
que je ne die et face entendre 
a mon signor por cui je tendre 
veil au soverain qui onques fust 
ne qui de fier ne qui de fust 
donast onques cop ne colee 
dius come fu cele buer nee 
et cil ausi qui l engendra 
ha dius con ci vallant gendre a 
dont on engendre tel matere 
par coi len puet dire que mere 
et dame doit ceste iestre 
