apres ce que mestres gautiers map ot mis en escrit des aventures del seint graal assez soufisanment si com li sembloit , si fu avis au roi henri son seigneur que ce qu il avoit fet ne devoit pas soufire , s il ne ramentevoit la fin de ceus dont il avoit fet devant mention et conment cil morurent dont il avoit amenteues les proesces en son livre ; 
et por ce commenca il ceste derrienne partie . 
et quant il l ot ensemble mise , si l apela la mort le roi artu , por ce que en la fin est escrit conment li rois artus fu navrez en la bataille de salebieres et conment il se parti de girflet qui si longuement li fist compaignie que apres lui ne fu nus hom qui le veist vivant . 
si commence mestres gautiers en tel maniere ceste derrienne partie . 
quant boorz fu venuz a cort en la cite meismes de kamaalot de si lointeingnes terres comme sont les parties de jerusalem , assez trouva a court qui grant joie li fist ; 
que moult le desirroient tuit et totes a veoir . 
et quant il ot aconté le trespassement de galaad et la mort perceval , si en furent tuit moult dolent a court ; 
mes toutevoies s en reconforterent au plus biau qu il porent . 
lors fist li rois metre en escrit toutes les aventures que li compaignon de la queste del seint graal avoient racontees en sa court ; 
et quant il ot ce fet , si dist " : seigneur , gardez entre vos quanz de voz compaignons nos avons perduz en ceste queste . 
" et il i gardent meintenant , si trouverent qu il leur en failloit trente et deus par conte , ne de touz ceus n i avoit un seul qui ne fust morz par armes . 
li rois avoit oi consonner que mes sires gauvains en avoit ocis pluseurs , si le fist venir par devant lui et li dist : " gauvain , je vos requier seur le serement que vos me feistes quant ge vos fis chevalier que vos me diez ce que ge vos demanderai . 
sire " , fet mes sire gauvains , " vos m avez tant conjuré que ge ne leroie en nule maniere que ge ne l vos deisse , neis se c estoit ma honte , la greigneur qui onques a chevalier de vostre cort avenist . 
or vos demant ge " , fet li rois , " quanz chevaliers vos cuidiez avoir ocis de vostre mein en ceste queste " . 
et mes sires gauvains pense un petit et li rois li dit autre foiz : " par mon chief , ge le vueill savoir , por ce que aucun vont disant que vos en avez tant ocis que c est merveille . 
sire " , fet mes sires gauvains , " vos voulez estre certeins de ma grant mescheance ; 
et ge le vos dirai , car ge voi bien qu a fere le couvient . 
je vos di por voir que g en ai ocis par ma main dis uit , non pas pour ce que ge fusse mieudres chevaliers que nus autres , mes la mescheance se torna plus vers moi que vers nul de mes compaignons . 
et si sachiez bien que ce n a pas esté par ma chevalerie , mes par mon pechie ; 
si m avez fet dire ma honte . 
certes , biaus nies " , fet li rois , " voirement a ce esté mescheance droite , et je sei bien que ce vos est avenu par vostre pechie , mes toutevoies me dites se vos cuidiez avoir ocis le roi baudemagu . 
sire " , fet il , " ge l ocis sanz faille . 
si ne fis onques chose dont il me pesast tant come il fet de li . 
certes , biaus nies " , fet li rois , " se il vos en poise , ce n est pas merveille ; 
que , si m aist dex , si fet il moi moult durement , que plus est mes ostiex empiriez de li que des quatre meilleurs qui soient en la queste mort . 
" ceste parole dist li rois artus del roi baudemagu , dont mes sires gauvains fu assez plus a malese qu il n estoit devant . 
et li rois , por ce qu il veoit que les aventures del roiaume de logres estoient si menees a fin qu il n en avenoit mes nule se petit non , fist crier un tornoiement en la praerie de wincestre , por ce qu il ne vouloit pas toutevoies que si compaignon lessassent a porter armes . 
mes comment que lancelos se fust tenuz chastement par le conseill del preudome a qui il se fist confes quant il fu en la queste del seint graal et eust del tout renoiee la reine guenievre , si comme li contes l a devisé ca arrieres , si tost comme il fu venuz a cort , il ne demora pas un mois apres que il fu autresi espris et alumez come il avoit onques esté plus nul jor , si qu il renchei el pechie de la reine autresi comme il avoit fet autre foiz . 
et se il avoit devant meintenu celui pechie si sagement et si couvertement que nus ne s en estoit aperceuz , si le meintint apres si folement que agravains , li freres mon seigneur gauvain , qui onques ne l avoit amé clerement et plus se prenoit garde de ses erremens que nus des autres , s en apercut ; 
et tant s en prist garde que il le sot veraiement , que lancelos amoit la reine de fole amour et la reine lui autresi . 
et la reine estoit si bele que touz li monz s en merveilloit , car a celui tens meismes qu ele iert bien en l aage de cinquante anz estoit ele si bele dame que en tout le monde ne trouvast len mie sa pareille , dont aucun chevalier distrent , por ce que sa biaute ne li failloit nule foiz , que ele estoit fonteinne de toutes biautez . 
quant agravains se fu aperceuz de la reine et de lancelot , il en fu liez durement et plus por le domage que il cuida que lancelos en eust que por le roi vengier de sa honte . 
cele semeinne avint que li jorz del tornoiement dut estre a wincestre ; 
si i ala des chevaliers le roi artu a grant plente . 
mes lancelos , qui i beoit a estre en tel maniere que nus ne l conneust , dist a ceus qui entor lui estoient qu il estoit si deshetiez que il n i porroit aler en nule maniere ; 
mes il vouloit bien que boorz et estors et lionaus et li chevalier de lor compaignie i alassent . 
et cil distrent qu il n iroient pas , puisqu il estoit si deshetiez . 
et il leur dist : " je vueill et vos commant que vos i ailliez , si movroiz le matin , et ge remeindrai ; 
et aincois que vos reveingniez mes , serai ge touz gueriz , se dieu plest . 
sire " , font il , " puisque il vos plest , nous irons ; 
mes moult volsissons o vos remanoir por vos fere compaignie " . 
et il dist que ce ne velt il pas . 
si en lessierent atant la parole ester . 
au matin s en parti boorz de la cite de kamaalot entre lui et sa compaignie . 
et quant agravains sot que boorz s en aloit et li chevalier avec lui et que lancelos remanoit , si pensa tantost que c estoit por la reine ou il vouloit avenir , quant li rois s en seroit alez . 
lors vint a son oncle le roi , si li dist : " sire , ge vos diroie une chose a conseill , se ge ne cuidoie que il vos en pesast . 
et sachiez que ge le di por la vostre honte vengier . 
ma honte " ? 
fet li rois , " va donc la chose si haut que ma honte i est ? 
sire " , fet agravains " , oil , et ge vos dirai comment " . 
lors le tret a une part et li dist a conseill : " sire , il est einsi que lancelos ainme la reine de fole amour et la reine lui . 
et por ce qu il ne pueent mie assembler a leur volente quant vos i estes , est lancelos remes , qu il n ira pas au tornoiement de wincestre ; 
einz i a envoiez ceus de son ostel , si que , quant vos seroiz meuz ennuit ou demain , lors porra il tout par loisir parler a la reine " . 
li rois artus qui entent ceste parole ne puet pas cuidier que ce soit voirs , einz croit veraiement que ce soit menconge , si respont : " agravain , biaus nies , ne dites ja mes tel parole , car ge ne vos en creroie pas . 
car ge sei bien veraiement que lancelos ne l penseroit en nule maniere ; 
et certes se il onques le pensa , force d amors li fist fere , encontre qui sens ne reson ne puet avoir duree . 
conment , sire " , fet agravains " , n en feroiz vos plus ? 
que voulez vos " , fet il , " que g en face ? 
sire " , fet agravains , " je volsisse que vos le feissiez espier tant que len les prist ensemble ; 
et lors conneussiez la verite , si m en creusseiz mieuz une autre foiz . 
fetes en " , fet li rois , " ce que vos voudroiz ; 
que ja par moi n en seroiz destournez . 
" et agravains dist qu il ne demande plus . 
cele nuit pensa li rois artus assez a ce que agravains li avoit dit , mes ne le torna pas granment a son cuer , car il ne creust pas legierement que ce fust voirs . 
au matin s apareilla por aler au tornoiement et semont avec li grant plente de ses chevaliers por lui fere compaignie . 
et la reine li dit : " sire , ge iroie volentiers , se il vos plesoit , veoir ceste assemblee ; 
et il m i pleroit moult a aler , car ge ai oi dire qu il i avra trop grant chevalerie . 
dame " , fet li rois , " vos n iroiz pas a ceste fois . 
" et ele s en test atant . 
et il la fesoit tout de gre remanoir por esprouver la menconge agravain . 
quant li rois fu meuz entre lui et ses compaignons por aler au tornoiement , il parlerent assez entr eus de lancelot et distrent que or ne vendroit il pas a ceste assemblee . 
et lancelos , si tost comme il sot que li rois estoit meuz , et ceus qui a wincestre devoient aler , il se leva de son lit , puis s apareilla et puis vint a la reine et li dist : " dame , se vos le vouliez soufrir , ge iroie a cel tornoiement . 
por quoi " , fet ele , " avez vos tant demoré apres les autres ? 
dame " , fet il , " pour ce que g i vouloie aler toz seus et venir au tornoiement en tel maniere que ge n i fusse conneuz d estranges ne de privez . 
alez i donques " , fet ele " , se il vos plest ; 
que ge le vueill bien . 
" et il se part meintenant de leanz , et s en revient a son ostel et demeure illuec jusqu a la nuit . 
au soir , quant il fu anuitié , si tost comme il furent communalment couchié par la cite de kamaalot , si vint lancelos a son escuier et li dist : " il te covient monter et chevauchier avec moi , car ge vueill aler veoir le tornoiement de wincestre , ne nos ne chevaucherons entre moi et toi fors de nuiz , car por nule riens ge ne voudroie estre conneuz en ceste voie . 
" li escuiers fet son commandement ; 
si s apareille au plus tost que il puet et enmeinne le meilleur cheval que lancelos eust , car il s apercoit bien que ses sires voudra porter armes a ce tornoiement . 
quant il furent hors de kamaalot et il se furent mis el droit chemin a aler a wincestre , il chevauchierent toute la nuit en tel maniere que onques ne se reposerent . 
l endemain , quant il fu jorz , vindrent a un chastel ou li rois avoit jeu la nuit , ne lancelos n i vint se por ce non qu il ne vouloit pas de jorz chevauchier , qu il ne fust conneuz par aventure . 
quant il vint desoz le chastel , il chevaucha si enbrons que a peinne le peust len connoistre ; 
et ce feisoit il por les chevaliers le roi qui de leanz issoient ; 
si li pesoit moult qu il estoit venuz si tost . 
li rois artus , qui encore estoit apoiez a une fenestre , vit le cheval lancelot ; 
si le connut bien comme celui meismes qu il li avoit donné , mes lancelot ne connut il mie car trop estoit enbrons , et neporquant au trespas d une rue , ou lancelos dreca son chief , le regarda li rois et le connut , et le moustra a girflet : " avez vos veu de lancelot , qui ier nos fesoit entendant qu il estoit deshetiez , et il est ja en cest chastel ? 
sire " , fet girfles " , ge vos dirai por quoi il le fesoit ; 
il velt estre en ce tournoiement en tel maniere que nus ne l i connoisse ; 
et por ce n i volt il pas venir avec nos , ce sachiez vos tout veraiement . 
" et lancelos qui de tout ce ne se prenoit garde se fu ja mis el chastel entre lui et son escuier et fu entrez en une meson , et ot bien deffendu qu il ne fust enseigniez de nului de leanz , se nus le demandoit . 
li rois , qui toutes voies estoit a la fenestre por atendre que lancelos passast encore , demora tant illec qu il apercoit bien que lancelos estoit demorés en la vile . 
lors dist a girflet : " nos avons perdu lancelot ; 
qu il est ja herbergiez . 
sire " , fet girfles " ce puet bien estre . 
sachiés qu il ne chevauche fors de nuiz por ce qu il ne soit conneuz . 
puisqu il se velt celer " , fet li rois , " or le celons bien ; 
et gardez qu il ne soit a nul home mortel conté que vos l aiez veu en ceste voie , ne ge endroit moi n en parlerai ja . 
einsi porra il bien estre celez , car nus fors nos deus ne l a veu . 
" et girfles li jure qu il n en parlera ja . 
atant se part li rois de la fenestre entre lui et sa compaignie , et lancelos remest leanz chies un riche vavasor qui avoit deus filz moult biax et moult forz , et avoient esté chevalier novielement de la main le roi artu meismes . 
et lancelos commenca a regarder les deus escuz as deus chevaliers et vit qu il estoient tuit vermeill comme feus sanz connoissance nule . 
et il estoit coustume a cel tens que nus chevaliers nouviaus ne portast le premier an qu il receust l ordre de chevalerie escu qui ne fust tout d une color ; 
et se il autrement le fesoit , ce estoit contre son ordre . 
lors dist lancelos au seignor de leanz : " sire , ge vos voudroie moult prier en guerredon que vos un de ces escuz me prestez a porter a cele assemblee de wincestre et les couvertures et touz les autres apareillemenz autresi . 
sire " , fet li vavasors , " n avez vos point d escu ? 
nenil " , fet il , " que ge i vueille porter ; 
car se ge l i portoie , par aventure il seroit plus tost conneuz que ge ne voudroie ; 
einz le vos lerai ceanz et mes armes avec , tant que ge reviengne par ci . 
" et li preudons li dist meintenant : " sire , prenez quanque vos voudroiz ; 
car autresi est uns de mes filz si deshetiez qu il ne porra pas porter armes a ce tornoiement ; 
mes li autres mouvra orendroit a aler i . 
" a ces paroles vint leanz li chevaliers qui a l assemblee devoit aler . 
et quant il vit lancelot , si li fist moult bel semblant , por ce que preudons li sembloit , et li demande qui il estoit . 
et lancelos li dist qu il estoit uns chevaliers estranges devers le roiaume de logres , mes onques son non ne li volt dire , ne plus ne li descouvri de son estre , mes il li dist qu il iroit a l assemblee a wincestre , et que por ce estoit il venuz cele part . 
" sire " , fet li chevaliers , " bien vos est avenu , car autresi i vouloie ge aler ; 
or mouvrons ensemble , si fera li uns a l autre compaignie . 
sire " , fet lancelos , " je ne chevaucheroie pas de jorz , car la chaleur del jor me fet mal , mes se vos voliez atendre jusqu au soir , je vos feroie compaignie , ne devant la nuit ne chevaucheroie ge en nule maniere . 
sire " , fet li chevaliers , " vos me semblez si preudom que g en ferai quanque vos voudroiz ; 
si demorrai tout ce jor por amour de vos , et sempres de quele eure que il vos plera , nos en irons tuit ensemble . 
" et lancelos l en mercie moult de ceste compaingnie . 
celui jor demora lancelos leanz et fu serviz et aiesiez de quanque len pot preudome aiesier et servir . 
assez li demanderent cil de l ostel de son estre ; 
mes onques n en porent riens savoir , fors tant que li escuiers dist a la fille au seigneur de leanz , qui moult estoit bele et trop le tenoit court qu il li deist qui ses sires estoit ; 
et cil , qui la vit de trop grant biaute , ne la volt del tout escondire , por ce que vilenie li semblast , einz li dist : " damoisele , ge ne l vos puis pas del tout descouvrir , car ge me parjurroie et en porroie mon seigneur corroucier ; 
mes sanz faille ce que ge vos en porrai descouvrir sanz moi mesfere vos en dirai ge . 
sachiez que c est li mieudres chevaliers del monde , ce vos creant ge loiaument . 
si m aist dex " , fet la pucele , " assez en avez dit ; 
moult m avez bien paiee de ceste parole " . 
lors vint la pucele tout meintenant a lancelot et s agenoille devant lui et li dist : " gentis chevaliers , done moi un don par la foi que tu doiz a la riens el monde que tu mieuz ainmes . 
" et quant lancelos vit devant lui a genouz si bele damoisele et si avenant come cele estoit , si l en pesa moult durement et li dist : " ha ! 
damoisele , levez vos sus . 
sachiez veraiement qu il n est riens en terre que ge puisse fere que ge ne feisse por ceste requeste , car trop m avez conjuré . 
" et ele se lieve meintenant , si li dist : " sire , cent mile merciz de cest otroi . 
et savez vos que ce est que vos m avez otroié ? 
vos m avez otroié que vos porteroiz a ce tornoiement ma manche destre en leu de panoncel desus vostre hiaume et feroiz d armes por l amor de moi . 
" quant lancelos entent ceste requeste , si l en pesa moult ; 
et nequedant il ne li ose contredire , puisqu il li avoit creanté . 
et neporquant il fu moult dolenz de cest otroi , car il set bien , se la reine le set , ele l en savra maugre si grant a son escient qu il ne trouvera ja mes pes envers li . 
mes toutevoies , si come il dit , se metra il en aventure por son creant tenir , car autrement seroit il desloiax , se il ne fesoit a la damoisele ce qu il li avoit en couvenant . 
la damoisele li aporte la manche tout meintenant atachiee a un panoncel et li prie que il face moult d armes a ce tornoiement por l amor de lui , tant qu ele tiengne sa manche a bien emploiee . 
" et si sachiez veraiement , sire , " fet ele , " que vos estes li premiers chevaliers a qui ge feisse onques requeste de riens , ne encore ne l feisse ge pas , se ne fust la grant bonte qui est en vos . 
" et il respont que por l amor de li en fera il tant que ja n en devra estre blasmez . 
einsi remest lancelos leanz toute jor ; 
au soir , quant il fu anuitié , si s en parti de chies le vavasor et commanda a dieu le vavasor et la damoisele , et en fist porter a son escuier l escu qu il avoit leanz pris et le suen i lessa . 
toute nuit chevaucha entre lui et sa compaignie , tant qu il vindrent l endemain un pou ainz le soleil levant a une liue de wincestre . 
" sire " , fet li chevaliers a lancelot , " ou voulez vos que nous aillons a ostel ? 
qui seust " , fet lancelos , " aucun recet pres del tornoiement ou nos peussons priveement estre , ge m en tenisse a moult bien paié ; 
car ge n enterroie pas a wincestre par foi " , fet li chevaliers , " de ce vos est bien avenu ; 
pres de ci , hors del grant chemin , a senestre , est li ostex a une moie antein , gentil fame qui moult bien nos herbergera et fera moult grant joie de nos quant ele nos verra en son ostel . 
par foi " , fet lancelos " , la vueill ge volentiers aler " . 
atant lessent le grant chemin et s en vont droitement et celeement cele part ou li ostex a la dame estoit . 
et quant il furent descendu leanz et la dame connut son neveu , si ne veistes onques si grant joie come ele li fist , car ele ne l avoit puis veu qu il avoit esté chevaliers noviaus ; 
si li dist : " biaus nies , ou avez vos esté des lores que ge ne vos vi mes , et ou avez vos lessié vostre frere ? 
ne vendra il pas a ce tornoiement ? 
dame " , fet il , " nenil , car il ne puet , car nos le lessames en meson un pou deshetié . 
et qui est " , fet ele , " cil chevaliers qui est venuz avec vos ? 
dame " , fet il , " si m aist dex , ge ne sei qui il est , fors tant seulement que preudom me semble ; 
et por la bonte que ge cuit en lui , li ferai ge demain compaignie au tornoiement et avrons ambedui unes meismes armes et couvertures d une maniere . 
" la dame vint meintenant a lancelot et l apele moult bel et enneure , et l enmeinne tantost en une chambre et le fet couchier et reposer en un moult riche lit , car len li avoit dit qu il avoit toute nuit chevauchié et erré . 
toute jor fu lancelos leanz et orent grant plente de touz biens . 
la nuit regarderent li escuier as armes leur seigneurs que il n i fausist riens . 
et l endemain , si tost comme li jorz aparut , se leva lancelos et ala oir messe a la chapele a un hermite qui pres d ilec estoit herbergiez en un boscage . 
quant il ot messe oie et il ot fetes ses oroisons , einsi comme chevaliers crestiens doit fere , si se parti de leanz et revint a son ostel , puis se desgeuna entre lui et son compaignon . 
et lancelos avoit envoié son escuier a wincestre por savoir li quel aideroient a ceus dedenz et li quel seroient de la partie dehors . 
si se hasta tant li escuiers de savoir les nouveles et de reperier tost qu il revint a l ostel eincois que lancelos fust comenciez a armer . 
et quant il vint a son seignor , si li dist " : sire , moult a granz genz et dedenz et dehors ; 
car de toutes parz i sont venu li chevalier , ausi li privé com li estrange . 
mes neporquant par dedenz est la greigneur force , por les compaignons de la table reonde qui i sont . 
et sez tu " , fet lancelos , " de quel part boorz et lioniax et estors se sont mis ? 
sire " , fet il , " dedenz , et a droit ; 
car autrement ne mousterroient il pas qu il fussent compaignon de la table reonde , se il n estoient de cele part . 
et qui est par dehors ? 
" fet lancelos . 
" sire " , fet il , " li rois d escoce , et li rois d irlande , et li rois de gales , et li rois de norgales , et autres hauz homes assez ; 
mes toutevoies n ont il pas ausi bones genz com cil dedenz , car il sont trestuit chevalier conqueilli et estrange ; 
si ne sont pas coustumier de porter armes , si comme sont cil del roialme de logres , ne si bon chevalier ne sont il mie . 
" lors monta lancelos seur son cheval et dist a son escuier : " tu ne vendras pas avec moi , car se tu i venoies , on te connoistroit , et par toi connoistroit len moi , et ce ne vodroie ge en nule maniere . 
" et cil dit qu il remeindra volentiers , puisque il li plest ; 
et si amast il mieuz a aler avec lui . 
meintenant se part lancelos de leanz entre lui et son compaignon et deus escuiers que li chevaliers avoit amenez avec lui . 
si errerent tant en tele maniere qu il vindrent en la praerie de wincestre qui ja estoit toute couverte de josteeurs , et estoit ja li tornoiemenz si pleniers qu il estoient assemblé et d une part et d autre . 
mes mes sire gauvains ne porta pas icelui jor armes ne gaheriez ses freres , einz leur avoit li rois desfendu , por ce qu il savoit bien que lancelos i vendroit ; 
si ne vouloit pas que il s entreblecassent , se au jouster venist , car il ne volsist mie que mellee sorsist entr eus ne mautalenz . 
li rois o grant compaignie de chevaliers fu montez en la plus mestre tor de la vile por veoir le tornoiement , et avec li fu mes sire gauvains et ses freres gaheriez . 
et li chevaliers qui avec lancelot estoit venuz dit a lancelot : " sire , as quex aiderons nos ? 
les quex , " fet lancelos , " vos semble il qui en aient le poieur ? 
sire " , fet li chevaliers , " cil dehors , ce me semble , car cil dedenz sont moult preudome et moult bon chevalier et sont moult amanevi d armes porter . 
or soions donc " , fet lancelos , " de ceus dehors ; 
car ce ne seroit pas nostre enneur , se nos aidions a ceus qui en ont le plus bel . 
" et cil li respont qu il est touz prez de fere quanque il l en loe . 
lors s afiche lancelos seur les estries et se met enmi les rens et fiert un chevalier que il encontra premier en son venir si durement que il porta a terre et lui et le cheval ; 
il hurte outre por parfere son poindre , car ses glaives n estoit pas encore brisiez ; 
si ataint un autre chevalier et le fiert si que li escuz ne li haubers ne l garantist qu il ne li face plaie grant et parfonde el coste senestre ; 
mes il ne l a pas blecié a mort . 
il l empaint bien , si le porte jus del cheval a terre si durement que cil est touz estordiz au cheoir que il fist ; 
et lors vole li glaives en pieces . 
por ce cop s arresterent pluseur chevalier del tornoiement et distrent aucun qu il avoient veu un biau coup fere au chevalier nouvel . 
" voire " , font li autre , " c est li plus biaus qui mes hui i fust fez par la main d un seul chevalier , ne il ne recouverra mes hui a fere autretel . 
" et li compainz lancelot lesse corre a hestor des mares qu il encontra en son venir ; 
si le fiert si qu il li brise son glaive enmi le piz ; 
et hestor le fiert de si grant vertu d un glaive cort et gros qu il abat tout en un mont et lui et le cheval . 
" or poez veoir a terre un des freres del chastel d escalot , " fet chascuns ; 
et par le non del chastel estoient li frere en quelque leu que il venoient conneu , por ce qu il portoient unes meismes armes , dont cil del tornoiement cuidierent bien de lancelot que ce fust li uns des deus freres d escalot por les armes qu il portoit . 
quant lancelos voit son oste si durement par devant lui porter a terre , si en fu moult durement corrouciez ; 
si lesse corre a hestor , et tint un glaive bon et fort ; 
mes il ne connurent pas li uns l autre , por ce qu il avoient leur armes changiees por plus couvertement venir au tornoiement ; 
si le fiert si durement de toute sa force que il l abat a terre devant galegantin le galois . 
et mes sire gauvains , qui bien connoissoit hestor comme cil qui li avoit ses armes bailliees , quant il vit ce coup , si dist au roi : " sire , par mon chief , cil chevaliers a ces armes vermeilles qui porte la manche seur son hiaume n est pas li chevaliers que ge cuidoie ; 
einz est uns autres , certeinnement le vos di ; 
car onques par la main d un des freres d escalot n issi tieus cox . 
et qui cuidiez vos " , fet li rois , " que ce soit ? 
ne sai , sire , " fet mes sire gauvains " , mes il est trop preudom . 
" et lancelos ot tant fet qu il ot monté son compaignon seur son cheval et l ot relevé de la presse la ou ele estoit plus granz . 
et boorz , qui venoit par le tornoiement abatant chevaliers et arrachant hiaumes de testes et escuz de cox , a tant alé qu il encontra lancelot enmi la presse ; 
il ne l salua pas , come cil qui ne l connoissoit mie , einz le fiert si durement de toute sa force d un glaive et fort et roide qu il li perce l escu et le hauberc , et li met el coste destre le fer de son glaive , et si li fet plaie grant et parfonde . 
et il vint de si grant force et si bien afichié es arcons , si empaint lancelot si durement qu il abat a terre et lui et le cheval ; 
et au parcheoir brise li glaives . 
mes il ne demora pas granment en tel maniere ; 
car li chevax fu forz et vistes et legiers ; 
si ne remest onques por la plaie que il ne saillist sus et monte el cheval tous tressuez d angoisse et de duel ; 
et dist a soi meismes que cil n est pas garcons qui l a porté a terre ; 
car onques mes ne trova home qui autant l en poist fere ; 
mes il ne fist onques en sa vie bonte qui autresint tost li fust rendue , se il onques puet . 
il prent meintenant un glaive cort et gros que uns de ses escuiers tenoit ; 
si s adreca meintenant vers boort ; 
et la place leur fu tantost delivree comme cil del tornoiement virent qu il voloient jouster pareill ; 
et il avoient ja si bien fet el tornoiement qu il estoient tenu as deus meilleurs de la place . 
et lancelos , qui venoit si grant aleure comme il pot del cheval trere , fiert boort si durement qu il le porte del cheval a terre , la sele entre les cuisses , car les cengles et li poitraus rompirent . 
et mes sire gauvains qui bien connut boort , quant il le vit a terre , dit au roi " : certes , sire , se boorz est a terre , il n i a pas grant honte , car il ne se savoit a quoi tenir , et cil chevaliers qui ces deus jostes a fetes a lui et a hestor est bons chevaliers , et , par mon chief , se nos n eussons laissié lancelot malade a kamaalot , je deisse que ce fust il la . 
" et quant li rois entent ceste parole , si s apensa meintenant que ce iert lancelos ; 
si commence a sozrire et dist a mon seigneur gauvain : " par mon chief , biax nies , qui que li chevaliers soit , il a moult bien commencié , mes ge croi qu encor le fera il mieuz en la fin , au mien avis " . 
et lancelos , si tost comme il ot le glaive brisié , met la main a l espee et commence a doner granz cox destre et senestre et a abatre chevaliers et a ocirre chevax et a esrachier escuz de cox et hiaumes de testes et a fere granz proesces de toutes parz , si que nus ne l voit qui ne l tiengne a grant merveille . 
et boorz et hestors , qui se furent relevé et monté sur leur chevax , le commencent si bien a fere a leur endroit que nus n es en peust a droit blasmer ; 
et fesoient devant touz ceus de la place chevaleries si apertes que li pluseur de leur partie i prenoient granz essamples de hardement por leur bien fere , ce estoit de veintre le tornoiement ; 
et fesoient lancelot resortir et reuser , car il li estoient touz dis au devant et le tenoient si cort que parmi leur mains le couvenoit a passer ; 
si li tolirent celi jor meinz biaus cox a fere . 
et ce n estoit pas grant merveille , car il estoit navrez moult durement et avoit assez perdu del sanc , si qu il n estoit mie delivrement en son pooir ; 
et cil estoient ambedui chevalier de grant proesce . 
et neporquant , ou il volsissent ou non , fist il tant par sa proesce que cil de la cite furent enbatu dedenz a force et enporta d ambedeus parz le pris del tornoiement ; 
et moult i perdirent cil dedenz , et assez i gaengnierent cil dehors . 
et quant ce vint au departir , si dist mes sire gauvains au roi " : certes , sire , je ne sei qui cil chevaliers est qui porte cele manche desus son hiaume ; 
mes je diroie par droit qu il a ce tornoiement veincu et qu il en doit avoir le pris et le los . 
et sachiez que ge ne serai ja mes a ese devant que ge sache qui il est , car trop a fetes chevaleries a mon talent . 
certes " , fet gaheriez , " ge ne cuit pas que ge l conoisse ; 
mes tant di ge bien que c est li mieudres chevaliers del monde au mien escient ne que ge onques veisse , fors seulement lancelot del lac " . 
itieus paroles distrent li frere de lancelot , et mes sire gauvains dit que len li amaint son cheval , car il voudra aler savoir qui cil chevaliers est por soi acointier de lui ; 
et ausi dist gaheriez . 
et lors descendent de la tour et vindrent en la cort aval . 
et lancelos , si tost comme il vit que cil dedenz avoient le tout perdu , si dist au chevalier qui estoit venuz avec lui : " biaus sire , alons nos en de ci ; 
car en plus demorer ne poons nos riens gaengnier . 
si s en vont meintenant grant aleure et lessent en la place un de leur escuiers mort , que uns chevaliers avoit ocis par mesaventure d un glaive . 
li chevaliers demande a lancelot quel part il voudra aler . 
" je voudroie " , fet il , " estre en tel leu ou ge peusse sejorner uit jorz ou plus ; 
car ge sui si durement navrez que li chevauchiers me porroit moult nuire . 
dont nos en ralons " , fet li chevaliers , " chies m antain , la ou nos geusmes anuit , car illec serons nos bien a repos , et si n a mie granment jusques la . 
" et il li otroie . 
si se metent meintenant en unes broces , car il pensoit bien que aucuns de l ostel le roi le sivroit por lui connoistre ; 
car cel jor l orent veu maint chevalier a l assemblee , et cil de la table reonde et autre . 
einsi s en vont grant aleure entre lui et le chevalier et un de leur escuiers avec , et font tant qu il vindrent a l ostel ou il avoient la nuit devant jeu ; 
si descent lancelos touz sanglenz , car il estoit navrez durement . 
et quant li chevaliers voit la plaie , si en est moult esmaiez ; 
si mande au plus tost que il puet un vieill chevalier qui pres d ilec manoit et qui s entremetoit de garir plaies , et plus en savoit sanz faille que nus qui alors fust el pais ; 
et quant il ot veue la plaie , si dist qu il le cuidoit bien garir a l aide de dieu ; 
mes ce ne seroit mie tost , car ele est grant et parfonde . 
einsi trouva lancelos aide de sa plaie . 
si l en avint moult bien , car se il eust onques targié , il en peust bien morir ; 
de cele plaie qu il ot receue par la main boort son cousin jut il leanz sis semeinnes en tel maniere qu il ne pooit porter armes ne issir de l ostel . 
mes atant lesse ore li contes a parler de lui ici endroit et retorne a parler de mon seigneur gauvain et de gaheriet . 
en ceste partie dit li contes que quant entre mon seigneur gauvain et gaheriet furent monté por aler apres le chevalier qui l assemblee avoit vencue , il chevauchierent cele part ou il cuidierent que il fust tornez . 
et quant il orent erré entor deus lieues anglesches si grant oirre que il l eussent sanz faille aconseu , se il fussent alé cele part , si encontrerent deus escuiers qui venoient trop grant duel fesant et tout a pie et enportoient entre lor braz un chevalier nouvelement ocis . 
mes sire gauvains et gaheriez viennent cele part tout droit ; 
si leur demandent s il encontrerent deus chevaliers armez d unes armes vermeilles dont li uns porte seur son hiaume une manche a dame ou a damoisele . 
et cil responnent qu il ne virent hui chevalier armé de tel maniere com il devisent , mes autres chevaliers qui vienent del tornoiement ont il veuz a grant plente . 
" sire " , fet gaheriez a mon seigneur gauvain son frere , " or poez vos tres bien savoir veraiement qu il ne sont pas venu ceste part ; 
car se il fussent venu par ci , nos les eussons pieca aconseuz , a ce que nos somes venu moult grant aleure . 
de ce que nos n es trovons " , fet mes sire gauvains , " me poise il moult durement ; 
ce vos di ge bien por verite . 
car certes il est si bons chevaliers et si preudom outreement que j amasse moult a avoir l acointance de lui ; 
et se ge l eusse orendroit ici avecques moi , certes ge ne finasse ja mes tant que ge l eusse mené a lancelot del lac , si que ge acointasse l un de l autre . 
" lors demanderent aus escuiers qui cil estoit que il aportoient . 
" sire " , font il , " ce fu uns chevaliers . 
et qui l a navré " , font il , " en tel maniere ? 
seingneur " , font li escuier , " uns pors sauvajes que il avoit acueilli a l entree de cele forest . 
" si lor moustrerent bien a une liue d eus " . 
par foi " , fet gaheriez , " c est granz domages ; 
car il a bien persone d ome qui poist estre bons chevaliers . 
atant se departent des escuiers et s en retornent a wincestre ; 
et il estoit ja nuiz oscure , quant il i vinrent . 
et quant li rois voit mon seigneur gauvain revenir , si li demande tout meintenant s il a trouvé le chevalier . 
" sire " , fet mes sire gauvains " , nenil ; 
car il torna par autre voie que nous n alames " . 
et li rois commenca tout meintenant a sozrire ; 
et mes sire gauvains le regarde et dit : " biax oncles , ce n est or pas la premiere foiz que vos en avez ris . 
" et li rois respont : " non est ce la premiere foiz que vos l avez quis ; 
non sera ce la derrienne , au mien escient " . 
lors s apercoit mes sire gauvains que li rois le connoist ; 
si li dist : " ha ! 
sire , puisque vos le connoissiez , vos me poez bien dire qui il est , se il vos plest . 
je ne l vos dirai or mie " , fet li rois , " a ceste foiz ; 
car puisque il se velt celer , je feroie trop grant vilenie outreement , se ge l en descouvroie a vos ne a autrui ; 
por ce si m en terai outreement a ceste foiz . 
et en ce ne perdroiz vos neant ; 
que vos le connoistroiz encore tout a tens . 
par foi " , fet galegantins li galois , " je ne sai qui il est ; 
mes tant vos en puis ge bien dire veraiement que il s en est partiz del tornoiement moult durement navrez et si sanglenz que len le porroit bien sivre par trace ; 
car li sans li issoit a grant randon parmi une plaie que mes sire boorz li fist a une jouste . 
est ce donques voirs " ? 
fet li rois . 
" sire " , fet soi galegantins , " oil ; 
veraiement le sachiez . 
or sachiez donques " , fet li rois a boort , " que vos ne feistes onques plaie a chevalier en toute vostre vie dont vos plus vos repentissiez que vos feroiz de ceste ; 
et se il en muert , mar le veistes onques a voz euz . 
" et hestors , qui cuide que li rois ait dit ceste parole par mal de boort , saut avant toz corrouciez et pleins de mautalent , et dist au roi : " sire , se li chevaliers muert de la plaie , si muire ; 
car certes de sa mort ne nos puet avenir maus ne doutance . 
" et li rois s en test atant ; 
si commence a souzrire moult dolenz et corrouciez de ce que lancelos s estoit partiz del tornoiement navrez , car il a moult grant poor qu il ne soit en perill de mort . 
assez parlerent cele nuit del chevalier a la manche qui avoit le tornoiement veincu ; 
et moult furent engrant de savoir qui il estoit . 
mes ce ne puet estre ; 
car il n en savront plus a ceste foiz ; 
car li rois le cela si bien endroit soi que onques par sa bouche n en fu nouvele seue devant qu il s en furent revenu arrieres a kamaalot . 
l endemain se partirent de wincestre et firent aincois qu il s en partissent crier un tornoiement del lundi apres en un mois devant tanebourc . 
icil tanebours estoit uns chastiaus moult forz et moult bien seanz a l entree de norgales . 
et quant li rois se fu partiz de wincestre , si chevaucha tant qu il vint au chastel que len apeloit escalot , celui chastel meismes ou il avoit veu lancelot . 
et li rois se herberja en la forteresce del chastel a moult grant compaignie de chevaliers ; 
mes a mon seigneur gauvain avint par aventure qu il descendi en la meson ou lancelos avoit la nuit geu ; 
et li fist len son lit en la chambre meismes ou li escuz lancelot pendoit . 
icele nuit n ala pas mes sire gauvains a cort , car il se sentoit un pou deshetiez , einz menja a son ostel entre lui et gaheriet son frere , et mordret , et ot avec eus autres chevaliers assez por fere li compaignie . 
et quant il se furent assis au souper , la damoisele qui a lancelot avoit bailliee la manche demanda a mon seigneur gauvain la verite del tornoiement , se il avoit esté bons et bien feruz . 
et mes sire gauvains li dist : " damoisele , del tornoiement vos puis ge bien dire qu il a esté li mieuz feruz que ge veisse mes pieca . 
si l a veincu uns chevaliers a qui ge voudroie resembler ; 
car il est li plus preudom que ge veisse puisque ge me parti de kamaalot . 
mes ge ne sei qui il est , ne comment il a non . 
sire " , fet la damoisele , " quex armes avoit li chevaliers qui veinqui le tornoiement ? 
damoisele " , fet mes sire gauvains , " unes toutes vermeilles , et avoit desus son hiaume une manche ne sei a dame ou a damoisele ; 
et tant vos di ge bien veraiement que , se ge estoie damoisele , je voudroie que la manche fust moie , par si que cil m amast par amors qui la manche portoit , car ge ne vi onques a nul jor de ma vie manche mieuz emploiee que ceste n a esté . 
" et quant la pucele entent ceste parole , si en a moult grant joie , mes semblant n en ose fere por ceus qui devant li sont . 
tant comme li chevalier sistrent au mengier , servi la damoisele ; 
car il estoit coustume a cel tens el roiaume de logres que , se chevalier errant venissent a l ostel a aucun haut home , se il eust leanz damoisele , de tant conme ele fust plus gentil fame , de tant fust ele plus constrainte a servir les , ne ja ne seist a table devant ce qu il eussent touz leur mes euz . 
et por ce servi tant la damoisele que mes sire gauvains et si compaignon orent mengié . 
et la damoisele estoit si bele et si bien fete de totes choses que pucele ne pooit estre mieuz . 
si la regarda mes sire gauvains moult volentiers tant comme ele servi ; 
si li fu avis que buer seroit nez li chevaliers qui de tel pucele porroit avoir le deduit et le soulaz a sa volente . 
au soir apres souper avint que li sires de l ostel s ala esbatre en un prael qui estoit derriers sa meson ; 
si mena sa fille avecques lui . 
et quant il i vint , si i trouva mon seigneur gauvain et sa compaignie qui illec se deduisoient ; 
si se leverent encontre lui . 
et mes sire gauvains le fist asseoir delez lui a destre et a senestre fist la pucele asseoir ; 
lors commencierent a parler de pluseurs choses . 
et gaheriez trest l oste ensus de mon seigneur gauvain ; 
si li commenca a demander des coustumes del chastel , et cil en dit toute la verite ; 
et mordres se fu tret ensus de mon seigneur gauvain por ce que il parlast priveement a la pucele , se il li pleust . 
et quant mes sire gauvains se vit en point de parler a la pucele , si parla a lui et la requist d amors . 
et cele li demanda qui il estoit . 
" je sui " , fet il , " uns chevaliers ; 
si ai non gauvains et sui nies le roi artu ; 
si vos ameroie par amors , se il vos plesoit , en tel maniere que , tant com l amours de moi et de vos durroit , que ge n ameroie dame ne damoisele se vos non et seroie outreement vostre chevaliers et abandonnez a fere toute vostre volente . 
ha ! 
mes sire gauvain " , fet la damoisele , " ne me gabez mie . 
je sai bien que vos estes trop riches hom et trop hauz hom a amer si povre damoisele come ge sui ; 
et neporquant , se vos m amiez ore par amours , sachiez que il m en peseroit plus por vos que por autre chose . 
damoisele " , fet mes sire gauvains , " por quoi vos en peseroit il por moi ? 
sire " , fet ele , " por ce que , se vos m amiez jusques au cuer crever , ne porriez vos a moi avenir por nule chose , car ge aim un chevalier vers qui ge ne fausseroie por nule riens del monde ; 
et si vos di por verite que ge sui encores pucele , ne onques n avoie amé quant ge le vi ; 
mes tantost l amai et li requis que il feist d armes por l amour de moi a ceste assemblee ; 
et il dist que si feroit il . 
si en a tant fet , la seue merci , que len devroit bien honir la damoisele qui le leroit por vos prendre ; 
car il n est pas meins bons chevaliers de vous , ne meins prisiez d armes , ne meins biaus de vos , ne meins preuz n est il mie ; 
si ne l di pas por vos desplere . 
si sachiez que ce seroit poine gastee que de moi requerre d amors ; 
car ge n en feroie riens por nul chevalier del monde fors por celui que ge aing de tout mon cuer et amerai a touz les jorz de ma vie . 
et quant mes sire gauvains entent cele qui si fierement s escondit , si li respont trop corrouciez : " damoisele , or fetes tant par cortoisie et por l amour de moi que ge puisse prouver encontre lui que ge vaill mieuz as armes que il ne fet ; 
et se ge le puis conquerre as armes , lessiez le et me prenez . 
conment , sire chevaliers " , fet ele , " cuidiez vos que ge le feisse en tel maniere ? 
einsi porroie ge fere morir deus des plus preudomes del monde ! 
conment , damoisele , " fet mes sire gauvains , " est il donques uns des plus preudomes del monde ? 
sire " , fet la damoisele , " il n a mie granment que ge l oi tesmoignier au meilleur chevalier del siecle . 
damoisele " , fet mes sire gauvains , " comment a il non , vostre amis ? 
sire " , fet la damoisele , " son non ne vos dirai ge mie ; 
mes ge vos mostrerai son escu , que il lessa ceanz quant il ala a l assemblee de wincestre . 
l escu " , fet il , " vueill ge bien veoir ; 
car se il est chevaliers de tel proesce com vos dites , il ne puet estre que ge ne l connoisse par l escu . 
l escu " , fet ele , " verroiz vos quant vos voudroiz ; 
car il pent en la chambre ou vos gerroiz ennuit devant vostre lit . 
" et il li respont que donques le verra il assez proucheinnement . 
lors se lieve tout meintenant et ausi se lievent tuit li autre , quant il voient que mes sire gauvains s en velt aler . 
et il prist la pucele par la main , et s en entrerent en l ostel et li autre apres . 
et la pucele l en meinne en la chambre ou il avoit si grant clarte et si grant luminaire de cierges et de tortiz comme se toute la chambre fust esprise de feu . 
et ele li moustre tout meintenant l escu et li dit " : sire , vez ci l escu a l ome del monde que ge mieuz aing . 
or gardez se vos savez qui li chevaliers est et se vos le connoissiez , por savoir se vos vos porriez acorder a ce que il fust li mieldres chevaliers del monde " . 
mes sire gauvains regarde l escu et connoist qu il estoit lancelot del lac . 
si se tret arrieres trop esbahiz et trop dolenz des paroles qu il avoit dites a la pucele , car il a poor de lancelot qu il ne l sache . 
et neporquant , s il pooit sa pes fere a la damoisele , il s en tendroit a bien paié . 
lors dist a la damoisele : " damoisele , por dieu , ne vos poist des paroles que ge vos ai dites , car ge me tieng a veincu de ceste chose ; 
si m acort a vos por voir . 
et sachiez que celui que vos amez est li mieudres chevaliers del monde , ne il n a damoisele el monde , por quoi ele deust amer par amors , qui par droit ne me lessast et retenist lui . 
car il est mieudres chevaliers que ge ne sui et plus biax et plus avenanz et plus preudom . 
et se ge cuidasse que ce fust il et que vos eussiez cuer de si hautement amer , ja certes ne m en fusse entremis de vos prier ne requerre d amors . 
neporquant si vos di ge veraiement que vos estes la damoisele del monde que ge mielz volsisse qui m amast par amors , se il n i eust si grant contredit come il i a . 
et certes se il est einsi que mes sire lancelos vos aint autant com ge croi que vos l amez , onques mes a dame ne a damoisele n avint si bien d amors ; 
et por dieu ge vos pri que , se ge vos ai dite chose qui vos desplese , que vos le me pardoingniez . 
sire " , fet ele , " volentiers . 
quant mes sire gauvains voit que la pucele li a creanté que de parole qu il ait dite ne sera ja riens conté a lancelot ne a autre , si li dist : " damoisele , je vos pri que vos me diez quex armes mes sire lancelos porta a l assemblee de wincestre . 
sire " , fet ele , " il porta un escu vermeill et couvertures autreteles , et ot sus son hiaume une manche de soie que ge li donai par amors . 
par mon chief , damoisele " , fet mes sire gauvains , " ce sont bones enseignes ; 
car il i fu et ge l i vi tout en tel maniere com vos avez devisé ; 
et ge le croi ores mieuz , que il vos aint par amors , que ge ne fis onques mes , car autrement n eust il mie portee tele enseigne . 
si m est avis que moult vos devez prisier quant vos estes amie a si preudome . 
et certes il m est moult bel que ge le sai ; 
car il s est toz jorz si celez vers toute gent que len ne pot onques savoir veraiement a cort que il amast par amors . 
si m aist dex , sire " , fet ele , " tant vaut il mielz ; 
car vos savez bien que amors descouvertes ne pueent pas en grant pris monter " . 
atant se parti la damoisele de leanz , et mes sire gauvains la convoia et puis s ala couchier ; 
si pensa moult cele nuit a lancelot et dist a soi meismes que il ne cuidast pas que lancelos beast en leu ou il volsist metre james son cuer , se ce ne fust en plus haut leu et en plus ennorable que autres . 
" et neporquant " , fet il , " ge ne l en puis a droit blasmer , se il ainme ceste damoisele ; 
car ele est si bele et si avenant en toutes choses que se li plus hauz hom del monde i eust mis son cuer , si l avroit il bien emploié , ce m est avis " . 
cele nuit dormi mes sire gauvains moult petit , car assez pensa a la damoisele et a lancelot ; 
et au matin , si tost com il fu ajorné , se leva et ausi firent tuit li autre , car li rois avoit ja mandé a mon seigneur gauvain que il montast ; 
car il s en vouloit aler del chastel . 
et quant il furent tuit apareillié , mes sire gauvains vint a son oste , si le commanda a dieu et moult le mercia de la bele chiere que il li ot fete en son ostel ; 
puis revint a la damoisele et li dist : " damoisele , ge vos commant moult a dieu ; 
et sachiez que ge sui vostre chevaliers en quelque leu que ge soie , ne il n est si estranges leus , se g i estoie et vos me mandissiez a vostre besoing , que ge n i venisse a mon pooir . 
et por dieu saluez moi mon seigneur lancelot ; 
que ge cuit bien que vos le verroiz aincois que ge ne ferai " . 
et la damoisele li respont tout meintenant que ja si tost ne le verra comme ele le saluera de par mon seigneur gauvain ; 
et mes sire gauvains l en mercie moult et s en part atant de leanz touz montez et trueve enmi la cort le roi artu son oncle tout monté qui l atendoit a grant compaignie de chevaliers . 
si s entresaluent et se metent en leur chemin et s en vont ensemble parlant de meintes choses ; 
et lors dist mes sire gauvains au roi " : sire , savez vos qui li chevaliers est qui a veincu ceste assemblee de wincestre , cil as armes vermeilles qui portoit la manche seur son hiaume ? 
por quoi le demandez vos ? 
" fet li rois " . 
por ce " , fet mes sire gauvains , " que ge ne cuit pas que vos le sachiez . 
si sai bien " , fet li rois , " mes vos ne le savez pas ; 
et si le deussiez vos bien connoistre a la merveille que il fesoit d armes , car nus fors lui seulement n en poist autant fere . 
certes , sire " , fet mes sire gauvains , " voirement le deusse ge bien connoistre ; 
car meinte foiz li ai ge veu fere autretant d armes ; 
mes ce que il se desguisa en semblance de nouvel chevalier m en toli la droite connoissance . 
mes j ai puis tant apris que ge sai veraiement que ce fu il . 
et qui fu ce ? 
" fet li rois ; 
" je savrai bien se vos dites voir . 
sire " , fet il , " ce fu mes sire lancelos del lac . 
ce est voirs " , fet li rois " , et si vint si couvertement au tournoiement , por ce que nus ne refusast a jouster a lui par connoissance . 
certes voirement est il li plus preudom del monde et li mieudres chevaliers qui vive . 
et se j eusse creu agravain vostre frere , ge l eusse fet ocirre ; 
si en eusse fet grant felonnie et trop grant desloiaute , si que touz li mondes m en deust honnir . 
voire " , fet mes sire gauvains ; 
" que vos en dist il donques , agravains mes freres ? 
dites le moi . 
ce vos dirai ge bien " , fet li rois ; 
" il vint l autre jor a moi et si me dist que il se merveilloit moult conment j avoie le cuer de tenir lancelot entor moi qui si grant honte me fesoit comme de moi vergoignier de ma fame ; 
et si me dist outreement que lancelos l amoit de fole amor par de jouste moi et que il l avoit conneue charnelment et que ge fusse tout asseur que il n estoit por autre chose remes a kamaalot fors por avenir a la reine a sa volente , quant ge seroie meuz por venir au tornoiement de wincestre . 
et tout ice me fist a croire agravains vostre freres ; 
si me tenisse ore bien a honni , se ge l eusse creu de sa menconge ; 
car ge sei or bien que se lancelos amast la reine par amors , il ne se fust pas remuez de kamaalot , tant com ge fusse hors , einz i fust remes por avoir de la reine sa volente . 
certes , sire " , fet mes sire gauvains , " onques lancelos n i remest fors por venir plus couvertement au tornoiement ; 
et tout ce poez vos bien encore connoistre que ce est verite ; 
et gardez que vos ne creez ja mes home qui vos en aport tieus paroles ; 
car ge vos di veraiement que onques lancelos ne pensa de tel amor vers la reine , einz vos di veraiement qu il ainme une des plus beles damoiseles del monde , et ele lui , et est encore pucele . 
et encor savons nos bien qu il a amee de tout son cuer la fille le roi pelles , dont galaaz li tres bons chevaliers fu nez , cil qui mist a fin les aventures del seint graal . 
certes " , fet li rois , " s il estoit voirs que lancelos l amast tres bien par amors , si ne l porroie ge pas croire qu il eust cuer de fere si grant desloiaute comme de moi honir de ma fame ; 
car en cuer ou il a si grant proesce ne se porroit enbatre traisons , se ce n estoit la greigneur deablie del monde . 
" einsi dist li rois artus de lancelot . 
et mes sire gauvains li dist bien qu il en soit tout asseur , que onques lancelos ne baa a la reine de si fole amor comme agravains li a mis sus . 
" et encore vos di ge bien , sire " , fet il , " que ge sent lancelot si sauf de ceste chose que il n a el monde si bon chevalier , se il l en apeloit , que ge n en entrasse en champ encontre lui por lancelot deffendre . 
et qu en diriez vos ? 
" fet li rois ; 
" se touz li monz le m aloit disant de jor en jor ne ne m en aperceusse mieuz que ge m en sui aperceuz , si ne l creroie ge pas " . 
et mes sire gauvains li loe moult qu il ne se remut de cele bone volente ou il est . 
atant en lessent la parole ester et chevauchent a petites jornees tant que il vindrent a kamaalot ; 
et quant il furent descendu , assez fu qui demanda nouveles del tornoiement et qui l avoit veincu . 
mes il n en i avoit nul , fors le roi et mon seigneur gauvain et girflet , qui leur en seust dire veraies nouveles , ne cil ne le vouloient pas encore descovrir , por ce que il savoient bien que lancelos se voloit celer . 
si dist mes sire gauvains a la reine : " dame , nos ne savons pas tres bien qui cil fu qui veinqui le tornoiement , car nos cuidons que ce fust uns chevaliers estranges ; 
mes tant vos savons nos bien dire que il porta a l assemblee armes vermeilles et seur son hiaume en un panoncel une manche a dame ou a damoisele . 
" et lors pensa meintenant la reine que ce ne fu mie lancelos , car ele ne cuidoit pas qu il portast a tornoiement nule enseigne , s ele ne li eust bailliee . 
si en lesse atant la parole , que plus n en enquiert , fors que ele demande a mon seigneur gauvain " : ne fu mie lancelos a ceste assemblee ? 
dame " , fet il , " se il i fu et ge l i vi , ne l connui ge pas ; 
et se il i fust , ge croi bien que il eust veincu le tornoiement ; 
et neporquant nos avons ses armes veues tantes foiz que , se il i fust venuz , se il n i venist en repost , nos le peussons bien connoistre . 
et ge vos di " , fet la reine , " que il i ala au plus couvertement que il pot . 
et ge vos di , dame " , fet mes sire gauvains , " que , se il i fu , ce fu cil as armes vermeilles qui veinqui le tornoiement . 
ce ne fu il pas " , fet la reine , " ce sachiez veraiement ; 
car il n est pas tant tenuz a dame ne damoisele qu il en portast enseigne " . 
lors saut avant girflez et dist a la reine : " dame , sachiez veraiement que cil as armes vermeilles qui porta la manche desus son hiaume fu lancelos ; 
car , quant il ot veincue l assemblee et il s en parti , je alai apres lui por savoir se ce estoit il ; 
et encore en doutoie ge , por ce qu il estoit si desguisiez ; 
si alai tant que je le vi tot apertement enmi le vis , ou il s en aloit moult navrez avec un chevalier ensi armé com il estoit , car il avoient ambedui armes d une maniere et d un semblant . 
mes sire gauvain " , fet la reine , " cuidiez vos que il die voir ? 
par la foi que vos devez mon seigneur le roi , dites moi ce que vos en savez , se il est einsi que vos en sachiez nule riens . 
dame " , fet il , " vos m avez tant conjuré que ge ne vos en celeroie riens que g en seusse ; 
je vos di veraiement que ce fu il , ses cors meismes , qui ot armes vermeilles et qui porta la manche seur son hiaume et veinqui le tournoiement . 
" et quant la reine entent ceste parole , si s en test atant et s en entre en sa chambre lermoiant des euz del chief ; 
si fesoit trop grant duel et disoit a soi meismes : " ha ! 
dex , tant m a vileinnement trichiee cil en qui cuer ge cuidoie que toute loiaute fust herbergiee , por qui j avoie tant fet que pour l amor de lui avoie honni le plus preudome del monde ! 
ha ! 
dex , qui esprovera mes loiaute en nul chevalier ne en nul home , quant desloiaute s est herbergiee el meilleur de touz les bons ? 
" tiex paroles disoit la reine a soi meismes , car ele cuidoit veraiement que lancelos amast cele qui manche il avoit portee au tornoiement et qu il l eust lessiee . 
si en est tant a malese qu ele ne set quel conseill prendre de soi , fors tant que ele se venchera de lancelot ou de la damoisele , se ele puet en nule maniere , si tost comme ele verra son leu . 
moult est la reine dolente de ces nouveles que mes sire gauvains li avoit aportees , que ele ne cuidast pas en nule maniere que lancelos eust cuer d amer autre dame que lui ; 
si en fist tout le jor moult mate chiere et en lessa le rire et le joer . 
et l endemain vint a court boorz , et lyoniax et hestors et leur compaignie qui venoient de l assemblee ; 
et quant il furent descendu en l ostel le roi , ou il avoient leur giste et leur repaire toutes les foiz que il venoient a court , hestors commenca a demander as uns et as autres qui laiens estoient remes avec la reine , quant il alerent a l assemblee , ou lancelos estoit alez , car leanz le lessierent il quant il s en partirent . 
" sire " , font il , " il s en ala de ceanz l endemain que vos en partistes , ensi que il n enmena que un tout seul escuier avecques li , a tel eur que onques puis ne l veismes ne n en oismes parler " . 
quant la reine sot que li freres lancelot et si cousin estoient venu , ele fist boort devant lui venir , si li dist : " boort , avez vos esté a cele assemblee ? 
dame , oil " , fet il . 
" et veistes vos lancelot vostre cousin ? 
dame , nenil , car il n i fu mie . 
par mon chief " , fet la reine , " si fu . 
dame " , fet il , " sauve vostre grace , non fu ; 
il ne puet estre , se il i eust esté , que il n eust parlé a moi et que ge ne l eusse conneu . 
veraiement le sachiez " , fet la reine , " que il i fu , a teles enseignes que il ot unes armes vermeilles toutes d un taint et porta sus son hiaume une manche a dame ou a damoisele , et ce fu cil qui veinqui l assemblee . 
en non dieu " , fet boorz , " de celui ne voudroie ge en nule maniere que ce fust mes sires mes cousins , car cil dont vos me parlez , si comme len me dist , s en parti moult durement navrez de l assemblee , d une plaie que ge li fis a une jouste el coste senestre . 
maleoite soit l eure " , fet la reine " , que vos ne l oceistes , car il s est si desloiautez envers moi que ge ne l cuidasse por riens del monde que il le feist . 
dame " , fet boorz , " comment ? 
" et ele li conte tout einsi comme ele le pensoit ; 
et quant ele ot dite toute sa volente , si li respondi boorz " : dame " , fet il , " ne creez pas que il soit einsint com vos le pensez , devant que vos le sachiez plus veraiement . 
car , si m aist dex , ge ne l porroie pas croire , que il eust faussé en tel maniere vers vos . 
je vos di veraiement " , fet ele , " que aucune dame ou damoisele l a seurpris ou par poison ou par enchantement , si que ja mes jor de sa vie ne sera bien de moi ne ge de lui ; 
et se il revenoit a cort par aucune aventure , ge li veeroie del tout l ostel mon seigneur le roi et li deffendroie que il ne fust ja mes tant hardiz que il meist ceanz le pie . 
dame " , fet boorz , " vos en feroiz toute vostre volente , mes toutevoies vos di ge certeinnement qu onques mes sires ne s entremist de fere tiex choses com vos li metez sus . 
il l a bien moustré a ceste assemblee " , fet la reine ; 
" ce poise moi que la prueve i est si aparissant . 
dame " , fet boorz , " se il est einsi comme vos me dites , il ne fist onques chose dont il me pesast autretant ; 
car vers qui qu il se meffeist , envers vos ne se deust il pas meffere en nule maniere . 
" toute cele semeinne et l autre apres demora boorz en l ostel le roi artu entre lui et sa compaignie , et furent moult mat et moult pensif plus qu il ne souloient por la reine qu il veoient courrouciee moult durement . 
onques dedenz celui terme ne vint hom a cort qui aportast noveles de lancelot que il l eust veu ne loing ne pres ; 
si s en merveilla moult li rois artus . 
un jor estoient entre le roi et mon seigneur gauvain as fenestres del pales , et parloient entr eus pluseurs choses , et tant que li rois dist a mon seigneur gauvain " : biaus nies , trop me merveill durement ou lancelos demeure tant ; 
je ne vi pieca qu il lessast autant ma cort comme il a fet ores " . 
et quant mes sire gauvains l entent , si commence a sozrire et dist au roi : " sire , or sachiez que li leus ou il est ne li ennuie pas ; 
car se il li ennuiast , il ne fust ore mie a venir ; 
et se il li plest , len ne s en doit mie merveillier , car il devroit bien plere au plus riche home del monde , se il i avoit autresi mis son cuer comme ge cuit que lancelos i a mis le suen . 
" quant li rois entent ceste parole , si est moult engoisseus de savoir que ce est ; 
si requiert a mon seigneur gauvain qu il l en die la verite seur la foi et seur le serement que il li fist . 
" sire " , fet mes sire gauvains , " ge vos en dirai la verite si com ge cuit ; 
mes que ce soit chose celee entre nos deus , car se ge cuidoie que il fust reconté en autre leu , ge ne vos en diroie nule riens . 
" et li rois li dist que d ilecques en avant n en sera riens seu " . 
sire " , fet mes sire gauvains , " je vos di veraiement que mes sire lancelos demeure a escalot por une damoisele que il ainme par amors ; 
mes ice sachiez vos bien por voir que ce est une des plus beles damoiseles qui soit el roiaume de logres ; 
et si estoit encore pucele quant nos i fusmes . 
et por la grant biaute que ge vi en lui , la requis ge d amors n a pas granment ; 
mes ele s escondist moult bien de moi et dist qu ele estoit amee de plus biau chevalier et de meilleur que ge n estoie ; 
je fui moult couvoiteus de savoir qui il estoit . 
si la ting moult corte qu ele me deist son non ; 
mes ele n en volt onques riens fere , et neporquant ele me dist qu ele me mostreroit son escu ; 
et ge li respondi que ge ne demandoie mielz ; 
et ele le me moustra . 
et ge le connui meintenant ; 
si soi bien que ce estoit li escuz lancelot . 
et ge li demandei : " damoisele , dites moi par amors quant cist escuz fu lessiez ceanz . 
" et ele me respondi que ses amis li avoit lessié , quant il ala a l assemblee de wincestre et enporta les armes a un suen frere qui estoient toutes vermeilles , et que la manche estoit seue qu il avoit portee sus son hiaume " . 

