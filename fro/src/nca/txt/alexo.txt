plaist vos a escolteir d on saint homme la geste 
la cui vie fut tant et saintisme et oneste 
k apres la morteil vie en conquist la celeste 
cil bor soffrit por deu del secle la moleste 
povreteit et mesaise fain et soif et tempeste 
de cui or funt en ciel li saint angele la feste 
cui deus at doneit sens qu il turt vers moi s oie 
et enpoinge son cuer a entendre la vie 
de celui qui por deu soffrit tante hahsiere 
et deguerpit en romme itant grant seniorie 
ke vos asseiz oreiz mais qu il soit qui vos die 
ce fut tote s ne il n i falhit mie 
k il del regne del ciel volt avoir sa partie 
primes i at sa porte et sa vie establie 
et sa lanterne ardant el chemin esnolie 
q a l encontre l espos li soit aparilhie 
quar foiz et cariteiz qui les altres i guie 
tint to tens avoc soi et porta companie 
des or mais vos diront ques en fut la finie 
bon exemple i puet prendre cil qui en deu s afie 
de rome fut li sires donc je vos ai mostré 
neiz de grant seniorie et de halt parente 
gentiz hom fut ses peres et de grant richee 
si cum dist li escriz u nos l avons trové 
de trois mile serjanz lo tint hom a chasé 
k en trestot n en ot un de si grant poverte 
ne portast dras de soie vert vermelh u roé 
et ceinture d orfroiz et ermin engolé 
eufemien l apelet cil qui n dist la verte 
crestoiens fut ver deu de grant humilite 
et sages hom del secle des lois de la citee 
ne as empereors n ot prince plus prive 
ne de plus halt conseil ne de teil dignite 
espose ot bone et bele et de grant netee 
maint an furent ensemble par la deu volente 
en foi et en amor et en grant loialte 
ke ainc n orent enfant si lor fut ordiné 
ki empres eaz fust sires de lur grant herite 
solunc lur halt linage et lor nobilite 
et cant deus ne lor done mut en sunt contristé 
mais de sa grant mercit ne sunt pas desperé 
de sara lor ramembret de sa sterilite 
cui deus donat un fil en son derrain ee 
de cui fut la linie dont asseiz est parlé 
des saint israel de david lo sené 
de la virgene marie et de sa grant bonte 
donc cil deus deniat naistre qui lo mont at salvé 
d elizabet la vielhe de zacharie lo barbee 
de saint hohan lor fil ki tant ot demoré 
par cui deus commenzat sa crestianite 
et segon son batisme at lo mont renové 
cant voient k altres foiz at ja deus si ovré 
par lo merite a ceaz qui servirent en gre 
et qui tote nature muet a sa volente 
grande esperance i pristent s en sunt mut conforté 
kar de deu a servir sunt mut entalenté 
de faire granz almones ne sunt pas oblié 
a eglise et as povres funt mut grant largete 
de messe caiscun jor se sunt assegureit 
de proier nuit et di se sunt mut ahaneit 
de juneir de voilier se sunt tant fort peneit 
ke tot en sunt lor vis paile et descorét 
mais deus li bons li pius n en at pas renfuseit 
lor servise qu il funt de cuer et en verteit 
car solonc lor proiere lor at un fil doneit 
ki tant fut sainte chose c a peine iert reconteit 
plus grant joie ot li peres lo jor cant lo vit nét 
ke s om l eust tot droit del regne assegureit 
tendit ses mans al ciel de joie at ploreit 
en plorant en merciet la halte majesteit 
kor voit ke son servise nen at pas dejeteit 
puis fist prendre l enfant en un purpre listrét 
al mostier l en porterent si l ont presentét 
puis l ont el saint baptesme crestoien consecreit 
alexin l apelerent issi l ont confermeit 
la prist lo jor li enfes sa promiere bonteit 
bien en sunt li parrin de lor foit aquiteit 
car puis soi maintin si toz jors en onesteit 
cum cil cui sainz espirs at lo cuer alumeit 
bone fut la doctrine donc il l at enscoleit 
car al service deu ot toz jors son penseit 
or commencet la vie de cel boneureit 
comment il at ver deu et ver lo secle erreit 
quant li enfes fut teilz que il lo pot soffrir 
li peres lo fist bien com a sa loi vestir 
a l escole l envoie por les livres oir 
et des letres aprendre et son sens enbaudir 
par ce ke il miez sachet deu conoistre et servir 
et li enfes soi poinnet toz jors del retenir 
ce dont il poust miez deu ameir et servir 
et de son cors demaine droit sacrefise offrir 
et ses commanz atendre et sa loi acomplir 
li granz amurs de deu li fait si enlaidir 
tote l onor del secle kantk enz i puet choisir 
tot li semblet folie cantk enz i voit bastir 
mut tient celui a fol qu il i voit orguilhir 
l onor qu il at toz jors ne porat maintenir 
en son cuer at penseit mais il ne l vult gehir 
por correcier son pere et sa mere marrir 
ke il trestot lo secle vult a laron guerpir 
et casteit guardeir et toz jors maintenir 
et tot empoindre a deu son et son espir 
puis li vint teil novele qu il ne volsist oir 
ke ses peres li riches qui mut s en pot joir 
li volt doneir molhier et de s onor saisir 
et trestote sa terre faire a lui obeir 
quant voit eufemiens de son fil la valur 
qui toz creist en bonte en bealte en vigur 
de totes honestes lo tient om a melhor 
qui soit en tote rome del grant jusk al menor 
puis lo voient sage et large doneor 
et a la povre gent respondre par dulzor 
mai porhuec en son cuer mainnet tant grant labor 
ke pou passet de jors ke il a deu ne plor 
ke del mont lo garisse qu il ne chaie en error 
et de ce k ait promis ne boist son creator 
li peres soi recorde mort sunt soi ancessor 
de cui il at sa terre sa richise forzor 
ne il n at mais d enfanz si pense nuit et jor 
ke molhier li donrat que porat belisor 
et de plus halt linage et de plus dulce amur 
dont deus li doinst teil fruit qui maintienje s onor 
quant ensi ot li peres afichiét son penseir 
aglael sa molhier l a pris a reconteir 
' d alexin nostre fil que mut poons ameir 
ai penseit des or mais i at beal bacheleir 
querre li vul mollier et ma terre doneir " 
la mere cant l entent jus s en laisse avaleir 
as piez l en vait de joie si commence a ploreir 
' sire " ce dist la damme ' deus t en puist conforteir 
ke la nostre lignie par lui puist raviveir " 
or ne s atargent mie de lur plait a meneir 
teil pucele li quistrent qui mut fait a loeir 
en totes les mesures c um ja vult demandeir 
del lin l empereor qui rome at a gardeir 
puis asistrent un jor por lor plait afineir 
et par lur halt lignage venir et asembleir 
lo soir i ot grant joie cant vint a l esposeir 
par tot puet om oir cez vieles canteir 
rotes harpes et lires et fresteaz demeneir 
gigues soneir en halt canteors organeir 
devant saint boneface les fisent coroneir 
solunc la loi de rome les ont fait ajosteir 
beneir et senier loialment consecreir 
puis funt par lo palais cent chierges alumeir 
al maistre deis l en guient cil demeine et cil peir 
tant fut riches li plaiz ne vos en quier fabler 
n i falit nule riens cantc om pot desireir 
a grant joie ont lo soir receut lo sopeir 
mais asseiz avront dol lo matin al disneir 
tote ravertistrat lor granz joie al ploreir 
lo soir i ot grant joie az noces commencier 
quant des deis sunt leveit cil baron chevalir 
li peres fut cortois n i ot ke ensenier 
de la gent et del pople fist lo palais vuidier 
puis comande alexin son fil k il voist culchir 
en la chambre ot la virgene s en face sa molhir 
li donzaz cant l entent ne s en fist pas proier 
car mut crient en son cuer son pere a correcir 
en cambre s en vait mais il eust plus chier 
estre ultre la meir a la loi d almonier 
issi povres d avoir qu il fust al mendoier 
sa maisnie en renvoiet qui l vulent descalcier 
dist ne vult ke ja soit hom a se despolhier 
souz remeist ot la virgene ceaz en fist repairir 
la cambre fut mut gente si cum a teil mestier 
portendues de pailes et de d olivier 
junkie fut par terre de fuelhes de laurier 
li liz par fu tant riches et tant fist a prisier 
ne vos en sai lo pris ne lo los desrainier 
de tantes bones speces font l odor enforcier 
mut feist a altre home lo haitier 
et la virgene ert tant bele qui la veist blanchier 
must eust cuer de fier u de pierre u d acier 
cui ne presist talent del secle a ensaier 
mais alexis li enfes at pris teil consilhier 
k il n i vult pas son cuer turneir ne aploier 
devant al paviment s en vait engenilhier 
a la terre soi culche deu comence a huchier 
ke la nuit lo garisset de si fort desturbier 
del secle ke il tant soi voit encaciier 
ke li cuers ne li mente ni ne l puist enginier 
or penset li sainz hom trop se puet atargier 
a fuir l en covient et la terre vuidier 
se il soi vult del secle garir ne delacier 
li enfes en la chambre desoz lo paviment 
prie deu et aore priet mut tenrement 
mut par est angoissus solunc ce que il sent 
car s il s en fuit de rome ce seit a enscient 
grant dol ferat son pere et sa mere et sa gent 
mais d icele ewangele li ramembret sovent 
ki plus aimet ne pere ne mere ne parent 
ne terre ne mollier onor ne casement 
ke moi dist nostre sires ne mon commandement 
non est dignes de moi ne a moi ne s atent 
atant s est sus leveiz mut s afiche forment 
a pere ne a mere n avrat mais son entent 
tot lo mont guerpirat deu prendrat a garent 
devant lo lit s asist sor un siege d argent 
les chies de sa ceinture trenchat isnelement 
et at pris son anel mut parpenseiement 
turnat ver la pucele si l en fist un present 
' reciveiz " fait il ' bele par droit confermement 
del grant espos celeste qui en ciel vos atent 
ke deus soit entre nos la cui amurs ne ment 
del pechiet vos garisse qui tot lo mont sorprent " 
puis s en vait de la cambre mut esploitosement 
mut soi met en grant paine tot change son jovent 
or s en vait li donzeaz n i vol mais demoreir 
et vait a son tresor u il soloit aleir 
tant prist de son avoir cum il en volt porter 
puis est partiz de rome n i volt giens demorer 
tot droit al port de claples est entreiz en la meir 
en une nef garnie qui se devoit passeir 
ultre al regne de sire por avoir achateir 
tant curent jor et nuit par obscur et par cleir 
k al droit port a landize font lor nef arriveir 
asseiz avrat ses peres qui mut lo puet ameir 
et sa mere et sa spouse des or mais a ploreir 
quant li sanz enfes fut de la nef descenduz 
tost soi part de landize qu il n i soit coneguz 
et trespasse de sire et valz et puis aguz 
tant vait par ses jorneies k ainc ne fut retenuz 
k a paine et a travalh est a rohais venuz 
la trovat une ymagene donc deus fist granz vertus 
es vos saint alexis dedenz rohais entreit 
la trovat une ymagene de grant autoriteit 
del fil deu jhesu crist qui siut en majesteit 
si cum li ancessor le vos ont reconteit 
ainc ne fut faite d ome carnelment engendreit 
li fiz deu la tremist un roi de la citeit 
abagarus ot a nom de si grant digniteit 
ke li escriz reconte u nos l avons troveit 
quant li sainz hom la vit si at deu adoreit 
or penset d icel liu ke deus li at mostreit 
ne s en moverat en piece solonc sa volenteit 
mais icil ewangelhes li est mut en penseit 
ki vult sivre ma trace de cuer et en xxx 
soi meismes renoiet richise et posteeit 
et si prendet sa croiz et si aint povreteit 
cant il voit ke li povre sunt si boneureit 
cant deus lor at donét issi grant fealteit 
ke lo regne del ciel lur at abandoneit 
puis regarde ver soi si at mut sorpireit 
de l avoir ke il at avoc soi aporteit 
soi tient mut enver deu de pechiet encombreit 
trestot l at lors vendut cangiét et deburseit 
puis l at doneit as povres par si grant largeteit 
c ainc n en retint ot soi un donier muneeit 
ot les altres mendis s est mis tot de son greit 
or at issi vers deu son cuer assegureit 
ne l i verrat mais hom trescangiét ne mueit 
d on diemege a altre at son tens ordineit 
k il rezoit corpus domne par grant humiliteit 
de voilier de juneir ait si son corps peneit 
ke tant en at lo vis taint et descolereit 
ja n iert mais coneguz en trestot son eeit 
a pere ne a mere ne a serjant priveit 
frescike en son regne l avrat deus coroneit 
mut est dolanz li peres n i ot ke correcier 
cant il nen ot novele de son grant deseier 
a tanz de ses serjanz cum il volt atirier 
de toz ses melhors homes qui mut l avoient chir 
lo fist par tot lo mon et requerre et chercier 
et si lor prie mut por deu de l esploitier 
cil soi passent la meir senz negon desturbier 
puis se metent ver terre n i volent atargier 
par lo regne de sire tot lo chemin planier 
sunt venut a rohais droit devant lo mostier 
troverent son sanior u tenoit un spaltieir 
il les conut tres bien cant les vit aprochier 
son chief bronchat ver terre et si soi trast arrier 
et priet damrideu qui de tot puet aidier 
ke conoistre ne l puissent son pere messagir 
tant at la car mueie de son cors travilhier 
de et d oreir de pener de voilier 
ke tote sa semblance li fait si fort cangier 
ja n iert mais coneguz ne l en estuet gaitier 
a pere ne a mere a serjant n a molhier 
l almone li donerent cum a altre almonier 
cant il l at receue mut s en prist a haitier 
damrideu en aoret qui tot at a jugier 
cant il as sers son pere li lait lo pain proier 
' beaz sires jhesu crist voirs deus en triniteit 
peres et sains espirs trinus en uniteit 
vrais deus et parfiz hom qui lo mont as salveit 
racine de toz biens et confors de bonteit 
grazes toi rent et de trestot mon penseit 
de ce ke ta pitiez at si en moi ovreit 
ke je as serjanz mon pere qui sunt de m eriteit 
me sui faiz almoniers par toi tot de mon greit 
ne il ne moi conoissent de ce m est plus ameit " 
puis soi retrast arriere s ait lo chief enclineit 
avoc les altres povres s en vait par la citeit 
az almones proier de la deu cariteit 
li serjant s en returnent cant ne l ont ravisét 
tant l ont par tote et quis et demandeit 
ke lor drap nuef et fort sunt viez et depaneit 
arriere s en repairent dolant et abomeit 
et dolant et irous cant il ne l ont troveit 
trestot par altres voies qu il ne fuissent turnét 
sont repairiét a rome tot confus et lasseit 
content a lor sanior tot cum il ont aleit 
et cercié la terre et en lonc et en leit 
frescik en babilonie el regne desfaeit 
k il n i at port de meir ne pont sor flun leveit 
n en aient tot esquis solunc lor posteeit 
ne l sevent mais u querre tot en sunt despereit 
li peres cant ce voit n en savrat la verteit 
entre lor mains se pahme tant at lo cue ireit 
mut soi claimet chaitis dolant maleureit 
a ambes mains detrait sa barbe al poil melleit 
' beaz sires demredeus vrais rois de majesteit 
comment l ai ge perdut ja le m aus tu doneit 
chaitive " dist la mere ' ja l m a pechiez embleit " 
senglentes ses mameles son depaneit 
desrompue sa scrine son chief desceveleit 
soi guaimente et doloset cum ait cuer forsenét 
mut sovent i regrate lo sens et la beateit 
ke deus at mis en lui et la grant onesteit 
' beaz fiz " ce dist la mere ' cum or sui contristeit 
en quel dolor as mise ta mere l esgareie 
juer mais tant com je vive ne serai confortee 
ne ne vestirai purpre n iert ma chiere lavee 
ne mes cors achehmeiz ne ma chambre pareie 
mais en sac et en cendre plorrai ma destineie 
de la grant esperance que deus m avoit donee 
qui si tost m est falie et a nient turneie 
amis " ce dist sa spouse ' cum m avez despereie 
mut par at nostre joie eut curte dureie 
c onkes l amurs de vos ne fut ver moi priveie 
mais si virgene pucele cum fui de mere neie 
serai de vif marit veve feme clameie " 
es vous mut grant lo dol et lo plor et lo crit 
al pere et a la mere qui l avoient nurrit 
et de sa gente espose qui ne l met en oblit 
puis s en vunt en la cambre qu il n i mistrent respit 
n i laissierent dossal cortine ne tapit 
ne pailes ne orfrois ne cendal ne samit 
tote la despolherent comme liu enermit 
par tot gettere cendre puis s i sunt establit 
mais en tote lor vie ne giront en un lit 
ne n averont ensemble negon charneil delit 
l espose juret deu qui tobie garit 
et saram confortat et castiat davit 
ke jamais companie n avrat d altre marit 
anz ratendrat celui dont at lo cuer marrit 
en la cambre demaine la u derrains lo vit 
fresciqu ele savrat s il est mors u il vit 
mut demoine grant dol li viez ot sa molhier 
de lor fil k ont perdut de lur grant deseier 
teil dol en fait l espose tote en quide enragier 
sa mainie lo plangnent qui mult l avoient chier 
celui n i at ne ploret c um ne l puet rehaitier 
mut detordent lur mains si prendent a huchier 
' beaz sires damrideus cum nos vus abaissier 
por coi nos as toloit lo mellor consillier 
et lo plus dulz sanior et lo plus droiturier 
nulz ne pot sa bonteit el mont aparillier " 
mais ice ke lor vat cant tot at mis arrier 
la richise del secle n i ont mais recovrier 
car il est a rohais a guise d almonier 
a loi de peneant siut si devant lo mostier 
lo chief baisse ver terre por son cors travillier 
la proiet nuit et di par lo mont resplaidier 
por les pechiez del secle qu il voit multipliier 
ke deus sa creature garisse d encombrier 
et des malvais engiens as felon d aversier 
qu al grant jor del juise cant deus venrat jugier 
en paradis celeste soi puissent herbrigier 
a rohaiz est li sires si cum aveiz oit 
grant dol en at a rome et grant plor et grant crit 
lo desduit de sa terre at tot mis en oblit 
et son pere et sa mere qui l avoient nurrit 
et sa molhier la gente k ainc belisor ne vit 
son onor et ses homes qui par lui sunt marrit 
tot at por deu amur et laissiét et guerpit 
en juneir en oreir at turneit son delit 
del pain ke lom li done manjoit asseiz petit 
az lo depart az altres senz negun contredit 
plus n en retient ot soi mais tantk a paine en vit 
mais s il lo fait par deu bien li serat merit 
es vos saint alexin a rohais cum frairin 
ne porte mantel vair ne pelizon eirmin 
ne bliaut de cendal ne chemise de lin 
ot sa haire vestue descalz piez a tapiz 
siut devant lo mostier a loi de pelerin 
les almones manjout ne ne goste de vin 
cel precept d ewangele tient sovent a voisin 
qui ui at a mangier gard ne pens del matin 
n assemblet pas doniers ne argent ne or fin 
tot ce ke lom li done la u siet el chemin 
rent si az altres povres n en retient romesin 
mais par la sostenance de son cors lo mechin 
et proiet a damrideu et tient lo chief enclin 
k il ait mercit del pople cant li monz prendrat fin 
en itel penitance cum aveiz esculteie 
sainz alexis en sa vie priveie 
a rohais la citeit ultre la meir saleie 
al chief d inde la grant en estrani contreie 
dis et set ans toz plains c ainc n en falit jorneie 
ke n i fut sa bonteiz a home reveleie 
mais issi grant lumiere k en lui ert alumeie 
ne pot mie estre a lonz soz le mui absconseie 
et cant deus ne l volt mais k ele fust plus celeie 
s en fist teil demostrance qui asseiz fut proveie 
une ymagene mut bele fut el mostier poseie 
el nom la mere deu et faite et figureie 
par amur al saint homme l ait deus illumineie 
parleir la fist cum feme qui fust vive et seneie 
lo sogrestain apele un jor a l ajorneie 
' va querre lo saint home la cui vie est loeie 
en ciel od les sainz angeles est sovent recordeie 
fai le entreir el mostier senz nule demoreie 
bien est dignes qu il ait de paradis l entreie 
et la porte del ciel li est abandoneie 
car la sue orisons est a deu tant ameie 
plus li rent bone odor ke soit mirre embraseie 
sainz espirs est en lui par cui s anrme iert salveie " 
quant ot li sogrestains cele ymagene parleir 
ist s en fors del mostier que n i volt demoreir 
lo saint ome vat querre mais ne l seit u trover 
ne conoistre par vis des altres sevreir 
al mostier s en repaire cant il ne l pot troveir 
et vint devant l ymagene si prist a sospreir 
et priet dammrideu qui tot a salveir 
ke li laist lo saint ome conoistre et encontrer 
l imagene li respont ' ne t en chat a doteir 
icil cui tu verras el paravis esteir 
et pres de l uis et lo chief enclineir 
c est cil cui deus commandet en sa glise a entrer " 
or ne soi porat mais sainz alexis celeir 
si tost cum il lo truevet si soi lait avaleir 
les piez li cuert baisier si commence a ploreir 
de pietiet et d amur lo prist a conjureir 
k il alhet el mostie ot les altres esteir 
li sainz hom cant l oit ne li volt pas veeir 
al sogrestain soi laisset enz el mostier meneir 
la parole s emspant qui fait manifesteir 
de lui la bone vie qui tant fait a ameir 
et ke deus a l imagene fist por s amur parleir 
or at deus sa lumiere fait en halt alumeir 
tot lo cuerent veoir servir et honoreir 
si honor li portent et vielh et bacheleir 
ne vos en poroi mie la moitiet raconteir 
quant voit sainz alexis l onor ke lom li fait 
del cuer plaint et sospiret mut li pervient a lait 
' ei deus fai moi mercit chauz sui en l aguait 
al viel serpent antiv qui tot bien contrestait 
les honors c ai guerpies moi ramoinne et ratrait 
en l une main lo miel et en l autre lo lait 
de la dulzor del secle moi revult metre en plait 
s or ne fui ceste onor mut malement me vait 
beaz sires dammrideus " ce dist sainz alexis 
' gari moi de l agait al morteil anemis 
al serpent entoissiét qui tant ome at malmis 
detien mon cuer en force a ice k ai empris 
ke ne soie engeniez deceuz ne sopris " 
or pensset li sainz hom et teil conseil at pris 
k il s en fuirat d iluc en un altre pais 
u lom ne l conistrat ne par fait ne par vis 
un soir si cum li gent soi sunt en repos mis 
et la citeiz dort tote et li lune esclarcis 
s est partiz de rohais c ainc ne l gehit amis 
ne a vielh ne a jovene n a homme qui soit vis 
tant vait par lo chemin descalz piez et mendis 
k a landice est venuz mais ne sai en quanz dis 
quant vint sainz alexis a landize sor meir 
ne volt mais en la vile longement sojorner 
en une neif s en entre por a tarsis aleir 
al mostier de saint pol la voldroit arresteir 
ke om ne l coneust tote sa vie useir 
mais deus ki lo conduist en volt eil ordineir 
uns venz lor est salliz ki fist la neif turneir 
puis est entreiz es voiles tantost la fist sigleir 
sagitte ne carralz ne s i poust dureir 
tant lor duret ciste ore par obscur et par cleir 
ke droit al port romain font la neif antreir 
quant li sainz hom fut fors si prist a esgardeir 
lo liu l estre et la terre commence a raviseir 
vit la terre de rome u il suet converseir 
les uelz drezoit al ciel si commence a ploreir 
et juret damrideu qui tot at a gardeir 
ke ja a estranie homme ne voldrat encombrer 
de son cors elbrigier ne servir ne gardeir 
mais tot droit a son pere qui mut lo suet ameir 
irat por amur deu son hosteil demandeir 
car tant est tainz et noirs de sa car a peneir 
ja n iert mais coneguz a serjant ne a peir 
or s en vait li sainz hom n i volt plus atargier 
entreiz est dedenz rome lo grant chemin planier 
vait s en parmi cez rues a guise d almonier 
eufemien encontre son pere ot lo vis fier 
del palais soi repairet u lom suet plaidiier 
apres son dos lo sivent plus de cent chevalier 
et de l altre mainie tant ne l puis desrainier 
li sainz hom cant lo vit si commence a huchier 
' eufemiens sers deu mon cors ne despitier 
aies por deu mercit d icest povre palmier 
fai moi dedenz ta curt en un liu elbrigier 
u ge ne face a home noise ne encombrier 
por amur a celui cui avoies plus chier 
moi fai doneir t almone mut en ai grant mestier 
ke deus lo laist a romme ancores repairier 
et veoir a tes olz et son cors maniier " 
cant oit eufemiens al pelerin proier 
por amur alexis l osteil et lo mangier 
adonc li ramembret de son grant desturbier 
s il sospiret del cuer ne m en doi mervilhier 
k onkes puis qu il perdit lo fil de sa mollier 
ne trespassat senz plor un tot sol jor entier 
u lo main al leveir u le soir al culchier 
ne ramembrast lo dol de son grant heritier 
quant ot eufemiens lo pelerin parleir 
par amur alexin son osteil demandeir 
lors li fait la dolur de son fil renoveir 
mut sospiret del cuer si commence a ploreir 
sa mainie regarde qu entur li voit ester 
par amur dulcement l en prist a apeleir 
' s or en i avoit un qui moi volsist loeir 
qu il icestui palmier qui revient d ultre meir 
voloit tote sa vie et servir et gardeir 
ke ja en nule riens ne l voldrat contristeir 
par icel damrideu qui vos at a gardeir 
de serf lo frankiroie ne l en estuet doteir 
et feroi de ma terre si haltement chaseir 
k en tote ma mainie n avrat plus riche peir " 
eh vos venut avant un adroit bacheleir 
piu et dulz et cortois mais ne l vos sai nomeir 
cant il ot son senior si haltement parleir 
lo don at receut ne l volt pas renfuseir 
del pelerin servir et culchie et leveir 
et faire tot ice qu il li voldrat roveir 
or est sainz alexis en la maison entreiz 
dont il soi fut par nuiz et fuiz et embleiz 
de sa spose la belle partiz et desevreiz 
asseiz par fut or granz la sue humiliteiz 
et mervilier s en puet tote crestienteiz 
coment il puet si estre en son cue endureiz 
cant ses peres li riches qui tant en est ireiz 
ne pot estre en sa vie par lui reconforteiz 
ne ne l puet reconoistre nulz siens amis priveiz 
a l entreir de la sale droit desor les degreiz 
la fut saint alexin ses osteiz deviseiz 
porhuec fut li sainz hom en teil liu ostileiz 
ke ne vult pas li sires qu il soit oblieiz 
veoir lo vult sovent coment il iert guardeiz 
de queil part ke il viegniet qu il li soit presentez 
lo serjant commandat k il li soit ordineiz 
ke tant cum il vivrat ne durrat ses eeiz 
ne li soit li mangiers de sa table veeiz 
ce gart ke bien li facet totes ses volenteiz 
a romme est li sainz hom por deu faiz almoniers 
en sa maison demaine donc il est iretiers 
mais ne l i conoist peres ne mere ne molhiers 
n en tote sa maihnie serjanz ne escuiers 
en son petit osteil lo sert ses despensiers 
la rezoit les almones cum altres provendiers 
mut li est a delit jeuneirs et voiliers 
oreirs et jor et nuit ce est toz ses mestiers 
de ses altres serjanz at il mut d aversiers 
kar l aiwe dont il levent les mains as chevaliers 
les hamas par commant al maistre botilhiers 
li gentent sor lo chief ce granz desturbiers 
cascun jor l eschernissent et dient reprochiers 
sovent i est por eaz apelez pauteniers 
et tafus d ultre meir et palmiers 
mais cantke lom li fait sostient il volentiers 
ben seit enz en son cuer ke toz ces encombrers 
li fait faire diables li siens morteiz guerriers 
mais s il jusk a la fin parmaint teilz saldiiers 
en paradis celeste en iert granz li lowiers 
en iteil paciensce et en teil norreture 
estiut sainz alexis par sa bone aventure 
en la maison son pere en ital covreture 
altres dis et set ans si cum dist l escriture 
k aink ne pot reconoistre li viez s engendreure 
ne sa mere glael ke fust sa portuure 
sovent plorent por lui mut est lur vie dure 
qu ainc puis qu il lor perdirent n en fut tenu mesure 
n onkes tant ne li fisent soi serjant de racune 
ke il lor respondist parole ne laidure 
or aprochet li jors ke sa vie la pure 
recivrat son merite la chars sa droiture 
quant voit sainz alexis ke pres est de sa fin 
de paradis celeste est entreiz el chemin 
son despensier apele qui sert soir et matin 
et fait li querre penne et enche et parchemin 
sa vie escrist en son propre latin 
cum lo nurrit ses jovenecel et mechin 
et il li quist molhier des filhes costentin 
et cum il s en fuit hors de romme a tapin 
et alat par la terre a loi de pelerin 
et cum fut a rohais el regne barbarin 
et receut les almones a guise de frairin 
et cum parlat l ymegene al sogrestain ermin 
et cum partit d iluec senz nul seut de voisin 
et repairat a romme a la gent de son lin 
en la maison son pere lo riche palacin 
estiut dis et set ans c ainc n i gostat de vin 
ne ne soi fist conoistre n a n a cusin 
n a mere n a molhier n a vielh ne a meschin 
quant ot sainz alexis s orison parfineie 
et sa vie la bonne escrite et recordeie 
en sa main tint la chartre enclose et envolepee 
ja tant cum il soit vis n iert a ome mostreie 
mais deus per cui il at tante paine endureie 
de juneir de voilier en estrange contreie 
descaz piez en sa haire tante terre passeie 
ne volt pas que toz jors fust sa bonteiz celeie 
par un saint diemenge cant la messe est canteie 
et del pople de romme astoit granz l asembleie 
al mostier de saint pierre qui siut en la valeie 
par deza a l entreie 
tot droit desor l auteir u lon dist la secreie 
est une voiz oie et resoneie 
dont la citeiz de romme fut trestote enfreie 
la voiz enscrie en halt ' ne dormeiz mais voiliz 
veneiz a moi tuit cil qi vos cars travilhiez 
et qui de mon servise aveiz les cuers chargiez 
quar li vostres repos vos est apparilliez " 
li poples cant l entent tant par fut emmaiez 
k il n i ot un tant fort qui remasist en piez 
desor lo paviment est chascuns aplaisiez 
et proient lo fil deu qui fut crucefiiez 
qu il lor doinst penitance et pardoinst lur pechiz 
issi cumme li poples astoit en teil freor 
cascuns gisoit a terre en larmes et en plor 
la voiz lor respondit ' ne soiez en pour 
teneiz vos en manois tot et grant et menor 
si quereiz lo saint homme que n i faites sojor 
cui deus en paradis donrait corone et flor 
et priiez li trestuit piement par dolzur 
k il prit por la citeit a vostre redemptor 
k a ceste foit promiere par sun l aube del jor 
rendrat s anrme la belle es mains son creator " 
or s en turnet li poples n i volt giens atargier 
de cel saint homme querre soi prist a travilhier 
par tote la cite la citeit vunt les cercier 
ke quatre jors toz plains ne font altre mestir 
tant par sunt entent et en teil deseir 
nulz n i volt ovre faire ne boivre ne mangier 
et kant il donc ne l truevent n i at ke correcier 
al juesdi par matin repairent al mostier 
devant l alteir saint piere soi vunt engenilhir 
desor lo paviment et la terre baisier 
ot larmes et ot plors pristrent deu a proier 
qu il lor laist lo saint homme troveir et acointier 
la voiz li respondit ' ne vos caut emmaier 
eufemiens lo garde qui l a fait elbrigier 
en sa maison demaine par un sien despensier " 
quant oient li rommain la voiz issi parleir 
del mostier a issir soi prendent a hasteir 
eufemien vunt querre la u virent esteir 
devant l empereor lo vunt araisoneir 
dulcement par amur ne l vulent contrister 
' sire mut mervelle poons en toi viseir 
por coi nos as fait tant travaillier et peneir 
de l homme deu a querre par quatre jurs lasseir 
et tu lo nos as fait en ta maison celeir 
comment tu lo poois en ton cuer endureir 
ke tu ne l nos fesisses al promier mostreir 
meneir nos i beas sire si nos i fai parleir 
si li proierons tuit de nos anrmes salveir 
et qu il nos facet deu noz pechiez pardoneir " 
eufemiens l entent si prist a sospireir 
iteil mervelle en ot tot l en funt trespenseir 
il lor juret de deu cantqu il en seit penseir 
qu il onkes ne l i sot ne ne l oit nomeir 
mais s il l i vulent querre ne lor at a veeir 
deus lo doinst par sa graze ke lom l i puist troveir 
quant oient la parole li doi empereor 
archadis et honoris qui tenoient l onor 
de l empire de romme en glore a icel jor 
eufemien commandent dulcement par dulzor 
qu il alht a son osteil si soi mete en labor 
de querre lo saint homme par cui sunt en freor 
et il iront apres qu il n i feront sorjor 
quar lui vulent proier por eaz et por les lur 
k il lur proiet mercit a deu lo creator 
vait s en eufemiens tost et isnelement 
tot droit ver lo palais u li poples l atent 
sa maisnie commande tost et isnelement 
sa sale aparilhier d itant riche ornement 
de bons pailes grezois de dossaz d orient 
cez bons tapiz enstendent parmi lo paviment 
la porte ont coronee et d or cuit et d argent 
de chasses de croiz funt grant aprestement 
ses encensiers embraset et ses chierges ensprent 
car les empereors a cui li monz apent 
et lo saint apostole cui lom clainme innocent 
voldrat en sa maison rezoivre haltement 
son schenischal apellet qui despensoit sa gent 
bonement li enquiert par amur dulcement 
par cele foit qu il doit a deu omnipotent 
de cel saint homme deu s i seit a escient 
qu il soit en sa maison qu il diet a present 
et cil l en juret deu par mut halt sacrament 
c ainc n en oit novele ne il en seit nient 
eufemiens cant l ot mut sospiret forment 
et priet a damrideu del cuer parfundement 
ke del saint cors li facet alcun demostrement 
mais ne li targerat mie mut longement 
k il lo verrat par teil acointement 
qu il en avrat lo cuer correzos et dolant 
dementrueske li viez astoit en teil penseir 
de cel sait homme a qurre qu il ne pooit troveir 
eh vos lo menestreit qui lo suet despenser 
ver son sanior s aprochet la u il lo vit steir 
' eufemen beal sire por deu car engardeir 
d icel sait home deu dont jo t oi contristeir 
ke ce ne soit icil que tu m as fait gardeir 
ui at dis et set ans car bien l ai fait conteir 
c ades li ai aidiét et culchier et leveir 
unques de toz les hommes dont ai oit parleir 
n oi d un ki poust tant voilier ne oreir 
unkes ne vi sa boche ne jur ne nuit cesseir 
de loenges deu dire ne de spalmes canteir 
ne unkes tant ne l vi ta mainie gabeir 
ne clameir pautenier ne tafus d ultre meir 
c ainc l en veisse jor lo corage mueir 
sovent vi tes serjanz mais ne l pou amender 
k il li faisoient l aiwe sor la teste jeteir 
et feroient el col par lui a desturbeir 
nuz hom de char senz lui ne l poust endureir 
la sue humiliteit ne puet nuz aesmeir 
ancor i at tot eil que vos vul reconteir 
ier matin par son l abe cant il diet ajorneir 
moi fist parchemin quere et enche demandeir 
si escrist tote jor frescik a l envespreir 
en sa main tient la chartre ne la vult pas mostreir 
ainc ne la pou avoir tant ne m en sou peneir 
et se tu ne l vuls sempres lo pues proveir " 
quant ot eufemiens et entent la verteit 
del saint homme dont cil li at dit et conteit 
isnelement s en vait la u son osteil seit 
devant lo lit s areste et si l at apeleit 
dulcement par amur mais cil n a mot soneit 
son beal chief li descuvre se l truevet devieit 
mais la chiere de lui lor rent si grant clarteit 
ke soit angeles del ciel u soloz en esteit 
lors s aporzoit li sires et sot a segurteit 
ke z astoit li sainz hom dont la voiz ot parleit 
de pitiet et d amur en ot des olz ploreit 
turnat vers oriant s en at deu adoreit 
lo brief c ot en la main estroit envolepeit 
volt rezoivre al saint homme mais n en ot posteeit 
et cant ne l en pot traire a deu l a commandeit 
al palais en repaire tot lo marbre listreit 
vint as empereors si lor at desviseit 
cum deus li at az olz lo saint homme mostreit 
par son serjant demaine qui tanz ans l at gardeit 
k il li portet tesmoing et los de sa bonteit 
l at par dis et set ans cum saint homme proveit 
lo conseil al serjant lor at tot reveleit 
la splendor de la chiere et la grant digniteit 
ke en lui at veue mais ke mort l at troveit 
li empereor l oent del banc sunt sus leveit 
innocens l apostoles et eveske et abbeit 
eufemiens les guiet de desor les degreit 
cant virent lo saint cors si l ont si beal troveit 
cum estoile del ciel u angele coroneit 
or en iert tot ice ja n en iert tresturneit 
ke deus en at en ciel devant lui ordineit 
li doi empereor ot lo pape innocent 
estont devant lo cors en piez el paviment 
en grant humiliteit enclin et pascient 
archadis l empereres parlat promierement 
' sire ne despitier solonc ton enscient 
la nostre humble proiere por deu omnipotent 
se nos summes pechor aussi cum altre gent 
porhuec si summes cil a cui l empire apent 
et a cest apostole trestoz li monz s asent 
car sainte glise garde et d enfer nos defent 
lascier sire ta main por deu commandement 
si nos baille la chartre et d ammur nos consent 
veoir ke dedenz at par deu commendement " 
innocens l apostoles ot lo cuer segurain 
il s aprochet al cors cui vit de graze plain 
ses doiz tent a la chartre il li lasche la main 
cant il l ot receue et traite de son sain 
puis la rendit avant a un sien capelain 
al maistre chancelier qui non ot lo cuer vain 
ethio ot a nom ot lo cuer saive et sain 
cil la list en oiant tot lo pople romain 
sempre oront teil mervelle et itant duz reclain 
donc tot seront em plor et cortois et vilain 
ethio list la chartre qui bien en fut apris 
et lom li fist teil pais que nus hom n at xxx 
a toz fait conissant ke ce ert alexis 
li fiz eufemien qui en la biere est mis 
que s ent fuit de romme hui at eut mainz dis 
et deguerpit s onor sa femme et son pais 
por amur jhesu crist c avoir volt paradis 
eufemiens l entent teiz dolors l ait conquis 
pahmeiz chait a terre desor lo mabre bis 
issi tainz comme cendre et paleist el vis 
cant il soi redrezoit si soi claimet chaitis 
dolent maleuros soul et povre d amis 
a ambes mains detrait sa barbe ot lo poil bis 
trestot son vestiment at derrot et malmis 
or voldroit estre mors poise li qu il est vis 
azoisk eufemiens por ait la chartre oie 
ne remasist em piez por tot l or de rosie 
sa teste la chenue et sa barbe florie 
desront a ambes mains et son cors martirie 
si fiert ses poins ensemble k en fait grant retentie 
altressi soi depannet cumme chose esmarie 
desor lo cors soi pahmet s at la biere embracie 
cant li cuers li revint si plore brait et crie 
' ei alexis beaz fiz cum dure departie 
por k as fait a ton pere grant felonie 
deus com lo pot soffrir la toe companie 
de tant ans c as ensteit en la nostre bailie 
k ainc ne m en confortas tant cum durat ta vie 
or deusses beaz fiz chastiier ta mainie 
ton pere conforteir ta mere l esmarie 
et ta spose la belle qui toi pas nen oblie 
mais ce nen iert jamais car ta mors m en defie 
las n i ai mais atente ma spercance est falie 
del grant peril u sui ne venrai mais a port 
beaz fiz " ce dist ' u penrai mais confort 
cant a mes oelz toi voi devant moi gesir mort 
ge quidoie beaz filz mais perdue ai ma sort 
k ankor deusse avoir de toi joie et deport 
mais ce nen iert jamais n i atent nul resort 
deus por koi vi ge tant certes mut ai grant tort 
ankor avoie fiz en mon cuer esperance 
ke tu a alcun jor apres longue atendance 
deusses repairier par droite ramembrance 
de la dolor ton pere cui laissas en errance 
et moi reconforteir et tolir ma pesance 
et mon cors sepelir si cum ert ma fiance 
et m onor maintenir a force et a poissance 
mais or en sui del tot chaoiz en desperance 
deus u penrai jamais confort ne aliance 
cant gesir voi en biere de celui la semblance 
por cui ai por tant an esteit en esfreance 
et tot lo mont cerciét senz nule assegurance 
ei mors por koi t atarges por koi fais demorance 
plus toi desiret m anrme ke del mont l onerance 
mon vulh seroie mors senz nule repentance " 
mais cant lo sot la mere qui l ot nurrit d enfance 
de la dolor de li ne sai faire aesmance 
demetrueske li peres a la teste melleie 
issi plore et gaimente sa dolor renoveie 
eh vos toz les degreiz sa mere l esgareie 
la novele at oie qui pas ne li agreie 
issi derront la presse et mainet tal crieie 
comme beste salvage qui soit dechaineie 
tote sa vesteure a ses mains depaneie 
senglente ses mammeles tote descheveleie 
issi criet et braut comme riens forseneie 
ke sa grant onesteit at trestote oblieie 
' ei quar moi faites voie bone gent honoreie " 
si verrat la chaitive sa dure destineie 
la dolerose perde dont ja n iert conforteie 
cant ele vint al cors si s est desor pahmeie 
tainte comme la cendre et roide et abomeie 
issi l at la dolors et conquise et mueie 
ke li alcant quiderent que fust a fin aleie 
cant ele soi redrece qu ele fut respireie 
si fiert ses poins ensemble a poi ne s est tueie 
' ei alexis beaz fiz cum m aveiz contristeie 
de la vostre presence qui tant nos ert celeie 
por toi n avrai mais joie del tot sui despereie 
beaz fiz " ce dist la mere ' cum ai fait longe atente 
tant an cum m as veue por toi triste et dolente 
en la maison ton pere u ge toi represente 
cant ne nos confortas mut eus dure entente 
deus cum lo pot sofrir nuz hom de ta jovente 
cant veoies ton pere et ta mere dolente 
et ta spose la bele qui par toi soi gaimente 
issi grant crueteit jamais deus ne consente 
si vivoie cent ans vin u quarante u trente 
ne serat mais un jors ke la dolor ne sente 
car ice moi confunt et ocit et tormente 
ke tant jor t ai doneit et vie et vestimente 
cum a altre frairin qui por deu soi presente 
k ainc ne pou parcivoir ke fuisse ta parente 
deus ja morrai de dol et li curs me cravente 
cant cil ne moi conforte qui sor tot m atalente " 
ei fiz " ce dist la mere ' cum lo poois sofrir 
ke cascun jor veoies tant plor et tant sospir 
de ton pere et de moi qui t aviemes norrir 
et tes serjanz demaines toi laissoies laidir 
et dire lor reproches et sor ton chief ferir 
mut par ert fors li cuers qui l pooit sortenir 
cant tu ne toi volois a ton pere gehir 
et deus por ke sofroies si mon sens esmarir 
et mon cuer avogleir cant ne l pooi chiesir 
ke ce fust alexis mes fiz dont tant m air 
iceste recordance ne moi puet pas falir 
dolerose de toi troske moi fras morir " 
tant fort baiset lo cors u ke lo puet sentir 
la chiere angelical ke tant voit resplendir 
et embracet la biere la u lo voit gesir 
a pou ke ne soi tuet c um ne l en puet partir 
' ohi tot nostre amis qui nos soliez servir 
de mon fil conforteir chastiier et blandir 
z astoit vostre esperance qu il deust revenir 
a mes olz lo voi lasse mais ne moi vult oir 
ne parleir a sa mere conforteir ne joir 
car ploreiz tote gent qui nos veeiz perir 
en si grant desperance la nostre honor vertir 
quant je mon fil voi mort n ai soing de moi garir 
tote sui despereie ne sai mais u fuir 
toz jors serai em plor trosk al tens de morir " 
eh vos parmi la presse la pucele acorant 
k ert espose al saint homme et ratendut l at tant 
vestue de noirs dras qui bien funt conissant 
la vevee de li et la dolor pesant 
quant ele vint illuec u lo cors voit gisant 
a ambes mains l embracet et fait un dol si grant 
a pou nen est estainte sor lo cors en baisant 
ot mut halt plor s escrie et ses mains detordant 
et mainet teil dolor ne seit hom qui l demant 
k ainc ne fist mais iteil ne mere de enfant 
' sire " ce dist sa spose ' cum or sui despereie 
mut ai fait longe atente et dure desevreie 
dolente moi chaitive et veve et esgareie 
je quidoie ancor estre alcun jor conforteie 
mais ce nen iert jor mais teile irt ma destinee 
cant cil ne moi conforte cui je fui esposeie 
de cui je deusse estre a toz jors onoreie 
or puis ja mais bien dire que ma joie est aleie 
car ne serai jor mais de ses olz engardeie 
ne ne serat ma boche a la sue priveie 
hui est la granz dolors en mon cuer renoveie 
ki en tote ma vie ne serat defineie 
amis or est la triste venue a icel jor 
ke trestote ma vie iert turneie en tristor 
a loi de turterele qui escive verdor 
qui n avrat mais pareil cant pert sa prime amur 
deduirai mais ma vie et vivrai a labor 
n escolterai mais cant ne ne porterai flor 
ne ne vestirai purpre ne drap d itei colur 
ne desir mais la glore del secle ne l onor 
a toz jors avrai mais vesteure de plur 
ja d altre companie ne moi doinst deus valur 
toz jors serai mais veve n ai soing d altre sanior " 
tant fort ploroit li poples qui veoit la dolor 
ke cil funt sor lo cors qui l aiment par tenror 
n i veissiez senz larmes un sol grant ne menor 
innocens l apostoiles cant ot tot escolteit 
et li empereor qui mut l ont esgardeit 
en un vaissel mut gent et mut bien aorneit 
ont lo cors al saint homme honestement poseit 
d un blanc samit a or estroit envolepeit 
sor la biere lo lievent par mut grant honesteit 
en la place l en portent droit parmi la citeit 
puis funt nuncier al pople et dire par verteit 
ke il ont lo saint cors del saint homme troveit 
quant oient la parole cil qui tant sunt penét 
de querre lo saint home et vencut et lasseit 
tuit lo cuerent veoir car mut l ont desireit 
mut par fut granz la presse cant il sont asemblét 
nuz hom n aprochet al cors de si grant enferteit 
c aparmain ne l ait dieus et garit et saneit 
asseiz i sunt lo jor avogle ralumeit 
et contrait redreciét ydroppe desemfleit 
li surd i ont oit et li muel parleit 
de maint cors i sunt d ommes li diable jeteit 
tote ont lo jor perdue illuc lor posteeit 
cant li sainz apostoiles connut la digniteit 
archadis et honoris li doi roi coroneit 
del saint homme dont deus at lo mont alumeit 
de pitiet et d amur en ont des olz ploreit 
des mervelhes qu il voient ont dammrideu loeit 
et granz grazes rendues et parfunt adoreit 
quant l apostoiles voit les malades saneir 
et li empereor ki romme ont a gardeir 
contraiz sallir de joie avogles ralumeir 
par la graze al saint home et les muelz parleir 
a lur colz lo leverent se l pristrent a porteir 
par grant humiliteit et par lui honoreir 
pork lor face a deu lor pechiez xxx 
mais tant est grant la presse nulz hom n i put aleir 
ki la veist lo pople de par tot assembleir 
acurre par cez rues et al cors aresteir 
et la biere baisier ki tant i puet presseir 
qu il i puet aprochier ne a lui adeseir 
del desier poust grant mervelles ensgardeir 
quat l empereor voient si grant pople ajosteir 
et a la gent menue si grant presse meneir 
son tresorier demandet doniers a apresteir 
et argent et monoie et besanz d ultre meir 
par la rue lur fait derrier lor dos jeteir 
par ce soi quide issi del pople delivreir 
mais riens ne li esploite nuz n i vult returner 
mult par fut granz la presse et li bruiz de la gent 
om lor fait par cez places espandre or e arget 
por la presse partir mais ne lor valt nient 
car tant par sunt trestot vers lo cors si entent 
ne proisset nule rien trestot l or d orient 
cil soi tient mut a riche qui a sa main lo sent 
ne qui puet a sa boche tochier son vestiment 
a mervilhos traval a paine et a torment 
parvinrent al mostier la u li cuers lor tent 
del cors saint boniface u gisent soi parent 
lo valdront sevelir se deus le lor consent 
cant ont poseit lo cors del saint homme el mostir 
a grant paine funt traire lo pople un poi arier 
les clers aleir avant et al cors aprochier 
les exekes commande li pape a comencier 
cantent psalmes lezons por deu a gratiier 
vers et lezons et preces et trestot lo psaltier 
ke en set jors toz plains ne funt altre mestier 
donc veissiez lo pople a mut grant deseier 
devant lo cors oreir et la biere baisier 
ses dras terdre a ses olz qui s en puet aaisier 
or at cascuns lascor qu il s en puet satiier 
asseiz i at grant gent cachiét mut al guaitier 
la li mostrat bien deus qu il l avoit forment chier 
az malades saner az contraiz redrecier 
un sepulcre mut riche fistrent aparilhier 
li doi empereor et mut bien entalhier 
de precioses pierres et d or cuit favrigier 
et tot d uevre grizoise subtilment entalhir 
puis i fistrent lo cors del saint homm culchier 
la veissiez lo jor servise mut planier 
tant chandelabre d or et tant bon encensier 
tant croiz et chasses d or qui mut funt a prisier 
lom n i volt pas l encens de la mirre esparnier 
lo jor en i ont ars asseiz plus d un sestier 
quan orent lo saint cors el sepulcre poseit 
de riches dras de soie belement aorneit 
de granz nales d orfroiz onestement bendeit 
et lo sepulcre clos et par tot saeleir 
ne s en erent ancor li rommain tot turneit 
lors lor saut une odors de si grant digniteit 
k onkes nule espece ne nule flors d esteit 
ne nule riens en mont dont lom ait posteeit 
par cel i sunt lo jor maint malade saneit 
quant voient li rommain la donne al creator 
qui tant lor fait de bien et de joie et d amur 
ke paradis lor uevret et fait sentir l odor 
et sanet les malades et jete de langur 
les avogles ralumet les contraiz rent valur 
por lo merite al saint qui conquise at l onor 
tuit en rendent mercit et graze al redemptor 
et adorent del cuer jhesum lo salveor 
ki si lor at meneie en joie lor tristor 
