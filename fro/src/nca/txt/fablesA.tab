

cil ki seiuent de lettrure 
deureient bien mettre cure 
es bons liures e escriz 
e as samples e as diz 
ke li philosophe trouerent 
e escristrent e remembrerent 
par moralite escriueient 
les bons prouerbes qu il oieient 
que cil amender se peussent 
ki lur entente en bien eussent 
ceo firent li ancien pere 
romulus ki fu emperere 
a sun fiz escrit si manda 
e par essample li mustra 
cum il se deust cuntreguater 
que hum ne l pust enginner 
esop escrist a sun mestre 
que bien cunust lui e sun estre 
vnes fables ke ot trouees 
de griu en latin translatees 
merueille en eurent li plusur 
qu il mist sun sen en tel labur 
mes n i a fable de folie 
v il n en ait philosophie 
essamples i sunt apres 
v des cuntes est tut li fes 
a mei ki dei la rime faire 
n auenist nient a retraire 
plusurs paroles que i sunt 
mes nepuruc cil me sumunt 
ki flurs est de cheualerie 
d enseignement de curteisie 
e quant tel hume me ad requise 
ne uoil lesser en nule guise 
que n i mette trauail e peine 
ki que m en tienge pur uileine 
de fere mut pur sa preere 
si comencerai la premere 
des fables ke esopus escrist 
que a sun mestre manda e dist 

del cok cunte ke munta 
sur un femer e si grata 
sulum nature se purchacot 
sa uiande cum il meuz sot 
vne chere gemme troua 
clere la uit si l esgarda 
' jeo quidai " fet il ' purchacer 
ma uiande sur cest femer 
ore ai ici gemme trouee 
ja n iert pur mei honuree 
si un riche hume uus trouast 
bien sai ke de or uus aurnast 
si acreust uostre beaute 
par l or que mut ad grant clarte 
quant ma uolente n ai de tei 
ja nul honur n aueras de mei " 
autresi est de meinte gent 
si tut ueit a lur talent 
cum del cok e de la gemme 
veu l auums de humme e de femme 
bien e honur mut poi prisent 
le pis pernent le meuz despisent 

ci dit del lu e de l aignel 
ki beueient a un clincel 
li lus en la surse beueit 
e li aignels aual esteit 
iriement parla li lus 
que mut esteit cuntrarius 
par maltalent parla a lui 
' tu me fes " dist il ' grant ennui " 
li aignel ad respundu 
' sire de quei dun ne ueiz tu 
tu m as cest ewe si trublee 
n en puis beiure ma saulee 
arere m en irai ceo crei 
cum ieo uienc ca murant de sei " 
li aignelez dunc li respunt 
' sire ia beuez uus amunt 
de uus me uient ceo que ai beu 
quei " fet li lus ' maudiz me tu " 
cil li ad dit ' n en ai uoleir " 
li lus respunt ' ieo en sai le ueir 
cest memes me fist tun pere 
a ceste surse v od lui ere 
ore ad sis meis si cum ieo crei 
que retez uus ceo " fet il ' a mei 
ne fu pas nez dunc si cum ieo quit " 
e ke pur ceo li lus ad dit 
' ja me fez tu ore cuntrere 
e chose que ne deussez fere " 
dunc prist li lus l aignel petit 
as denz l estrangle si l ocit 
issi funt li riche seignur 
li uescunte e li iugeur 
de ceus qu il unt en lur iustise 
faus acheisuns par coueitise 
treouent asez pur eus confundre 
suuent les funt a pleit somundre 
la char lur tolent e la pel 
si cum li lus fist a l aignel 

svlum la lettre des escriz 
vus musterai de une suriz 
que par purchaz e par engin 
aueit message a un mulin 
par essample cunter uus uoil 
que un iur s asist desur le suil 
ses gernunez apparailla 
e de ses piez les pluscha 
deuant lui passa une reine 
si cume auenture la meine 
demanda li en sa reisun 
si ele ert dame de la meisun 
dunt ele se feseit issi mestre 
si li acuntast de sun estre 
la suriz li respunt ' amie 
pieca k en oi la seignurie 
bien est en ma subiectiun 
quant es pertuz tut enuirun 
puis herberger e iur e nuit 
juer e fere mun deduit 
ore remanez anuit od mei 
si l uus musterai par dreite fei 
sur la mole mut a eise 
n i auerez rien que uus despleise 
asez auerez ferine e greins 
del ble que remeint as uileins " 
la reine uient par sa priere 
amdeus s asient sur la piere 
mut trouerent a manger 
sanz cuntredit e sanz danger 
la suriz par amur demande 
a la reine de sa uiande 
que il en semble uerite l en die 
' n en mentirai " fet ele ' mie 
mut par esteit bien apparaillé 
si en ewe eust esté muillé 
enmi cel pre en un wascel 
fussums ore que mut est bel 
la est la meie mansiun 
bele amie kar i alum 
tant i auerez ioie e deduit 
james n auriez talent ceo quit 
de repeirer a cest mulin " 
tant li premet par sun engin 
e la blandist par sa parole 
que la crei si fist ke fole 
ensemble od li s en est alee 
le prez fu plein de rusee 
la suriz fu issi muillee 
que ele quida bien estre nee 
arere uoleit returner 
kar ne poeit auant aler 
mes la reine l ad apelee 
que a force l en ad amenee 
tant par amur tant par preere 
tant qu il uienent a une riuere 
dunc ne pot la suriz auant 
a la reine dist en plurant 
' ci ne puis ieo pas passer 
kar ieo ne soi unkes noer 
pren " fet la reine ' cest filet 
si l liez ferm a tun garet 
e ieo l atacherai al mien 
la riuere passum bien 
la suriz s est del fil liee 
a la reine s est atachee 
el gue se mettent si s en uunt 
quant eles uindrent al parfunt 
si la uolt la reine neier 
od li cumence a plunger 
la suriz pipe en aut e crie 
que quida tut estre perie 
vn escufle i uient roant 
vit la suriz ki ueit pipant 
les eles clot aual descent 
li e la reine ensemble prent 
amdui furent al fil pendant 
la reine fu corsu e grant 
li escufles par cuueitise 
la suriz lait la reine ad prise 
mangié l ad e deuoree 
e la suriz fu deliueree 
si est des ueiziez feluns 
ja n auerunt si bons cumpainuns 
tant facent a eus grant honur 
si rien lur deit custer del lur 
que durement ne seient liez 
si par eus seient enginniez 
mes il rauient asez souent 
que de memes le turment 
que as autres quident purchacer 
auient lur cors apperiller 

ci cunte de un chien menteur 
de male guisches e tricheur 
que une berbiz enpleida 
deuant iustise la mena 
si li ad un pain demandé 
qu il li aueit ceo dit apresté 
la berbiz tut le renea 
e dit que nul ne li apresta 
li iuges al chien demanda 
si nul testimoine en a 
il li respunt qu il en ad deus 
ceo est li scufles e li lus 
cil furent auant amené 
par serment unt afermé 
que ceo fu ueirs que li chiens dist 
sauez pur quei chescun le fist 
qu il en atendeient partie 
si la berbiz perdist la uie 
li iugere dunc demanda 
a la berbiz qu il apela 
pur quei il ot le pain neié 
que li chiens li aueit baillé 
menti en ot pur poi de pris 
ore li rendist einz qu il fust pis 
la cheitiue n ot dunt rendre 
dunc li couient sa leine uendre 
yuern esteit de freit fu morte 
li chiens i uient sa leine en porte 
e li escufles d autre part 
e puis li lus trop est li tart 
que la chars fust entre eus destreité 
kar de uiande eurent suffreité 
ne la berbiz plus ne uesqui 
sis sires del tut la perdi 
par ceste essample nus ueut mustrer 
e de meint hume le pris pruuer 
ki par mentir e par tricher 
funt les poures suuent pleider 
faus tesmoines souent traient 
de l aueir as poures les apaient 
ne lur chaut que li las deuienge 
mes que chescun sa part tienge 

par une feiz ceo nus recunt 
passot un chien desur un punt 
vn furmage en sa buche tient 
quant enmi le puncel uient 
en l ewe uit l umbre del furmage 
purpensa sei en sun curage 
que aueir les uoleit amduis 
ileoc fu il trop coueitus 
en l ewe saut la buche oueri 
e li furmages li chei 
e umbre uit e umbre fu 
e sun furmage aueit perdu 
pur ceo se deiuent chastier 
cil ki trop sulent coueiter 
ki plus coueite que sun dreit 
par sei memes se recreit 
kar ceo qu il ad pert souent 
e de autrui n a il nent 

par essample fet ci entendre 
que li soleil uolt femme prendre 
a tute creature le dist 
e que chescun se purueist 
les creatures s asemblerent 
a la destinee en alerent 
si li mustrerent del soleil 
que de femme prendre quert cunseil 
la destinee lur cumande 
que ueir li dient de la demande 
e ceo que auis lur en esteit 
cele parla ke meuz saueit 
' quant le soleil " fet il ' est hauz 
el tens d este est il si chauz 
qu il ne lest rien fructifier 
tere e herbe fet sechier 
e s il ad esforcement 
e cumpaine a sun talent 
nule riens ne l purra suffrir 
desuz li uiure ne garir " 
la destinee respundi 
' veir auez " dit ' leissum le issi " 
cum il ad esté grant tens a 
kar ia par mei ne l forcera 
issi chastie les plusurs 
qui sur eus unt les maus segnurs 
que pas ne s deiuent esforcier 
n a plus fort de eus acumpainer 
par lur sen ne par lur aueir 
mes desturber a lur poeir 
cum plus est fort pis lur fet 
tuz iurs lur est en mal aguet 

issi auint que un lus runga 
vn os que al col li uola 
e quant el col li fu entrez 
mut durement en fu greuez 
tutes les bestes asembla 
e les oiseus a sei manda 
puis ad fet a tuz demander 
si nul se seit mediciner 
entre eus en unt lur cunseil pris 
chescun en dist le suen auis 
fors la grue ceo dient bien 
n i ad nul de eus que en sache rien 
le col ad lung e le bek gros 
ele en purreit bien entreire l os 
li lus li pramist grant loer 
pur ceo ke lui uousist aider 
la grue lance le bek auant 
dedenz la gule al malfesant 
l os en ad treit puis li requist 
que se pramesse li rendist 
li lus li dist par maltalent 
e aferma par serement 
que li semblot e uerite fu 
que bon luer aueit eu 
quant sa teste en sa buche mist 
qu il ne l estrangla e oscist 
' tu es " fet il ' fole pruuee 
quant de mei es uiue eschapee 
que tu requers autre luer 
que de ta char ai grant desirer 
mei ki sui lus tieng ieo pur fol 
que od mes denz ne trenchai tun col " 
autresi est del mal seignur 
si poures hum li fet honur 
e puis demant sun guerdun 
ja n en auera si mau gre nun 
pur ceo qu il seit en sa baillie 
mercier li dit de sa uie 

de une lisse uoil ore cunter 
que preste esteit de chaeler 
mes ne sot u estre peust 
ne v ses chaels auer deust 
a un autre lisse requist 
que en sun ostelet la suffrist 
tant ke ele eust chaelé 
mut l en sauereit ceo dist bon gre 
tant l ad requise e preié 
que cele od lui l ad herbergé 
puis quant ele ot eu chaels 
e espeldriz furent e bels 
cele a ki l ostel esteit 
par eus souent damage aueit 
de sa meisun les ruue eissir 
ne s ueut mes plus cunsentir 
l autre se prist a dementer 
e dit que ele ne seit u aler 
yuer esteit pur la freidur 
murrat la fors a grant dolur 
dunc li requist par charite 
que ele l erberge desque a l este 
cele ot de li mut grant pite 
si li ad issi otrié 
quant le bel tens uit reuenir 
dunc les en ruue fors eissir 
l autre comence a iurer 
si iames l en oeit parler 
que si chael le detrareient 
e ors a l us la butereient 
la force ert lur e la uigur 
fors l en unt mise a deshonur 
ceste essample purrez saueir 
e par meint prudume ueeir 
que par bunte de sun curage 
est dechacié de heritage 
ki felun humme od lui acuilt 
ne s en part mie quant il le ueut 

ci dit de une suriz uilaine 
que a une uile pruceine 
voleit aler pur deporter 
parmi un bois l estut passer 
dedenz le bois li anuita 
vne hulette ileoc troua 
que une suriz de bois ot fete 
sa uiande i ot atrete 
la suriz de uile demande 
si ele ot iluec point de uiande 
cele respunt ' ieo en ai asez 
venez auant e si l ueez 
si plus eussez cumpainie " 
si en seriez uus bien seruie 
quant ele ot piece iluec esté 
a sa cumpaine ad parlé 
dist que od li est sun estre mauueis 
e que ele ne uolt demurer meis 
od li uienge si auera 
riches sales ke li durra 
beles despenses beaus celers 
e bons beiures e bons mangers 
cele la crei od li s en ua 
en riches sales la mena 
si li ad mustré ses solers 
ses despenses ses celers 
plente de farine e de miel 
cele quit bien estre el ciel 
mes ore uiendrent li buteler 
que entrer durent el celer 
si tost cum il ourirent l us 
la suriz s en fuit es pertus 
la boscage fu esbaie 
que lur estre ne saueit mie 
quant cil eissirent del celer 
les suriz reuindrent manger 
cele fu murne e en dolur 
ki ot eu de mort pour 
sa cumpaine la regarda 
par grant ducur li demanda 
' quel semblant fet ma duce amie 
jeo sui " fet ele ' maubaillie 
pur la pour que ieo ai eue 
mut me repent que te ai crue 
tu me cuntoues tut tun bien 
mes de tun mal ne deistes rien 
ore as tu pour de la gent 
de chaz de oiseus tut ensement 
e des engins que hum fet pur tei 
meuz amereie al bois par mei 
a seurte e sanz destresce 
que en tes solers od tristesce " 
ceste fable dit pur respit 
chescun aimt meuz le suen petit 
que il ad en pes e sanz dutance 
que autri richesce od mesestance 

d un gupil cunt la manere 
que ert eissuz de sa tesniere 
od ses enfanz deuant iua 
vn egles uient l un en porta 
li gupilz uet apres criant 
qu il li rendist sun enfant 
mes il ne l uolt mie escuter 
si l en cuuient a returner 
vn tisun prist de feu ardant 
e secche buche uet cuillant 
entur le chesne le meteit 
v li aigles sun ni aueit 
li egles uit le fu espris 
al gupil prie e dit ' amis 
estein le feu pren tun chael 
ja serunt ars tut mi oisel " 
par ceste essample entendum nus 
que si est del riche orguillus 
ja del poure n auera merci 
pur sa pleinte ne pur sun cri 
mes si cil se pust dunc uenger 
si l uerreit l um tost suppleer 

iadis esteit custume e leis 
que li leuns deust estre reis 
sur tutes bestes ki sunt 
e ke conuersent en cest munt 
del bugle ot fet sun senescal 
que pruz le tient e leal 
al lu bailla sa prouoste 
tut treis sunt en bois alé 
vn cerf treuent si l chacerent 
quant pris l eurent si l escorcerent 
li lus al bugle demanda 
coment le cerf departira 
' ceo est " fet il ' en mun seignur 
que nus deuum porter honur " 
li leuns ad dit e iuré 
que tut ert suen pur uerité 
la primere part auereit 
pur ceo que reis ert e dreiz esteit 


l autre partie auera ceo dist 
raisun esteit kar il l ocist 
e ki la quarte part prendreit 
ses enemis morteus serreit 
dunc n i osa nul atucher 
tut lur estut le cerf lesser 
vn autre fez ot li leuns 
en bois od lui plus cumpainuns 
la cheure e la berbiz i fu 
vn cerf unt pris e retenu 
en quatre part le uoleient partir 
li leuns dist ' ieo le uoil saisir 
la greinur part deit estre meie 
kar ieo sui reis la curt l otreie 


le surplus ai si diuisee 
que nul ne l auera sanz mellee " 
tuit li cumpainun quant l oirent 
tut li laisserent si fuirent 
autresi est ne dutez mie 
si poures hum prent cumpainie 
a plus fort hume qu il ne seit 
ja del guain n auera espleit 
li riches uolt auer l onur 
v li poures perdra s amur 
e si nul guain deiuent partir 
li riches uout tut retenir 

ci dit que uns egles uient uolant 
juste la mer peissun querant 
vne welke truua entiere 
mes ne sot en quel manere 
peust la scale depescer 
quant a sun ni uolt repeirer 
vne corneille l en encuntra 
si dit que bien li enseignera 
cum la scale purra ouerir 
si ele al peissun pust partir 
puis li roua a munt uoler 
tant haut cum plus purreit munter 
quant il sera munté la sus 
si lest la welke cheir ius 
sur dure tere v sur rocher 
si la purra bien depescer 
li egles ad mut grant desirer 
de la welke qu il tient manger 
haut la porte cheir la leit 
la corneille fu en agueit 
auant ala del bek feri 
si que la scale un poi oueri 
le peissunnet dedenz manga 
l escale lest si s en ala 
einz que li egles i fust uenuz 
ne qu il se fust aparceuz 
le pertuset ot fet petit 
que li egles pas ne l uit 
par ceste fable del peissun 
nus mustre essample del felun 
que par agueit e par engin 
mescunseille sun bon ueisin 
tele chose li cunseille a fere 
dunt cil ne peot a nul chief trere 
e quant il unkes sunt meuz asemble 
par traisun li tout e emble 
l aueir que cil ad purchacié 
par grant trauail e guainié 

issi auient e bien pot estre 
que par deuant une fenestre 
que en une despense fu 
vola un corf si ad ueu 
furmages que dedenz esteient 
e desure une cleie giseient 
vn en ad pris od tut s en ua 
vn gupil uient qui l encuntra 
del furmage ot grant desirer 
qu il en peust sa part manger 
par engin uodra essaier 
si le corp purra enginner 
' a deu sire " fet li gupilz 
' tant par est cist oisel gentilz 
el mund n en ad tel oisel 
vnc de mes oilz ne ui si bel 
fust teus ses chanz cum est ses cors 
il uaudreit meuz que nul fin ors " 
li corps se oi si bien loer 
que en tut le mund n ot sun per 
purpensé s est qu il chantera 
ja pur chanter los ne perdra 
le bek oueri si chanta 
e li furmages li eschapa 
a la tere l estut cheir 
e li gupil le uet seisir 
puis n ot il cure de sun chant 
del furmage ot sun talant 
ceo est essample des orguillus 
ki de grant pris sunt desirus 
par losenger par mentir 
les puet hum bien a gre seruir 
le lur despendent folement 
pur faus losenge de la gent 

de un leun cunte li escriz 
ki fu defreiz e enueilliz 
malades iut mut lungement 
del releuer n i ot nent 
tutes les bestes s asemblerent 
pur lui ueer a curt alerent 
li plusur sunt pur lui dolent 
e as esquanz n i chaut nent 
e teus i a i uunt pur dun 
a la deuise del leun 
e sauer uoleient li plusur 
si en lui ad mes nul retur 
li bues de ses cornes l a bututé 
e li asnes que pas ne l dute 
od le pie le fiert sur le piz 
de l autre part uient li gupilz 
as dens le mort par les oreilles 
dit li leuns ' ieo uei merueilles 
bien me souient que en mun ee 
quant iefnes fu e en sancte 
que autres bestes me dutouent 
cume seignur e honurouent 
quant i ere liez haitiez esteient 
quant ere irez mut se cremeient 
ore me ueient afieblié 
defulé me unt e auilé 
mut me semble greinur uilte 
de ces ki furent mi priue 
a ki ieo fis honur e bien 
ki n en remembrent nule rien 
que des autres que ieo mesfis 
li nun puissant ad poi amis " 
par memes ceste reisun 
pernum essample del leun 
ki que unc chiece en nun poeir 
si piert sa force e sun saueir 
mut le tienent en grant uilte 
ni s les plusurs qui l unt amé 

d un riche hume cunte li escrit 
que aueit un chenet petit 
suuente feiz a lui iua 
e un sun asnes l esguarda 
en sun curage entendi bien 
que tuit l autre aiment le chien 
pur le seignur qui l cherisseit 
e ki od lui se deduieit 
suz sun mantel le fist muscier 
si l fist les autres surabaier 
mut s est li asnes purpensez 
que meuz del chien uaut asez 
e de bunte e de grandur 
meuz sauereit a sun seignur 
juer que li chenez petiz 
e meuz sereit oi ses criz 
meuz sauereit il sur li saillir 
meuz le sauereit des piez ferir 
pur fol se tient que a lui ne ueit 
ne que od sa uoiz ne crie e breit 
cum fet li chiens sur le seignur 
issi auient ke par un iur 
se alot li sires deduiant 
e od le chenet ua iuant 
ne pot li asnes plus suffrir 
vers le seignur prist a uenir 
sur lui cumenca a rechaner 
que tut le fet espoenter 
des piez le fiert sur lui sailli 
si que a la tere l abati 
pur un petit ne l a creué 
si li sires n en eust crié 
' haro haro aidez mei " 
si humme i saillent a desrei 
chescun od mace v od bastun 
l asne fierent tut enuirun 
a grant martire e a dolur 
porent rescure lur seignur 
desique l asne unt tant batu 
qu il le leissent tut estendu 
a grant peine uient a sa stable 
sauer poum par ceste fable 
la manere de ceste gent 
mut l en peot ueer souent 
que tant se ueulent eshaucer 
e en tel liu aparagier 
que ne auient pas a lur corsage 
ensurketut a lur parage 
a meint en est si auenu 
cum a l asne ki fu batu 

de un leun dit ki se dormeit 
en un boscage v il esteit 
entur lui se uunt deduiant 
li suriz petiz en iuant 
l une curut ne s en garda 
sur le leun si l esueilla 
li leun fu mut curucez 
la suriz prist tant fu irez 
de li uoleit fere iustise 
ele escundist que en nule guise 
a escient ne l aueit feit 
e li leuns a tant le leit 
petit d onur ceo dit auereit 
de li s il la ocieit 
gueres de tens ne demurra 
que un humme ceo dit apparailla 
vne fosse cauee dedenz 
la nuit fu pris li leun dedeinz 
grant pour a ke hum ne l ocie 
dedenz la fosse breit e crie 
la suriz uient al cri tut dreit 
mes ne saueit ki ceo esteit 
que ia el bois aueit esueillé 
quant ele le uit si enginné 
demanda li qu il ad la quis 
cil respunt qu il esteit pris 
ocis sereit a grant dolur 
dit la suriz ' n eiez pour 
ore uus rendrai le guerdun 
que a mei feistes le pardun 
quant od mes piez vus oi merché 
gratez la tere de uostre pe 
tant que afermer vus i pussez 
e puis a munt bien saudrez 
que si pussez ca hors eissir 
e ieo ferai od mei uenir 
autres suriz pur mei aider 
as cordes que ci sunt detrencher 
e as resels ki sunt tenduz 
ne serez mie si retenuz " 
l enseignement a la suriz 
fist li leuns qu il fu gariz 
de la fosse est eschapez 
la li ualut humilitez 
par ceste essample nus assume 
que essample prengent li riche hume 
ki sur les poures unt grant poer 
s il lur mesfunt par nun sauer 
qu il en eient bone merci 
auenir peot tut autresi 
que cil li auera grant mester 
e meuz li sauera cunseiller 
a sun busuin s il est suppris 
que li meudres de ses amis 

par ueil essample en escrit trois 
quant hume sema primes linois 
e uolst de lin le pru aueir 
l arunde fu de grant saueir 
bien se aparceut ke par le lin 
sereient oiseus mis a lur fin 
del lin pot hum la reiz lacier 
dunt hum les pot tuz damager 
tuz les oiseus fist asembler 
si lur uoleit cunseil duner 
qu il alassent le lin manger 
que il ne peust fructifier 
li plusur ne l uodrent fere 
al seignur alerent retrere 
le cunseil lur aueit doné 
quant l arundel l ot escuté 
cum il l aueient encusee 
de ses parenz fist asemblee 
od les meillurs de sa lignee 
si s est al uilein appeisee 
en sa meisun suffri sun ni 
la furent si oisel nurri 
ele duna a sun lin peis 
ja par nul de eus ne l perdra meis 
cil fist del lin engins plusurs 
dunc prist oisels granz e menurs 
n eussent pas del mal eu 
s il eussent dunc cunseil creu 
ceste semblance est asez ueire 
quant fous ne ueut le sage creire 
ki bon cunseil li seit duner 
e de sun mal le uolt oster 
si damage l en deit uenir 
dunc est trop tart del repentir 

iadis auient que en un estanc 
entur les riues e el fanc 
ot de reines granz cumpainies 
que de lung tens i sunt nurries 
la desdeignerent a rester 
a la tere uodreient aler 
a lur destinee crierent 
suuente feiz li demanderent 
que rei lur deust enueier 
kar d autre rien ne eurent mester 
quant meinte feiz eurent prié 
la destinee ad enueié 
enmi cel ewe un trunc dur 
dunt eles eurent grant pour 
cele que pres del trunc estut 
e uit ke pas ne se remut 
ses cumpaines ad rapelees 
si sunt ensemble al trunc alees 
primes le saluent cume rei 
e chescune li pramet fei 
tutes le tienent pur seignur 
si li portent grant honur 
mes quant le trunc ne se remut 
celes uirent que en pes estut 
enmi cel ewe iut en pes 
sur li munterent tut a un fes 
lur uileinie sur li firent 
el funz de l ewe l abatirent 
a la destinee reuunt 
rei demandent kar nul ne unt 
mauueis fu cil qu il lur duna 
la destinee lur enueia 
vne coluure grande e fort 
que tuz les deuore e treit a mort 
tutes furent en grant turment 
dunc crierent plus egrement 
a la destinee merci 
que lur ostast cel enemi 
la destinee lur respundi 
' nenil nenil ieo uus suffri 
tuz uoz uolentez a feire 
seignur eustes deboneire 
vileinement le hunisistes 
tel l aiez cum le quesistes " 
issi auient plusurs le funt 
de bon seignur quant il l unt 
tuz iurs le ueulent defuler 
ne li seiuent honur garder 
s il ne s tient aukes en destreit 
ne frunt pur lui tort ne dreit 
a tel se pernent qui s destruit 
de lur aueir meine sun bruit 
lores regretent lur bon seignur 
a ki il firent la deshonur 

colums demanderent seignur 
a rei choisirent un ostur 
pur ceo que meins mal lur fesist 
e uers autres les guarantist 
mes quant il ot la seignurie 
e tuz furent en sa baillie 
n i ot un sul ki l aprismast 
qu il ne ocesist e deuorast 
pur ceo parla un des colums 
si apela ses cumpainuns 
' grant folie " fet il ' fesimes 
quant l ostur a rei choisimes 
que nus ocist de iur en iur 
meuz nus fust que sanz seignur 
fuissums tut tens que auer cestui 
einz nus guardum bien de lui 
ne dutum fors sun aguait 
puis que l umes a nus atrait 
a il tut fet apertement 
ceo qu il fist einz celeiement " 
cest essample dit as plusurs 
que choisissent les maus seignurs 
de grant folie s entremet 
ki en subiectiun se met 
a cruel hume u a felun 
il n en auera si hunte nun 

de un larun cunte ki ala 
berbiz embler qu il espia 
dedenz la faude a un uilein 
ensemble od lui porta un pein 
al chien uoleit le pain bailler 
que la faude deueit guaiter 
li chiens li dit ' amis pur quei 
prendrai ieo cest pain de tei 
jeo ne l te puis reguerduner 
ne a tun eos le pain guarder " 
li lere dist ' ieo n en quer rien 
mangez le pein e si l retien 
li chiens respunt ' n en uoil nient 
jeo sai tres bien a escient 
que ma buche ueus estuper 
que ieo ne puisse mot suner 
si emblerez noz berbiz 
quant li berkers est endormiz 
trahi auereie mun seignur 
que m ad nurri desque a cest iur 
malement auereit enpleié 
qu il m ad nurri e afeité 
si par ma garde auereit perdu 
ceo dunt il m ad lung tens peu 
e tu memes m en harreies 
e pur treitre me tendreies 
ne uoil tun pain issi guainer " 
e dunc comencet abaier 
par essample nus mustre ci 
chescun franc hume face einsi 
si nuls l en ueut doner luer 
ne par pramesse losenger 
que sun seignur deiue trair 
ne l ueile mie cunsentir 
atendre en deit cel guerdun 
cum le chien fist del larun 

iadis auient que un lus erra 
par un chemin si encuntra 
vne troie que preinz esteit 
vers li ala a grant espleit 
e dist que pes li uot duner 
ore se hastast de purceler 
kar ses purceus uoleit aueir 
cele respunt par grant saueir 
' sire cument me hastereie 
tant cum si pres de mei vus ueie 
ne me puis pas deliuerer 
tel hunte ai de vus esgarder 
ne sauez mie que ceo munte 
tutes femeles unt grant hunte 
si mains madles les deit tucher 
a tel busuin ne aprismer " 
idunc s en ua li lus mucier 
ki les purcels uoleit manger 
e la troie s en est alee 
que par engin s est deliuree 
ceste essample deiuent oir 
tutes femmes e retenir 
que pur sulement mentir 
ne laissent lur enfanz perir 

ci dit que lieures s asemblerent 
a parlement si esgarderent 
que en autre tere s en ireient 
hors de la graue u il esteient 
kar trop furent en dolur 
de humes de chiens eurent pour 
si ne l uoleient mes suffrir 
pur ceo s en ueulent fors eissir 
li sage lieure lur diseient 
que folie ert ceo que quereient 
a eissir de lur cunissance 
v furent nurri des enfance 
li autre ne l en uodrent creire 
tuz ensemble tiendrent lur eire 
a une mare en sunt uenu 
gardent el tai si unt ueu 
v reines erent asemblees 
del pour de eus sunt esfrees 
dedenz l ewe se uunt plunger 
desque ueient aprismer 
vns lieures les ad rapelez 
' seignurs " fet il ' kar esgardez 
par les reines que nus ueums 
que pour unt nus purpensums 
que nus alum querant folie 
que nostre graue auum guerpie 
pur estre aillurs asseurez 
james tere ne trouerez 
v l um ne dute aucune rien 
ralum nus en si ferum bien " 
a tant li lieure returnerent 
en lur cuntree s en alerent 
pur ceo se deiuent purpenser 
cil ki se ueulent remuer 
e lur ancien liu guerpir 
que lur en put apres uenir 
james regne ne trouerunt 
ne en cele tere ne uendrunt 
que tut tens seient sanz pour 
v sanz trauail v sanz dolur 

de un liun cunte que assembla 
tutes les bestes e manda 
ki aloent sur quatre piez 
e li egles ad purchaciez 
tuz les oisels que eles unt 
e que uolent en l eir la munt 
bataille deiuent od li tenir 
quant ensemble durent uenir 
la chalue suriz les uit 
en sun queor ad pensé e dit 
que mut redutout cel afaire 
ne sot as quels se dut traire 
od ceus uolt estre que ueinterunt 
e ki la greinur force auerunt 
sur un haut fust s en est muntee 
pur esgarder cele assemblee 
ceo li fu uis sun escient 
que li liuns aueit plus gent 
e qu il ert de greinur iustise 
od les autres suriz s est mise 
li egles fu a munt uolez 
od les oiseus qu il ot mandez 
tant en i ot tant en uiendrent 
que les bestes pur fous se tiendrent 
quant le chaue suriz les ueit 
mut li pesa que od eus n esteit 
des bestes est dunc departie 
ses piez musca si fist folie 
mes quant les eles entreouri 
par deuant tuz les descouri 
dunc est sa felunie ouerte 
e sa traisuns tut descuuerte 
desi as bestes la huerent 
a lur criere se clamerent 
de la chalue suriz se pleignent 
mut la hunissent e blasteignent 
e mustrent li sa felunie 
e cum ele ad sa fei mentie 
lur criere lur ad iuré 
que ele en fra lur uolente 
e que mut bien les uengera 
puis la maudist e si ura 
que iames en liu ne uenist 
que oisels ne beste la ueist 
tute la char li ad tolue 
ja puis ne seit de iur ueue 
apres la ruua issi hunir 
sa plume oster lui descourir 
autresi est del traitur 
que meseire uers sun seignur 
a ki il deit honur porter 
e leaute e fei garder 
si sis sires ad de li mestier 
as autres se ueut dunc aiuster 
a sun busuin li ueut faillir 
e od autres se ueut tenir 
si sis sires uient el desus 
ne peot lesser sun mauueis us 
dunc uodrit a lui returner 
de tutes pars ueut meserrer 


si honur en pert e sun aueir 
e repruuer en unt si heir 
a tuz iurs en est si huniz 
cum fu dunc la chalue suriz 
que ne deit mes par iur uoler 
ne il ne deit en curt parler 

issi auient que un cerf beueit 
a une ewe kar sei aueit 
guarda dedenz ses cornes uit 
a sei memes ad dunc dit 
que nule beste le cuntreualeit 
ne si beles cornes n aueit 
tant entendi a sei loer 
e a ses cornes esgarder 
qu il uit chiens uenir curant 
e lur mestre apres cornant 
apres lui uienent si l quereient 
pur ceo que prendre le uoleient 
el bois se met tut esmaiét 
par ses cornes est atachiét 
en un buissun est retenuz 
dunc sunt li chien a lui uenuz 
quant il les uit si aprismer 
si se cumence a desreiner 
' veirs est " fet il ' que uileins dit 
par essample e par respit 
li plusur ueulent ceo loer 
qu il deureient suuent blamer 
e blamer ceo qu il deureient 
forment loer s il saueient " 

d un humme cunte li escriz 
que mort esteit e enfuiz 
sa femme demeine grant dolur 
sur sa tumbe e nuit e iur 
pres de ileoc aueit un larun 
que ert despendu pur mesprisun 
vn cheualer le despendi 
sunt parent ert si l enfui 
par la cuntree fu crié 
que le larun aueit osté 
sun iugement memes aureit 
s il ert ateint pendu sereit 
dunc ne sot cunseil trouer 
cum il se puisse deliuerer 
kar sceu ert de mute gent 
qu il le teneit pur sun parent 
al cimiterie uet tut dreit 
v la prode femme esteit 
que sun seignur ot tant pluré 
cuintement ad a li parlé 
dit li que ele se cunfortast 
mut sereit lez se ele l amast 
la prode femme l esgarda 
grant ioie fist si li otria 
que ele fera sa uolente 
li cheualer li ad cunté 
que mut li ert mesauenu 
del larun qu il ot despendu 
si ele ne li seit cunseil doner 
hors del pais l estut aler 
la prode femme li respundi 
' desfuium mun barun d ici 
puis si l pendum la v cil fu 
si n ert iames aparceu 
deliuerer deit hum par le mort 
le uif dunt lem ad cunfort " 
par iceste signefiance 
peot hum entendre queil creance 
deiuent aueir li morz es uifs 
tant est li mund faus e iolifs 

un lu e vn chien s encuntrerent 
parmi un bois v il alerent 
li lus ad le chien esgardé 
e puis si l ad areisuné 
' frere " fet il ' mut estes beaus 
e mut est luisant tis peaus " 
li chiens respunt ' ceo est ueritez 
jeo manguz bien si ai asez 
e suef gis puis tut le iur 
deuant les piez mun seignur 
puis chescun iur runger les os 
dunt ieo me faz gras e gros 
si uus uolez od mei uenir 
e uus li uoliez obeir 
si cum ieo faz asez auerez 
plus uiande que ne uodrez 
si ferai ueirs " li lus respunt 
dunc s acumpainent si s en uunt 
einz que a uile feussent uenu 
garda li lus si ad ueu 
cum le chien porta sun coler 
sa chaene le uit trainer 
' frere " fet il ' merueilles uei 
entur tun col mes ne sai quei " 
li chiens respunt ' c est ma chaene 
dunt humme me lie la semaine 
kar suuente feiz mordereie 
a plusurs riens mesfereie 
que mes sires ueut garantir 
si me fet lier e retenir 
la nuit uois entur la meisun 
que n i aprisment li larun 
quei " fet li lus ' est il issi 
que aler ne poez fors par li 
tu remeindras ieo m en irai 
ja chaene ne choiserai 
meuz uoil estre lus a deliure 
que encheiné richement uiure 
quant uncore puis estre a chois 
va a la uile ieo uois al bois " 
par la chaene est departie 
lur amur e lur cumpainie 

de un humme uoil ci cunter 
e par essample remembrer 
de ses meins cunte e de ses piez 
e de sun chief k ert iriez 
vers sun uentre qu il porta 
pur lur guaainz qu il gasta 
dunc ne uolstrent mes trauailler 
li tolirent li manger 
mes quant li uentres ieuna 
hastiuement afeblia 
meins e piez qu il ne poeient 
si trauailler cum il suleient 
quant grant feblete sentirent 
manger e beiure al uentre offrirent 
mes trop l eurent fet iuner 
si qu il ne poeit rien guster 
li uentres reuerti a nient 
e meins e piez tut ensement 
par ceste essample peot hum ueer 
e chescun franc humme le deit sauer 
nul ne peot auer honur 
ki hunte fet a sun seignur 
ne li sire tut ensement 
pur qu il uoille hunir sa gent 
si l un a l autre est failliz 
ambur en erent maubailliz 

de un singe dit que demanda 
a un gupil qu il encuntra 
de sa kue li prestast 
si lui plust v en dunast 
auis li fu que trop le ot grant 
e tuz sunt sanz kue si enfant 
li gupil demande quei ceo deit 
que sa cue li requereit 
le singes dist ' ceo m est auis 
ne uus en ert nient de pis 
si m en uoliez un poi duner 
que ele uus nuist pur tost aler " 
dist le gupil ' ne uus en chaut 
ceste requeste poi uus uaut 
ja de me cue que est granz 
ne aleueres uoz enfanz 
n en autre regned n entre gent 
jeo uus di bien apertement 
mes que ele fust de tel afaire 
que ieo ne la puisse a mei traire " 
ceste essample pur ceo uus di 
de l aueir humme est autresi 
si il ad plus ke li n estut 
ne uolt suffrir kar il ne peot 
qu altre en ait eisse ne honur 
meuz le uolt perdre de iur en iur 

d vn leon dit que uolt aler 
en autre tere conuerser 
tutes les bestes assembla 
e tut sun estre li mustra 
e qu il deussent rei choisir 
kar ne quidot mes reuenir 
n i ot beste ke li ne preiast 
que un autre leun lur baillast 
il lur respunt qu il ne l a 
ne nurri nul kar il ne osa 
de eus memes deiuent garder 
ki meuz les puisse guuerner 
dunc aueient le lu choisi 
kar il n i ot nul si hardi 
que osast prendre si lui nun 
tant le tienent a felun 
e a plusurs aueit premis 
que mut les amereit tut dis 
al liun uunt si li unt dit 
qu il aueient le lu eslit 
il lur respunt n en dutent mie 
que cuinte beste unt choisie 
prest e ignel e enpernant 
si de curage e de talant 
esteit si francs cum il deuereit 
mes de une chose se cremeit 
qu il ne preisist a cunseiller 
le gupil que tant sot tricher 
amdui sunt felun e engres 
se del lu ueulent auer pes 
si le facent sur sainz iurer 
qu il ne deie beste adeser 
ne que iames a sun uiuant 
ne mangast char tant ne quant 
li lus ad uolenters iuré 
plus qu il li unt demandé 
mes quant il fu asseurez 
e li leun s en fu alez 
grant talent a de char manger 
par engin uodra purchacer 
que les bestes otrierunt 
sa uolente e iugerunt 
dunc ad un cheuerol apelé 
en cunseil li ad demandé 
que par amur ueir li desist 
de sa aleine si ele puist 
cil li respun que si pueit 
que a peine suffrir le poeit 
li lus se fist mut curuciez 
pur ses hummes ad enueiez 
a tuz ensemble demanda 
quel iugement chescun fra 
de celi ki dit a sun seignur 
hunte leidesce e deshonur 
cil li dient qu il deit murir 
li lus uet le cheuerol seisir 
s il l ad ocis par lur esgart 
puis si manga la meillur part 
pur sa felunie couerir 
en fet autres departir 
apres icele saulee 
vne autre beste ad apelee 
tut autretel li demanda 
de sa aleine quei li sembla 
le dolente uolt meuz mentir 
que pur uerite mort suffrir 
dit li que plus suef odur 
ne senti mes ne meillur 
li lus ad concilie asemblé 
a ses baruns ad demandé 
que il deit fere par iugement 
de celui que lui triche e ment 
tuz iugent que ele seit ocise 
dunc ad li lus la beste prise 
si l ad ocise e depecie 
e deuant eus tuz ileoc mangie 
gueres apres ne demurra 
que li lus uit e esgarda 
vn singe gras e bien peu 
de lui ad grant talent eu 
manger le uolst e deuorer 
vn iur li ala a demander 
de sa aleine si ele ert puiant 
v si ele esteit suef ulant 
le singe fu mut ueiziez 
ne uoleit mie estre iugez 
ele ne saueit itant li dist 
ne sot li lus qu il en fesist 
kar il ne l poeit treire a mort 
s il ne li uousist fere tort 
en sun lit malade se feint 
a tutes bestes si se pleint 
qu il ne pot mie trespasser 
qu il l alouent reuisiter 
cil li firent mires uenir 
pur sauer s il peust guarir 
li mire sunt tut esguaré 
n unt rien ueu ne troué 
qu il eust mal que li neust 
si mangers a talent eust 
' jeo ne ai " fet il ' nul desirer 
fors de char de singe manger 
mes ieo ne uoil beste adeser 
mun serment m estut garder 
si ieo n eusse tele reisun 
que l otriassent mi barun " 
dunc li loent communement 
qu il le face seurement 


cuntre sun cors de mal guarir 
ne puent il nul guarantir 
quant il oi k em li loa 
le singe prist si l manga 
puis eurent tut lur iugement 
ne tient uers eus nul serment 
pur ceo mustre li sage bien 
que hum ne deust pur nule rien 
felun hume fere seignur 
ne trere le a nul honur 
ja ne gardera leaute 
plus a l estrange que al priué 
si se demeine enuers sa gent 
cum fist li lus del serment 

d vn ueneur nus cunte ici 
que un lu aueit acuilli 
parmi un champ fui li lus 
v un berker seeit tut suls 
pur sa franchise li requist 
qu il le muscast e si desist 
al ueneur qui l ensiweit 
que al bois esteit alé tut dreit 
li pastre dist que si fera 
desuz sa faude le musca 
li uenere uient criant 
d ures en autres demandant 
si il aueit le lu ueu 
il li respunt ne seit v fu 
od sa mein li uet enseignant 
que al bois le deit aler querant 
endementers qu il li enseignot 
vers le lu tuz iurs gardot 
ne pot ses oilz pas remuer 
mes nepurquant l en fist aler 
quant il le uit bien esluiné 
si dist al lu qu il ot muscé 
' ne me sez tu ore bon gre 
que ieo te ai issi deliueré " 
li lus respundi cuintement 
' ta lange tes meins uereiment 
dei ieo " fet il ' bon gre saueir 
mes une rien te di pur ueir 
s il alast a ma uolente 
ti oil sereient ia creué 
ta lange tes meins me garirent 
ti oil pur poi me descourirent " 

d vn poun cunte que fu iriez 
vers sei memes e curucez 
de ceo que tele uoiz ne aueit 
cum a lui ceo dist auendreit 
a la destinee le mustra 
e la dame li demanda 
s il n ot asez en la beaute 
dunt ele l aueit si aurné 
de pennes l aueit fet plus bel 
que ne ueeit nul autre oisel 
le poun dit qu il se cremeit 
que de tuz oiseus plus uiel esteit 
pur ceo que ne sot bel chanter 
ele respunt ' les mei ester 
bien te deit ta beaute suffire 
nenil " fet il ' bien le puis dire 
quant li ruissinol petiz 
ad meillur uoiz ieo sui huniz " 
issi est il de plusurs 
cum plus unt plus sunt coueitus 

une berbiz ot aignelé 
e li bercher l en ad osté 
sun aignelet si l en porta 
a une cheure le bailla 
que de sun leit l ad bien nurri 
al bois l en meine ensemble od li 
quant ele ert creue e grant 
puis l apela si li dist tant 
' va t en a la berbiz ta mere 
e al mutun que est tun pere 
asez te ai nurri lungement " 
ele respundi sagement 
' m est auis que meuz deit estre 
ma mere cele que me sot pestre 
meuz que cele ke me porta 
e qui de li me deseuera " 

issi auint que un pastiz 
ot grant cumpaine de berbiz 
vn bucher s alot od sa muiler 
parmi le champ esbanier 
les berbiz sanz garde troua 
vn en ocist si l en porta 
chescun el champ reueit 
si s en porta e ocieit 
les berbiz mut s en curucerent 
entre eus distrent e cunseilerent 
que ne se ueulent pas defendre 
par dreit ire se laissent prendre 
ne ia ne se desturnerunt 
ne pur murir mot ne dirrunt 
tant atendirent le bricun 
qu il n i remist fors un mutun 
quant sul seeit en la pleine 
ne put muer que ne se pleigne 
' grant laschesce " fet il ' fesimes 
e trop mauueis cunseil creimes 
que grant cumpainie esteiums 
quant nus nus ne defendiums 
vers cest humme que a grant tort 
nus ad tuz pris e ieté mort " 
pur ceo dit hum en repruuer 
plusurs se leissent damager 
que cuntrester n osent lur enemis 
ke ne facent a eus le pis 

un empereres nurri ia 
vn singe que forment ama 
e li singes bien atendeit 
quanque as humes fere ueeit 
cum l empereur uit seruir 
e ses festes li uit tenir 
cum tuz le tiendrent a seignur 
a la forest se mist un iur 
tuz les singes fist asembler 
petiz e granz qu il pot trouer 
sur tuz se fist leuer a rei 
puis si s retient ensemble od sei 
des plusurs fist ses cheualers 
e des asquanz ses cunseillers 
e les sergaunz de sa meisun 
establi il chescun par nun 
dunc prist femme si ot enfanz 
e tient festes riches e granz 
dui humme erent al bois alé 
mes il esteient esguaré 
la u li singe conuerserent 
vtre lur uolente alerent 
la u il erent assemblé 
ne l firent mie de lur gre 
li uns esteit forment leials 
e li autres trichere e faus 
quant en lur curt furent entré 
des singes sunt mut bien apelé 
li leaus hum les esguarda 
l emperere li demanda 
quei lui semblot de sa meisnee 
si ele esteit bele e enseignee 
li leals hum ad respundu 
que auis li ert que singes fu 
' de mei e de ma femme di 
e de mun fiz que tu ueiz ici 
quei t en semble ne l me celer 
ceo que m en deit " fet il ' sembler 
tu es singe e ele singesse 
leide hiduse e felunesse 
par tant poez saueir de tun fiz 
que ceo est un singetel petiz " 
al tricheur sun cumpainun 
dist memes ceste raisun 
demanderent de mot a mot 
e il lur dit ke li semblot 
que unc ne uit plus bele gent 
ne meuz feussent a sun talent 
apres lur dist de lur seignur 
que bien semblot empereur 


dunc l unt entre eus si honuré 
de tutes parz li unt encliné 
le leal hume unt dunc pris 
si l unt desiré e maumis 
pur sun ueir dit li firent hunte 
oez l essample de cest cunte 
ne peot mie od le tricheur 
li leaus hum auer honur 
en curt v lem uoille tricher 
e par mencunge faus iuger 

d vn asne dit ki encuntra 
vn leun fier si l salua 
' deus te saut frere deus te saut " 
li leuns uit l asne baut 
si li respunt hastiuement 
' des quant fumes si pres parent " 
dist li asnes ' merueilles oi 
mut preisez autres bestes poi 
tu quides bien si est faile 
que nuls ne te cuntreuaile 
vien ore od mei en sum cel munt 
v les bestes ensemble sunt 
e ieo te frai ia bien ueer 
e si purrez aparceuer 
que eles auerunt pour de mei 
autresi grant cum de tei 
li leuns est alé od lui 
sur le munt uunt amdui 
desuz le munt en la ualee 
ot de bestes grant assemblee 
li asnes prist a rechaner 
e si leidement a crier 
que les bestes se departirent 
tel pour eurent si fuirent 
li asnes dit ' ueiz tu amis 
ceo que ieo te aueie pramis " 
li liuns li ad respundu 
' ceo n est mie pur ta uertu 
ne pur fierte k en tei as 
mes pur le cri que tu crias 
que tant lur semble espoentable 
que tuz te tienent pur deable " 
si est de l orguillus felun 
que par manace e par tencun 
e espoente la fole gent 
e quide bien a escient 
que nuls ne l deie cuntrester 
des qu il orrunt en haut parler 

vn liuns fu mut trauaillez 
e de cure tut ennuiez 
en une graue fist sun lit 
mut fu malades a sun dit 
les bestes fist a sei uenir 
kar il uoleit ceo dist choisir 
ki meuz purreit en bois chacer 
e sa uiande purchacer 
vns e uns les mandot 
si s ocieit e deuurot 
meuz les uoleit issi manger 
que apres cure ne trauailler 
li gupilz fu od eus alez 
hors de la graue est arestez 
des noueles uoleit oir 
ainz qu il uousist auant uenir 
li liuns sist si l esguarda 
iriement li demanda 
pur quei il ne uolt uenir auant 
e li gupilz li respunt tant 
' sire " fet il ' n i os aler 
kar n en uei nul returner 
des bestes que einz entrerent 
e pur uus ueer i alerent 
de curt a rei est ensement 
teus i entre legerement 
meuz li uaudreit en sus ester 
pur nuueles escuter " 

ci recunte d un liun 
que prist un uilein a cumpainun 
entre eus cunterent lur parage 
si parlerent de lur lignage 
li liuns dist ' fiz sui a rei " 
dist li uileins ' ua ore od mei " 
a un mur sunt amdui uenu 
ileoc ad li leuns ueu 
defors la porte une peinture 
cum un uilein par auenture 
od sa hache oscist un leun 
si apela sun cumpainun 
ki fist ceste semblance ici 
' humme u liuns itant me di 
ceo fist un hum " dist li uileins 
' od ses engins e od ses meins " 
dunc ad li liuns respundu 
' ceo est a tut puple coneu 
que hum seit entailler e purtrere 
mes li leuns ne l seit pas fere 
ore en irums ens " emble ca 
li uileins ueit si l l en mena 
a un chastel l empereur 
issi auient que en cel iur 
aueient il iugé en plet 
vn barun que ot mesfet 
pruuez esteit de traisun 
si l fist geter a sun liun 
a lung tens ot esté gardez 
dedenz sa curt enchaenez 
e il l ocist ignelepas 
mes n i garda armes ne dras 
li liuns a tant s en depart 
e li uileins que mut fu tart 
qu il s en fuissent de ileoc turné 
en la gastine s en sunt alé 
parmi les landes trespasserent 
vn autre liun encuntrerent 
a celui dit qu il fet desrei 
qu il meine le uilein od sei 
ki seit la fosse apareiller 
v il purreient trebucher 
autresi seiuent tut si parent 
ja l ocireit si le cunsent 
li liuns dist qu il les escharnist 
ne suffera pas qu il ocesist 
pur nule rien unc ne pensa 
li uileins l ot si l mercia 
mut par li ad dit bon gre 
li liuns li ad dunc demandé 
si lui semblot cum einz ot fet 
dit li uileins ' autrement uet 
jo uus dis einz " fet li liuns 
' ainz que fussums cumpainuns 
me mustrastes une peinture 
sur une pere par auenture 
mes ieo te ai plus uerrur mustree 
a descuuert l as esgardee " 
par essample nus ueut aprendre 
que nul ne deit nient entendre 
a fable ke est de mencuinge 
ne a peinture que semble sunge 
ceo est a creire dunt hum ueit l oure 
que la uerite tut descoure 

une pulce ceo dit iadis munta 
sur un chamail si l cheuacha 
desique en un autre cuntree 
dunc s est la pulce purpensee 
si ad mercié le chameil 
que si suef dedenz sun peil 
l aueit ensemble od li portee 
james par sei ne fust alee 
pur sun trauail la seruireit 
mut uolenters si ele poeit 
li chamel li ad respundu 
que unc de li chargiez ne fu 
ne ne sot que ele fust sur lui 
ne que ele li fesist nul ennui 
issi uet de la poure gent 
si as riches unt aprismement 
forment les quident curucier 
damage feire e ennuier 

d vn hulchet cunte la maniere 
que desque a une furmiere 
el tens d yuern esteit alez 
par auenture est einz entrez 
viande demanda e quist 
kar n en aueit nent ceo dist 
en sa meisun n en sun recet 
dist la furmie ' quei as tu dunc fet 
quant uiande deusses guainer 
en aust e tei purchacer 
jeo chant " fet il ' e si deduis 
a autres bestes mes ore ne truis 
ki le me ueule reguerduner 
pur ceo m estut ici arester " 
dist la furmie ' chant ore a mei 
par cele fei que ieo te dei 
meuz fust que tu te purchassasses 
el meis d aust e si guainasses 
que fussez si de freit murant 
e a nului us uiande querant 
pur quei te durreie a manger 
quant tu a mei ne puz aider " 
pur ceo defent que nul ne uiue 
en nunchaler n en udiue 
sulum ceo que chescun deit feire 
se deit pener de bien atreire 
plus est cheri s il ad quei prendre 
que si a autrui se deit entendre 

plest uus oir de une corneile 
que s asist sur le dos de une oeile 
od le bek la feri durement 
sa leine li toli asprement 
la berbiz li ad dit ' pur quei 
cheuaches tu issi sur mei 
remue tei si feras bien 
seez une piece sur le chien 
si fai a lui cum fez a mei " 
dist la corneile ' par ma fei 
ne t estut mie trauailler 
que tu me deies enseigner 
jeo sui pieca tut enseignee 
tant sui sage e ueiziee 
bien sai sur ki ieo puis seer 
e a suiur tut remaner " 
pur ceo nus mustre par respit 
que ceo est ueirs ke lem dit 
par essample e par repreche 
bien seit chaz ki barbe il lecche 
bien s aparceit li ueziez 
les queils il peot auer suz piez 

un riches hume cheuacha ia 
parmi un champ si esgarda 
v dui serf ensemble parloent 
e si estreitement cunseiloent 
cum s il fussent entre grant gent 
vers eus turna deliurement 
demanda lur pur quel mester 
voleient si estreit cunseiller 
quant nul humme pres de els n aueit 
ne nul lur parole lur oeit n en oeit 
li un respundi al seignur 
qu il n aueient nule pour 
einz lur semblot uezeure 
qu il parloent de tel mesure 
ceo funt suuent li nun sauant 
de teu chose mustrent semblant 
pur autre gent suzuezier 
que lur ne peot auer mester 

d vn mire cunte ki segna 
vn riche humme qu il garda 
en une grande enfermete 
puis aueit le sanc comandé 
a sa fille que ele l esgardast 
que nule rien n i adesast 
par le sanc ceo dist conustreit 
quel enfermete ses peres aueit 
la meschine porta le sanc 
enz sa chambre desuz un banc 
mes mut li est mesauenu 
kar tut le sanc ad espandu 
ne l osa dire ne mustrer 
ne autre cunseil ne sot trouer 
mes se memes fist segner 
e sun sanc lessa refreider 
tant que li mires l ot ueu 
e par le sanc aparceu 
que cil ert preinz qui l ot lessé 
le riche humme ad mut esmaié 
qu il quidot bien auer enfant 
sa fille fist uenir auant 
tant par destreit tant par amur 
li estut cunustre la uerrur 
del sanc li dist que ele espandi 
e que li autre esteit de li 
autresi uet des tricheurs 
des larruns des boiseurs 
en ki la felunie meint 
par eus memes sunt ateint 
quant meins se gardent de estre pris 
si sunt encuntré e ocis 

d vn uilein dit ki se giseit 
cuntre le soleil se dormeit 
a dens giseit tut descouert 
e ses pertuis esteit ouert 
vns escharboz dedenz entra 
e li uileins s en esueilla 
grant mal li fist tant que a un mire 
l esteit alez cunter e dire 
li mires dist qu il esteit preinz 
ore fu mut pis que ne fu einz 
kar li uileins bien le crei 
e li fous peoples qu il l oi 
dient que ceo est signefiance 
en pour sunt e en dutance 
n i ad celui ki bien ne creit 
que grant mal lur auenir deit 
tant est fol peoples nun creables 
que en ueines choses nun uerables 
vnt lur creance e lur espeir 
le uilein gueitent pur saueir 
par unt cil enfes deueit nestre 
li escarboz par la fenestre 
v il entra s en est eissuz 
dunc furent il tuz deceuz 
par ceste essample le uus di 
del nun sauant est autresi 
ki creient ceo que estre ne peot 
v uanitez le oste e muet 

d vn uilein cunte que gueita 
dedenz sun hus si espia 
vn autre humme uit sur sun lit 
od sa femme fist sun delit 
' allas " fet il ' quei ai ieo ueu " 
dunc li ad la femme respundu 
' quei auez uus beau sire amis 
vn autre humme ceo m ert auis 
sur le lit uus tient enbracee " 
dunc dit la femme tut curucee 
' bien sai " fet ele ' ne dut mie 
que ceo est uostre uielle folie 
tu uels mencoinge tenir a ueire 
je l ui " fet il ' si l dei bien creire 
fous es " fet ele ' si tu creiz 
pur uerite quanke tu ueiz " 
as mains le prent od li l en meine 
a une cuue de ewe pleine 
dedenz la cuue le fist garder 
puis li cumence a demander 
qu il ueit dedenz cil li dit 
que sun ymagine memes uit 
pur ceo dist ele ' n ies tu pas 
dedenz la cuue od tuz tes dras 
si tu ueies une semblance 
tu ne dez pas auer creance 
en tes oilz que mentent si souent " 
dist li uileins ' ieo me repent " 
chescun deit meuz creire e sauer 
ceo que sa femme li dit pur ueir 
que ceo que cis faus oilz ueient 
que par ueue le foleient 
par ceste essample nus deuise 
que meuz uaut sen e quointise 
e plus aide a meinte gent 
que sis aueirs ne si parent 

d vn autre uilein uoil ci cunter 
que od sa femme uit aler 
vers la forest sun dru od li 
apres eus uet cil s en fui 
si s est dedenz le bois musciez 
e cil returne tut iriez 
sa femme leidist e blasma 
e la dame li demanda 
pur quei parlast issi uers li 
e ses baruns li respundi 
qu il ot ueu sun lecheur 
ki li fist hunte e deshonur 
e aler od li uers la forest 
' sire " fet ele ' si uus plest 
pur amur deu dites me ueir 
quidastes uus humme ueeir 
aler od mei ne l me celer 
je l ui " fet il ' el bois entrer 
lasse " fet ele ' morte sui 
demain murrai v uncore hui 
a ma aiole auient tut autresi 
e a ma mere kar ie l ui 
vn poi deuant lur finement 
ceo fu sceu apertement 
que uns bachelers les cundueient 
e que od eus autre rien n aueient 
ore sai ieo bien pres est ma fins 
mandez sire tost mes cusins 
si departirums nostre aueir 
n os el secle plus remaneir 
od tut la meie partie 
me metrai en une abeie " 
li uileins l ot merci li crie 
' lessez ester ma bele amie 
ne departez de mei einsi 
mencunge fu quanque ieo ui 
n i os " fet ele ' plus arester 
kar de m alme m estut penser 
ensurketut pur la grant hunte 
dunt tu as fet si grant cunte 
tuz iurz me sereit repruué 
que uilement auereie uers vus erré 
si uus ne me iurez serement 
si qu il ueient mi parent 
que n en ueistes hume od mei 
puis afierez la uostre fei 
que iames mot n en sunerez 
ne iames ne l me repruuerez 
volunters dame " il li respunt 
a un muster ensemble uunt 
la li iura ceo que ele quist 
e plus asez qu il i mist 
pur ceo dit hum en repruuer 
que femmes seiuent enginner 
les uezies e li nun uerrable 
vnt un art plus ke deable 

des oiseaus dit que s asemblerent 
a parlement si esgarderent 
que entr eus deussent auer rei 
qui s gouernast par dreite fei 
chescun de eus numa le sun 
a fere cele electiun 
tuz esteient dunc esbai 
quant del cuccu dient le cri 
ne surent quels oiseus ceo fu 
mes que tut tens diseit ' cuccu " 
mut le peot l um de loinz oir 
kar tut le bois fet retentir 
tuz diseient en lur gargun 
e afermerent par raisun 
que cil oisel ke si chauntout 
e si grant noise demenout 
deueit bien estre rei e sire 
de gouerner un grant empire 
s il fust si pruz e si uaillanz 
en ses oures cum en ses chanz 
a seignur le uoleient auer 
mes il uoleient primes sauer 
sun estre e sun cuntenement 
pur ceo gardent communement 
ki deit aler en lur message 
la mesenge que mut est sage 
a parceiure en uerite 
l unt d ici qu a li enueié 
la mesenge uola tut dreit 
d ici a l arbre u il esteit 
mut s esteit pres de li asise 
si l esgarda par grant quointise 
ne preisa gueres sa manere 
kar il feseit mauueise chere 
vncore uodra plus haut munter 
sun curage uolt espruuer 
sur une branche en haut saili 
desur le dos li esmeulti 
vnc li cuccu mot ne dist 
ne peiur semblant ne l en fist 
arere s en uet la mesenge 
le cuccu leidist e blastenge 
ja de lui ne ferunt seignur 
as autres dist la deshonur 
e la hunte qu il li fist grant 
vnc ne mustra peiur semblant 
si uns granz oiseus li mesfeseit 
mauueisement s en uengereit 
quant enuers li ne se osa prendre 
ki est de tuz oiseus la mendre 
eslisent tel ki seit uaillant 
pruz e sage e enpernant 
reis deit estre mut dreiturers 
en iustise redz e fiers 
a cel cunseil se sunt tenu 
e si unt esgardé e ueu 
que de l egle ferunt rei 
e si uus sai bien dire pur quei 
li egles ad bele grandur 
si est asez de grant ualur 
mut est sobres e atemprez 
si une feiz est bien saulez 
bien repeot iuner apres 
qu il n est de preie trop engres 
prince se deit bien resposer 
ne se deit mie trop deliter 
lui ne sun regne auiler 
ne la poure gent eissilier 
issi l unt fet cum ieo vus di 
par cest essample nus mustre ici 
que hum ne deit pas fere seignur 
de mauueis humme iangleur 
v n i a si parole nun 
tel se nobleie par tencun 
e ueut manacer e parler 
que mut petit fet a duter 

d vn uilein nus cunte ici 
que aueit un cheual nurri 
tant l ot gardé qu il le uot uendre 
deners uolt auer e prendre 
pur uint souz ceo dist le durra 
vn sun ueisin le bargena 
mes ne uot mie tant doner 
al marche les couient aler 
cil a ki le cheual esteit 
otri l autre qu il le larreit 
al pris que cil humme le metreit 
que encuntre eus primes uendreit 
des qu il uendreient al marche 
de tutes parz l unt otrié 
quant el marche furent entré 
vn humme borne unt encuntré 
qui le destre oil aueit perdu 
ensemble od eus l unt retenu 
si li demandent sun auis 
que del cheual die le pris 
il lur respunt ke dis souz uaut 
s il est ignels e suef e haut 
cil ki le cheual bargena 
de la sue part l otria 
mes li autre le cuntredit 
kar trop l aueit preisé petit 
tant l en ad dit e chastié 
que a la iustise l en ad mené 
si li mustra cument il fu 
e li uileins ad respundu 
ja sun cheual m aura pur tant 
ne li tendra cel couenant 
cil uot mustrer raisnablement 
que bien li deit tenir couent 
quant pur lui ne fu mespreisez 
ne pur l autre plus auilez 
vnc ne l cunut ne ne l uit mes 
li uileins li ad dit apres 
qu il ne deit tenir sun esgart 
kar il ne l uit fors de l une part 
pur ceo l aueit demi preisié 
qu il n en ueeit fors la meite 
ne pot mie d un oil ueeir 
quei li cheuals deueit ualeir 
icil ki entre eus esteient 
e le uilein parler oieieent 
le turnerent en gaberie 
n i ad celui ki ne s en rie 
od sun cheual s en est alez 
par bel parler s est deliuerez 
pur ceo uolt ici enseigner 
e mustrer bien e doctriner 
ki que unc se sent entrepris 
e ueit od sei ses bons amis 
ki sacent cunseil doner 
que bien deit cuntreguaiter 
si parler deit deuant iustise 
que en sa parole ait tel cointise 
parmi tute sa mesprisun 
que seit semblable a la reisun 
li sages hum en grant destreit 
turne suuent sun tort en dreit 

d un larun cunte ki se giseit 
suz un buissun si se dormeit 
vne sorcere le troua 
lez lui s asist si l esueilla 
si l cumenca a cunseiller 
que tuz iurs tienge sun mester 
ele par tut lui aidera 
en tuz les lius v il irra 
ne lui estut nient duter 
pur quei la uoille reclamer 
dunc fu li leres sanz pour 
eissi auient que par un iur 
fu entrepris a larecin 
si l i trouerent si ueisin 
si li dient qu il ert penduz 
kar malement s est cuntenuz 
il ad la sorcere mandee 
si l ad a cunseil apelee 
si li prie ke lui aidast 
cele li dist qu il ne dutast 
a seur fust e tut en pes 
quant des furches esteient pres 
si l apela li leres a sei 
' dame " fet il ' deliuerez mei 
va " fet ele ' ne dutez rien 
jeo te deliuerai tres bien 
quant el col li mistrent la hart 
cil cria de l autre part 
la terce feiz a la sorcere 
que li membrast en queile manere 
l aseura suz le buissun 
ele respunt par faus sermun 
' puis cel hure te ai bien aidé 
e meintenu e cunseillé 
mes ore te uei si demener 
que ne te sai cunseil duner 
purpense tei quei tu feras 
ja par mei cunseil n aueras " 
pur ceo chastie tute gent 
qu il ne creient deus le defent 
en augure n en sorcerie 
kar trahiz est ki li afie 
le cors en est mis en eissil 
e l alme uet en grant peril 

uns feures fist une cuinee 
bien trenchante e bien forgee 
mes ne s en pot de rien aider 
n od li ne sot cument trencher 
decique ele fust enmancee 
de aucun fust e aparaillee 
al bois ala pur demaunder 
a chescun fust qu il pot trouer 
al quel il li loent entendre 
del queil il puisse mance prendre 
quant ensemble en eurent parlé 
communement li unt loé 
qu il prenge de la neire espine 
neis l escorce e la racine 
est mut dure a depescer 
de cel la peot bien enmancer 
li feures ad lur cunseil creu 
kar ne l unt mie deceu 
de l espine ad la mance pris 
si l ad a sa cuinee asis 
od memes icele cuinee 
a puis l espine detrenchiee 
mal guerdun li ad rendu 
que de lui ot sun mance eu 
tut autresi est des mauueis 
des tres feluns e des engres 
quant uns produm les met auant 
e par lui sunt riche e manant 
s il surpuient meuz de lui 
tuz iurs li frunt hunte e ennui 
a celui funt il tut le pis 
ki al desus les ad mis 

jadis auient que un lu pramist 
que char ne mangereit ceo dist 
les quarante iurs de quareme 
a tant aueit mis sun esme 
en un bois troua un mutun 
cras e refait sanz la tuisun 
a sei memes demanda 
' quei est ceo " fet il ' que ieo uei la 
ceo est un mutun m est avis 
si pur ceo nun que ieo ai pramis 
que nule char ne mengereie 
de sun coste me referee 
ore ai " fet il ' dit grant folie 
jeo l uei tut sul sanz cumpainie 
ceo m est auis si ieo ne l gart 
teus uendra d aucune part 
que l en merra ensemble od sei 
si ne l larra nient pur mei 
jeo l puis bien prendre pur un mutun 
si l mangerai pur un saumun 
meuz uaut li saumun a manger 
e si l peot l um uendre plus cher " 
si uet de humme de mauueis quer 
il ne peot lesser a nul fur 
sun surfet ne sa glutunerie 
ja encuntre sa lecherie 
humme ne femme lecheresse 
ne gardera uou ne pramesse " 

une singesse ala mustrant 
a tutes bestes sun enfant 
cil la teneient pur fole 
e par semblant e par parole 
tant que a un liun le ala mustrer 
si li comence a demander 
s il fu mut beus e il li dit 
vnc plus leide beste ne vit 
porter li ruue a sa meisun 
e si recorde ceste reisun 
chescun gupil prise sa cue 
si se merueille que ele est sue 
cele s en ua triste e dolente 
vn urs encuntre enmi la sente 
li urs estut si l esgarda 
par quointise l areisuna 
' vei ieo " fet il ' ileoc l enfant 
dunt les bestes parolent tant 
que tant par est beus e gentilz 
oil " fet ele ' ceo est mes filz 
bailez le ca tant que io le bes 
kar ieo l uoil ueer plus pres " 
cele le baile e il le prent 
si l ad mangé hastivement 
pur ceo ne deuereit nul mustrer 
sa priuete ne sun penser 
de tel chose peot humme joir 
que ne peot mie a tuz pleisir 
par descouerance uient grant mals 
n est pas li secles tut leals 

ore cunterai d un dragun 
que un uilein prist a cumpainun 
e cil suuent li premetteit 
que leaument lui servireit 
li dragun le uout esprover 
cum il se poeit en lui fier 
vn oef li cumanda a garder 
si dist qu il uoleit errer 
de l oef garder mut li preia 
e li uileins li demanda 
pur quei li cumandot einsi 
e li draguns li respundi 
que dedenz l of ot enbatu 
trestut sa force e sa vertu 
tost sereit mort s il fust brusez 
quant li dragun fu esloinez 
si s est li uileins purpensez 
que l of n ert pur lui gardez 
par l of ocira le dragun 
sun or auera tut a bandun 
quant l of esteit depesciez 
e li dragun fu repeirez 
l escale uit gisir a tere 
si li cumenca enquere 
pur quei ot l of si mesgardé 
ore seit il bien sa volente 
bien aparceit sa tricherie 
departi est lur cumpainie 
pur ceo nus dit en cest sermun 
que a tricheur ne a felun 
ne deit l um comander sun or 
ne sa uie ne sun tresor 
en coueitus ne en aver 
ne se deit nul trop afier 

d vn reclus cunte ki aveit 
vn uilein que od lui esteit 
quant li reclus de deu parlat 
e li uileins li demandat 
pur quei adam manga le fruit 
par quei le people aueit destruit 
e quant il la pume manga 
pur quei deu ne li parduna 
al reclus suuent en pesa 
tant que a une feiz se purpensa 
que le uilein apeisereit 
de la demande qu il feseit 
une grande gate demanda 
sur une table l adenta 
vne suriz ot desuz mise 
puis defendi que en nule guise 
al uilein qu il n i adesast 
ne ke desuz ne gardast 
kar il ireit a un muster 
a ureisun pur deu preer 
quant li reclus s en fu alez 
s est li uileins purpensez 
que grant merueille li sembla 
de la gate qu il garda 
ne se pot mie astenir 
qu il ne la uoille descovrir 
pur ueer iceo ke desuz fu 
quant la osta si ad veu 
la suriz ke lui eschapa 
mes quant sis sires repeira 
mut s en curuca durement 
si demanda par mal talent 
pur quei ot la gate ostee 
n ot sa defense pru guardee 
le uilein li respunt apres 
' sire " fet il ' ieo ne poi mes 
v li queors me deust partir 
v ieo l alasse descoverir 
v est la suriz devenue 
pur quei ne l as detenue 
la folie uus fust pardonee 
tost " fet il ' me fu eschapee 
ami fet il ' ore les ester 
ne uoilez mes adam blamer 
si le fruit de l arbre manga 
que nostre sire li devea 
li deables li cunseilla 
que par sa femme l enginna 
e li pramist si grant honur 
que per sereit al creatur 
pur ceo ne deit nul encuper 
autrui fesance ne blamer 
ne mettre fame sur sun preme 
chescun reprenge sei meme 
tel quide blamer le fet d autrui 
que meuz deuereit reprendre lui " 

d vn uilein cunte ki entra 
en un muster e si ura 
vn sun cheual aueit mut cher 
si l atacha hors del muster 
a deu requist qu il li aidast 
e que un autretel cheual li donast 
tant cum fist ceste ureisun 
sun cheual emblent li larun 
quant il fu del muster eissuz 
si esteit si cheual perduz 
arere uet hastivement 
si prie deu devotement 
que autre chose ne requereit 
n autre cheual mar li dureit 
mes face li auer le suen 
kar il n auera iames si buen 
pur ceo ne deit nul hum preier 
de plus auer qu il n a mester 
ceo gart ke deus ad doné 
si li suffise en leaute 

un uilein ala al muster 
suuente feiz pur deu prier 
a deu requist qu il li eidast 
e que sa femme cunseillast 
e ses enfanz e nului plus 
ceste preere aueit en us 
souent le dist od si haut cri 
que un autre uilein l entendi 
si li respunt hastivement 
' deus te maudie omnipotent 
ta femme e tes enfanz petiz 
e nuls autres ne seit maudiz " 
par ceste essample uolt retreire 
chescun deit tele priere feire 
que a la gent seit pleisable 
e a deu seit acceptable 

d vn uilein cunte ki aveit 
vne caue qu il nurisseit 
tant la nurri que ele parla 
vn sun ueisin la li tua 
cil s en clama a la justise 
si li cunta en queile guise 
icil oisel suleit parler 
les matinees e chanter 
li iuges dit qu il ot mesfet 
celui fist sumundre a pleit 


de cordewan prist une pel 
si l ad mise suz sun mantel 
l un des ches leise dehors pendre 
que li iuges deust entendre 
qu il li aporte pur luier 
que de sun pleit li deiue aider 
le mantel suuent entreovri 
tant que li iuges le choisi 
l autre uilein fist apeler 
que ert uenu a lui clamer 
de la caue li demanda 
quei ceo esteit que ele chanta 
e queile parole ele diseit 
cil respundi qu il ne saveit 
' quant tu " fet il ' rien ne saveies 
ne sa parole n entendeies 
ne nient n esteit sa chancons 
ne tu n en deiz auer respuns " 
cil s en ala sanz sa dreiture 
pur le luer dunt cist prist cure 
pur ceo ne deit prince ne reis 
ses cumandemenz ne ses leis 
a coueitus mettre en bailie 
kar sa dreiture en ert perie 

d vn uilein cunte ke prist ja 
vn folet que lung tens gueita 
cil lui dona treis uremenz 
pur quei ne l mustrast as genz 
le uilein fu ioius e lez 
quant sa femme est repeirez 
les deus uremenz li dona 
vn en retient pru ne l garda 
eissi furent bien lungement 
qu il n i firent nul urement 
desque a un iur qu il aveient 
a un manger v il esteient 
de une berbiz l eschine e l os 
dunt la meule apareit fors 
la femme en ot grant desirer 
volenters la uousist manger 
mes ne pot auer as meins 
si ad uré ke li uileins 
eust tel bek mut li plereit 
lung cum li witecocs aveit 
eissi auient cum ele ura 
e li uileins s esmerveila 
si ad uré que en ueie fust 
e que sun uis meme eust 
deus uremenz unt ia perduz 
que nul n en est a bien venuz 
a plusurs est si avenuz 
suuente fez unt perduz 
ki trop creit autri parole 
que tut les deceit e afole 
li fous quide del veizié 
que l uoille auer conseillé 
si cum sei mes il i faut 
kar tant ne seit ne tant ne vaut 

d vn gupil dit que une nuit 
esteit alé en sun deduit 
sur une mare trespassa 
quant dedenz l ewe garda 
l umbre de la lune ad veu 
mes ne sot pas quei ceo fu 
puis ad pensé en sun curage 
qu il ot ueu un grant furmage 
l ewe comence a laper 
tres bien quida en sun penser 
si l ewe de la mare ert mendre 
que le furmage peust bien prendre 
tant ad beu qu il creva 
ileoc chei puis ne leva 
meint humme espeire utre dreit 
e utre ceo qu il ne devereit 
a auer tutes ses volentez 
dunt puis est morz e afolez 

d vn lu cunte ke uit jadis 
v un corbel s esteit asis 
sur le dos de une berbiz 
li lus parla od nobles diz 
' jeo uei " fet il ' grant merveille 
le corp sur le dos d une oweille 
set la v siet dit ceo que dit 
fet ceo que fet sanz cuntredit 
mal ne crent de nule rien 
si ieo i seisse ieo sai bien 
que tute gent me huereient 
de tutes parz m escriereient 
que ieo la uodreie manger 
ne me larreient aprismer " 
issi est del tricheur 
en esfrei est e en pour 
sa cunscience le reprent 
que tuz cunuissent sun talent 
forment li peise del leal 
que hum ne tient ses fez a mal 

d vn cok recunte ki estot 
sur un femer e si chantot 
par delez li uient un gupilz 
si l apela par muz beaus diz 
' sire " fet il ' mut te uei bel 
vnc ne ui si gent oisel 
clere uoiz as sur tute rien 
fors tun pere que io ui bien 
vnc oisel meuz ne chanta 
mes il le fist meuz kar il cluna 
si puis ieo fere " dist li cocs 
les eles bat les oilz ad clos 
chanter quida plus clerement 
li gupil saut e si l prent 
vers la forest od lui s en va 
parmi un champ v il passa 
curent apres tut li pastur 
li chiens le huent tut entur 
veit le gupil ki le cok tient 
mar le guaina si par ens vient 
' va " fet li cocs ' si lur escrie 
que sui tuens ne me larras mie " 
li gupil uolt parler en haut 
e li cocs de sa buche saut 
sur un haut fust s est muntez 
quant li gupilz s est reguardez 
mut par se tient enfantillé 
que li cocs l ad si enginné 
de maltalent e de dreit ire 
la buche cumence a maudire 
ke parole quant deuereit taire 
li cocs respunt ' si dei ieo faire 
maudire l oil ki uolt cluiner 
quant il deit guarder e guaiter 
que mal ne uienge a lur seignur 
ceo funt li fol tut li plusur 
parolent quant deiuent taiser 
teisent quant il deiuent parler " 

d vn columb cunte ke jadis 
sur une croiz s esteit asis 
vn gupil uient desuz si l vit 
en haut parla si li dit 
' pur quei seiez tu " fet il ' la sus 
en si grant uent kar descent jus 
si seez od mei en cest abi 
jeo ne l os fere " ceo respundi 
' pur nient as pour de mei 
si te sai bien dire pur quei 
jeo fu ore ainz a un cunte 
v grant people ot asemblé 
vn brief i uient de part le rei 
que ad mandé par dreite fei 
que beste a autre ne mesface 
n a nul oisel ia deu ne place 
que entre eus n eit mes si feite guere 
pes ueut mettre dedenz sa tere 
ensemble purrunt mes aler 
oiseus e bestes en pes juer 
dunc descendrai " fet li culums 
' mes ieo uei la lez ces buissuns 
deus cheualers mut tost aler 
si funt deus chiens od eus mener " 
dist li gupilz ' sunt il bien pres 
il cheuachent " fet ele ' ades 
meuz est que en cele graue voise 
que par eus eie estrif v noise 
il n unt pas tuz le bref oi 
ki uient del rei io l uus afi 
ne m estuuereit pas remuer 
si tuz l eussent oi cunter " 
si uet des feluns veiziez 
par eus sunt plusurs enginnez 
par parole par faus sermun 
cum li gupilz fist le colum 

li egles est des oiseus reis 
pur ceo qu il est pruz e curteis 
li osturs est sis senescaus 
que n esteit mie del tut leiaus 
li egles sist par un grant chaut 
sur la branche d un cheine en haut 
li ostur sist plus bas de lui 
garda aual si ot ennui 
des colums que desuz voletoent 
jus a la tere entre eus juoent 
' vus uus juez " fet il ' suz mei 
mes si li egles nostre rei 
se fust d ici un poi remuez 
e sur un autre fust volez 
li gius ireit en autre guise 
jeo fereie de uus justise " 
pur ceo ne deit princes voler 
seneschal de grant fierte aver 
ne coueitus ne menteur 
si ne l ueut fere sun seignur 

un cheual uit v herbe crut 
dedenz un pre mes n aparut 
la haie dunt fu clos li prez 
al saillir enz s est esteillez 
ceo funt plusurs bien le savez 
tant coueitent lur volentez 
ne ueient pas queile aventure 
en uient apres pesante e dure 

un riches hum ceo dit aveit 
vn cheual que uendre voleit 
e sun bus tut a un pris 
pur uint souz ceo dist a ses amis 
chescun d eus uoleit duner 
si nul les uousist achater 
vns marchanz les bargena 
le cheual dit qu il retendra 
mes li bucs n en ualeit nent 
li riches hum par maltalent 
dit que ambedeus achatereit 
v ambesdeus les larreit 
veer poez del nun savant 
que sun mal us prise autretant 
cume sun bon tut oelement 
ne peot lesser sun fol talent 

ci nus recunte cum uns lus 
en une graue iut tut suls 
desuz la cue aual li entre 
vn escarboz deci al ventre 
li lus saut sus si s esveilla 
mut anguissusement cria 
tant se uultra e tant sailli 
que li escarboz s en reissi 
quant li lus le garda e vit 
mut par li fu en grant despit 
' allas " fet il ' dolenz cheitifs 
que dedenz mei t esteies mis " 
li escarboz ad respundu 
' certes " fet il ' bien est sceu 
que ieo uail asez meuz de tei 
quant tu demeines tel buffei 
ore asemble ta cumpainie 
e ceus que te serunt en aie 
e ieo asemblerai mes genz 
e mes amis e mes parenz 
demain tenum une bataille 
enmi cel champ seit sanz faille " 
li lus l ad issi otrié 
pur ses eidanz ad enveié 
e li escarboz mandat les ees 
n i aueit un sul remes 
ne grosse musche ne cornet 
ne bone wespe ne wibet 
quant il deueient aprismer 
li lu uolt les suens enseigner 
cunseil ceo dit lur estut prendre 
s il se ueut uers eus defendre 
chescuns estut garder sa cue 
v il irrunt a male voue 
li cerfs lur dist ' e nus nus bendums 
de cele part nus estupums 
qu il ne puissent de la entrer 
dunc purrum plus ferm ester " 
issi l unt fet communement 
bendé se sunt mut fermement 
mes quant ceo uient a l asemblee 
vne wespe s est drescee 
si puint le cerf par les costez 
e il sailli tut esfreez 
qu il se mesfist vileinement 
e la bende desrump e fent 
ceo dit li lus ki esteit pres 
' seignurs pur deu n i esteium mes 
mut par nus est mesavenu 
quant li lien sunt rumpu 
fuium nus en hastivement 
si nus demurum ici neient 
n i auera ia un sul de nus 
n eit suz la cue treis ou deus " 
cest essample nus dit de ceus 
que despisent les menurs de eus 
tant les auilent de lur diz 
que al grant busuin sunt honiz 
e meuz se seiuent cil eider 
la u il unt greinur mester 

par ueille essample recunte ici 
que tuit li lu sunt enueilli 
en cele pel v il sunt né 
la remainent tut lur ee 
ki sur le lu meist bon mestre 
qu il doctrinast a estre prestre 
si sereit il tut dis gris lus 
fel e engres leiz e hidus 

ci nus recunte d un ostur 
que sur le fust s asist un iur 
v li ruissinol ot sun ni 
e ses oiselez bel nurri 
a sei la prist a rapeler 
si li cumanda a chanter 
' sire " fet il ' io ne purreie 
tant cum si pres de mei vus veie 
si uus pleseit a remuer 
e sur un autre fust voler 
jeo chantereie mut plus bel 
ceo seiuent tuit cist autre oisel " 
autresi uet de meinte gent 
ne puent pas seurement 
la v il dutent bien parler 
si cum la v n estut duter 

del corbel cunte ki trova 
par un chemin v il ala 
plumes e pennes d un poun 
si s esguarda tut envirun 
plus uil se tient que nul oisel 
pur ceo qu il ne se uit si bel 
tutes ses plumes esraca 
que une sule n i leissa 
des pennes al poun s aurne 
trestut sun cors bel aturne 
puis s asembla od les pouns 
ne semblot pas lur cumpainuns 
od les eles le batirent 
si pis purent pis li firent 
dunc reuolt as corps aler 
si cum einz fist corp resembler 
mes il l unt tut descunu 
si l unt ocis e debatu 
ceo peot ueer de plusurs 
ki aueir unt e granz honurs 
vncore uodreient plus cuillir 
ceo qu il ne poent retenir 
ceo qu il coueitent n unt il mie 
e le lur perdent par folie 

un liun fu mut desheitez 
de mal suspris e empeirez 
tutes les bestes i alerent 
entre eus distrent e garderent 
que hum le deust mediciner 
si nuls en seust cunseil trover 
al gupil se tiendrent plusu 
que de bestes set le retur 
e as oiseus reset parler 
mecine quere e demander 
par message le funt somundre 
e le gupil estut respundre 
lez la sale s esteit mucez 
kar quointes ert e veizez 
li leun mut se curuca 
le lu sun prouost apela 
demanda lui pur quei ne vient 
li lus respunt rien ne l detient 
fors l engreste de sun curage 
' kar ieo li enueia mun message 
amener le frai e prendre 
vus le feites defeire v pendre 
si l chastiez si fierement 
qu esample prengent si parent " 
li gupil ot qu il fu jugez 
mut durement s est esmaiez 
pas pur pas est auant venuz 
que des bestes fu bien veuz 
' v as esté tant " fet li leuns 
e cil li dit en sun respuns 
' si m ait deus beus sire reis 
ne sai quei fesisse ainceis 
que mescine eusse trovee 
puis ai erré meinte jurnee 
que oi uostre comandement 
en salerne fui vereiment 
si uus unt li mire mandé 
ki oirent uostre enfermete 
que un lu seit escorcié tut vifs 
si seit li sanc en la pel mis 
sur uostre piz desque a demain 
de uostre mal vus rendra sain 
le lu pernent ke ileoc fu 
vif l escorcent tant l unt tenu 
al liun unt la pel bailé 
cil s en uet a grant hasche 
al soleil se sist pur garisun 
la uindrent musches e taun 
si l depuinstrent mut malement 
li gupilz i uient tut quointement 
si li demanda quei la fesist 
e que sanz chapel ileoc s asist 
' tes guanz " fet il ' uei depescez 
autre feiz seez chastiez 
que autre ne deiz par mal tenir 
que sur tei deiue revertir " 
tel purchace le mal d autrui 
que cel meme reuient sur lui 
si cum li lus fist del gupil 
qu il uoleit mettre en eissil 

d un gupil nus recunte e dit 
que une urse troua e vit 
forment li preia e requist 
que ele suffrist que li fesist 
' teis " fet ele ' mauueis gupilz 
mut par ies cheitifs e vilz 
jeo sui " fet il ' tel cum ieo suil 
si l te ferai estre tun voil 
fui " fet ele ' leis me ester 
si ieo t en oi mes parler 
tenir te purras pur bricun 
jeo te baterai od mun bastun " 
tant l a li gupilz enchacié 
que l urse s est mut curucié 
apres curut pur lui ferir 
e il fui pur lui trahir 
tant qui l meine en un buissun 
e les espines tut envirun 
l unt entaché e encumbré 
e par le pel l unt detiré 
si ke ne pot auant aler 
pur nule rien ne returner 
dunc reuient li gupil par derere 
sur li sailli cume trichere 
l urse cumence dunc a crier 
puis si li prist a demander 
' mauueis gupil quei fras tu " 
li gupilz li ad tost respundu 
' ceo que t oi " fet il ' preié 
dunt tu m aueies manacié " 
ceo deit ester e remaner 
que li pruz hum dira pur ver 
as ueziez est bien avis 
que lur parole est en tel pris 
cum li engins de meinte gent 
que par cunsel uenquent suvent 

un liun fu de mal grevez 
si ad tuz ses baruns mandez 
mires uoleit que li quesissent 
que de sun mal le guaresissent 
tuz li dient ia ne guarrat 
si queor de cerf mangé n en at 
dunc assemblent lur parlement 
mandez i fu n i uient nent 
kar si parent e si ami 
l en aueient deuant garni 
vn autre fez i fu mandez 
e il uient tut esfreez 
dunc li distrent qu il voleient 
sun queor auer si l ocireient 
li cerfs l oi si s en ala 
a grant peine lur eschapa 
la terce fez le remanderent 
e il uient dunc le tuerent 
einz qu il par fust escorcez 
s est li gupilz tant aprismez 
qu il lur aueit le quor emblez 
si l ad mangé e devorez 
quant il uoleient auant porter 
si ne l porent mie trover 
entr eus tienent mut grant pleit 
si demandent ki ceo ad feit 
ki le quor lur aueit emblé 
grant hunte ot fet e vilte 
les bestes ki esteient pres 
surent le gupil mut engres 
a felun e a mut veizié 
dient qu il ad le quor mangié 
dunc unt le gupil apelé 
si li unt le quor demandé 
il lur iura par serment 
qu il ne l ot emblé nent 
' seignurs " fet il ' ieo afierai 
que unc le quor ne mangai 
pire sereie d autre beste 
hum me deust trencher la teste 
si encuntre le mal mun seignur 
eusse fet tel deshonur 
ore en irum deuant le rei 
venez si seez ensemble od mei 
jeo me derainerai bien 
que ne me mescrerra de rien " 
dunc uunt deuant le leun 
si li mustrent la raisun 
del quor dient qu il unt perdu 
dunc ad li gupil respundu 
' sire " fet il ' ceo m est avis 
il ueulent mettre en cest pais 
ceo que ia n ert ne unc ne fu 
ne que iames n i ert veu 
quant li cerf fu a curt mandé 
e pur oscire areisuné 
a grant peine s en eschapa 
quant terce feiz repeira 
sacez qu il n aueit point de quer 
kar il n i uenist a nul fur 


mut fereie ke desleaus 
trop sereie mauueis e faus 
si ieo encuntre uostre sante 
lur eusse le quor issi emblé " 
li liuns respunt que uerite dist 
s il queor eust ia n i venist 
bien deuum le gupil lesser 
que seins s en puisset repeirer 
par memes ceste raisun 
quant fols prent sage a cumpainun 
si nule rien deiuent partir 
li sages se set al meuz tenir 
par parole l autre deceit 
sa mencunge pur uerite creit 

del lu dit e del hericun 
que iadis furent cumpainun 
li hiricuns deueit ester 
cuntre les chiens e desturber 
a lui les deueit fere entendre 
quant li lus ireit preie prendre 


vn aignel prist li lus un jur 
si l escrierent li pastur 
les chiens li uunt apres huant 
e il s en uet al bois fuiant 
li hericun leist entrepris 
quant il l apele e dit ' amis 
pur amur deu uien mei eider 
tu ne me deiz mie lesser " 
li lus respunt ' aie tei 
kar ia cunseil n auras pur mei " 
li hiricuns li ad prié 
' baisez mei par cherite 
a mes enfanz purras cunter 
e par enseines remembrer 
que ore sunt poures e orphenin 
ke mei leissastes el chemin " 
li lus beisa le hyricun 
e il s aert a sun mentun 
a ses leures s est atachez 
e od ses ferm afichez 
v il uousist u ne deinast 
al lu estut qu il l aportast 
quant el bois fu od lui venu 
li hyricun est descendu 
sur un aut chene est munté 
dunc s esteit li lu recordé 
si li pria qu il descendist 
deuant les chiens si l defendist 
li hyricuns li respunt tant 
' amis " fet il ' ua t en avant 
si te jois de tun aignel 
la char aies e la pel 
si tu te puis des chiens garir 
kar io ne quer rien partir 
sul me eussez ore einz lessé 
mes io t ai bien surveizié " 
ceo peot hume ueer del felun 
ke ueut trahir sun cumpainun 
il memes est encumbrez 
la u li autre est deliverez 

del uilein e de la serpent 
nus cunte ici cumfeitement 
eurent ensemble cumpainie 
e leaute e fei plevie 
la serpent al uilein preia 
e par amur li demanda 
que leit li aportast suvent 
deus feiz le iur par tel covent 
que grant sen li enseignereit 
e ke riche hume le fereit 
si li mustra sun estre v fu 
e u lung tens aueit jeu 
dedenz une piere cavee 
v ele s esteit arestee 
li uilein ne l ad pas ublié 
que li ne ad lait aporté 
ele li duna mut grant or 
si li enseigna un tresor 
sa tere li fist bien arer 
si li enseigna a semer 
tant li duna or e argent 
que merueille fu a la gent 
mes bien li dist qu il le perdreit 
de quel hure ke li plareit 
si de rien li mesfeseit 
kar bien e mal fere poeit 
li uilein quant uient a meisun 
a sa femme cunte la raisun 
qu il ot oi de la serpent 
ele li respunt hastivement 
s il uoleit sun cunseil feire 
qu il en purreit a bon chef treire 
ocie la si fera mut bien 
puis ne la crendra de nule rien 
en dute en est ore en sa merci 
bien se deit deliuerer de li 
n auera dute de sun mesfet 
le buket li porte plein de leit 
puis si l asise a tere jus 
si s en traie un poi en sus 
quant la serpent uendra avant 
sa hache tienge bien trenchant 
si la fierge si durement 
que n i ait mes recovrement 
li uilein dit ke si fera 
le leit ad pris od tut s en va 
le buket mist deuant la piere 
puis se traist un poi ariere 
la serpent si uoleit beivre 


le cop oi uenir an eire 
en la piere se met dedenz 
e li uileins s en ua dolenz 
ne demurra mes que al demein 
tuz les berbiz a cel vilein 
furent en la faude trouees 
la serpent les ot acurees 
sun enfant ocist en sun bercel 
dunt li uileins ot mut grant doel 
par maltalent par dreite ire 
a sa femme cumenca a dire 
' femme " fet il ' cunseille mei 
cist mal m est uenu par tei 
tu me donas cunseil de mal 
fol e felun e desleal " 
ele respunt a sun barun 
' jeo ne sai cunseil ne mes un 
fors tant que tu uoises a li 
si li criez pur deu merci " 
al uilein est tart qu il i aut 
plein buket prent de leit chaut 
deuant la piere a la serpent 
en est uenu dutusement 
sa cupe bat merci cria 
e la serpent li demanda 
quei il quert la a tut sun leit 
' merci " fet il ' de mun mesfeit 
e que nus fuissums ici amis 
cum nus auums esté jadis 
nenil nenil " fet ele ' mestre 
ceo ne purreit en nul sens estre 
autrement poum nus entreamer 
si tu me ueuls leit aporter 
issi cum tu einceis fesis 
bien t ert rendu io l te plevis 
le buket metras deuant mun us 
e puis si te trarras en sus 
ne te uoil pas ueer si pres 
kar ieo ne te crerrai james 
ne sai cument te crerreie 
tant cum en ceste pere veie 
le cop ke ta hache i feri 
e ieo le sai tres bien de fi 
quant le berz uerras deuant tei 
v tes enfes fu mort par mei 
que de mei t estut remembrer 
tu ne me purras ublier 
sulunc iceste mesestance 
tel amur e tel bienvoillance 
cum entre nus deuum aveir 
sanz mal fere sanz mal voleir 
icest otrei que nus aiums 
si ke james ne nus creums " 
issi est suuent avenu 
de plusurs femmes est sceu 
que si cunseillent lur seignur 
ke lur reuerte a deshonur 
meinte femme cunseille a feire 
ceo dunt a plusurs n est cuntreire 
sages hum ne deit pas entendre 
ne a fole femme cunseil prendre 
cum fist icist par sa vileine 
dunt il ot puis trauail e peine 
mut ust grant aueir guainé 
si ele ne l eust fors cunseillé 

jadis fu enorguilliz 
li mules que resemble suriz 
qu il ne uoleit en sun parage 
en sun semblant en sun lignage 
femme quere qu il preisist 
james n auera femme ceo dist 
s il ne la treue a sun talent 
fille al plus haut element 
vodra li mulez demander 
al soleil en ala parler 
pur ceo qu il esteit plus haut 
e en este puissant e chaut 
lui prie sa fille a muiller 
kar ne sot a plus haut aler 
li soleil dist qu il uoist avant 
si trouera un plus puissant 
la nue que l enumbre e fet obscure 
n u put parer quant sur lui cure 
li mulez a la nue vient 
dit que si puissant le tient 
que sa fille uolt demander 
ele li roua auant aler 
par raisun lui uodra mustrer 
que plus puissant purra trover 
ceo est li uenz ki bien esgart 
que quant il uente la depart 
fet li mulez ' a lui irai 
ja mes ta fille ne prendrai " 
idunc en est alez a vant 
si li ad dit cumfeitement 
la nue l i ot enveié 
si li ot dit e enseigné 
qu il ert la plus forte creature 
en sa force n aueit mesure 
tutes autres riens departeit 
quant il uentot tut destrueit 
pur ceo uoleit sa fille prendre 
ne uoleit mes aillurs entendre 
pur ceo qu il ot cunter 
que rien ne l pot cuntreester 
li uenz respunt ' tu as failli 
femme n aueras pas ici 
plus fort i a ke ieo ne sui 
que mut souent me fet ennui 
encuntre mei si fort esteit 
ne li chaut rien de mun forfeit 
ceo est li granz murs de piere 
que tuz iurz est forte e entiere 
vnc ne l poi depescer 
ne par uent afiebler 
e me rebut si fort ariere 
que n ai talent ke la requere 
li mulez li respundi tant 
' de ta fille n ai dunc talant 
ne dei plus bas femme choisir 
que a mei ne deie apurtenir 
femme prendrai a boneur 
ore en irai desque al mur " 
alez i est sa fille quist 
le mur l esguarde si dist 
' tu as " fet ele ' meserré 
si n as mie bien esgardé 
ki pur ceo ca t enveia 
ceo m est auis qu il te gabba 
plus fort uerras uncore hui 
a ki io unc ne cuntreestui 
ki est ceo dunc " li mulez respunt 
' a dunc plus fort en tut le mund " 
ore fet ele ' ceo est la suriz 
dedenz mei e est ses niz 
il n ad en mei si fort morter 
que ele ne puisse trespercer 
desuz me fuit parmi mei vient 
nule chose ne la detient " 
li mulez dit ' coment cheles 
ore ai oi dures noveles 
ja est la suriz ma parente 
ore ai perdu tute m entente 
jeo quidoue si haut munter 
ore me couient a returner 
e encliner a ma nature " 
teus est le curs de aventure 
va a meisun e si te retien 
que ne uoilles pur nule rien 
ta nature mes despiser 
teus se quide mut eshaucer 
vtre sun dreit e relever 
que plus estut bas returner 
mespreiser ne deit nul sun dreit 
si ceo n est mal ki k il seit 
ja ne saueras si luinz aler 
que tu puisses femme trover 
que meuz seit a tun eslite 
ke la suricette petite 
issi auient as orguillus 
as surquidez as envius 
que requerent qu il ne devereient 
la reuer v il v ne vodreient 

d vn escarbot nus cunte e dit 
e ieo l ai troué en escrit 
que ot ieu en un femer 
quant il fu saul de manger 
hors s en eissi a munt garda 
e vit l egle cum il vola 
mut par l en tient a orguillus 
enz en sun quor fu mut envius 
as autres escarboz le dist 
que lur sepande lur mesfist 
l egle ueit curteis e bel 
il n esteient um ne oisel 
saul ne poeient voler 
a leun ne sorent aler 
' l egle ai esguardé tut en jur 
que nus tenums a seignur 
si haut uola que ne l ui pas 
e quant il uolt si reuient bas 
mes sa uoiz est basse e quoie 
n est pas plus haut que la moie 
autresi est mis cors luisanz 
cum est li suens tut seit il granz 
vne chose ai en mun pense 
ne en yuern ne en este 
ne uoil mes el femer entrer 
od autres oiseus uoil voler 
si uiuerai cum il viverunt 
e irai la v il irunt " 
dunc cumence a chanter 
mut leidement e a crier 
derere l egle prist unt saut 
car il quida uoler plus haut 
ainz que gueres fust luinz alez 
esturdi fu e estunez 
ne poeit mie haut munter 
ne a sun femer puis asener 
feim aueit manger voleit 
par grant destresce se pleineit 
ne li chaleit si oiseus le oeit 
ne si nul de eus l escharneit 
nent plus que fet al gupil 
que autres bestes tienent vil 
' ore ne chaut que hum me tienge 
verm v oisel mes que io vienge 
dedenz la fiente del cheval 
kar de feim ai dolur e mal " 
issi auient des surquidez 
par eus memes sunt jugez 
ceo en pernent que ne poent fere 
dunc lur couient a retrere 

d vn sengler cunte que encuntra 
par un chemin u il ala 
vn asne que ileoc estut 
merueilla sei que ne se mut 
e qu il li ne leissa la veie 
e que uers li ne s asupleie 
a lui s ahurtot malement 
dunc l apela par maltalent 
' bien sai " fet il ' quei ieo fereie 
si mes denz aguiser voleie " 
par ceste essample nus assume 
que si est del orguillus hume 
que quide bien en sun penser 
ke nul ne li deiue cuntreester 
tant par s afie en sa pruesce 
qu il memes se hurte e blesce 

issi auient que par un an 
ot en bois plente de glan 
les pors i sunt mis e chaciez 
li teissuns s est acumpainiez 
ensemble od eus si recunut 
que porc esteit e estre dut 
quant li porc uiendrent a meisun 
e il uit fere l occisiun 
li teissuns comence a crier 
a reneer e a jurer 
que teisuns fu ses piez musca 
quant od les porcs al bois ala 
ceo est custume d asquanz genz 
si est oi e ueu suvenz 
teles custumes ueulent en prendre 
dunt plusurs funt a eus entendre 
mes quant il sunt aparceuz 
tuz iurz sunt plus mescreuz 

un lu s esteit acumpainez 
al hyricun e bien afiez 
puis auient si que li lus fu pris 
al hyricun ad dit ' amis 
aie mei e si deus te ait " 
li hyricuns respunt e dit 
' aider pas ne te pus 
tel uou as fet que ne conus 




tun uou t estut ainz aquiter 
que nuls te puisse deliverer 
ja ne t en aiderai ainceis " 
tel est la custume e la leis 
ceo ueit hum suuent del felun 
tant enchantet sun cumpainun 
qu il memes est enginnez 
e ia par lui n ert aidez 

un lu uient a une rivere 
mes ne sot en queile manere 
vtre l ewe puisse passer 
vn uilein uit ileoc ester 
en un batel si l apela 
que utre le past ceo li pria 
li uileins dist qu il ne fereit 
si bon luer de lui n aveit 
' jo l otri bien " ceo dit li lus 
el batel entrent ambesdous 
de la tere sunt esluiné 
li lus ad le uilein prié 
qu il li desist qu il fera 
e li uileins li cumanda 
que treis paroles de saveir 
il deust dire al sun espeir 
' jeo uolenters " li lus respunt 
idunc dresca la teste a munt 
' bien fet ki bien fet ceo savez " 
dist li uileins ' ceo est veritez " 
quant il furent un poi alez 
si li ad le uilain rovez 
que un ueir deist e il retreit 
mut fet pis ki ne feit 
fet li uileins ' ore di le terz " 
li lus esteit mut veizez 
ne li uoleit dire plus 
ainz qu il uenist a tere sus 
quant li lus esteit arivez 
al uilein dist ' ore entendez 
tut est perdu e luinz e pres 
quanque lem fet pur mauveis " 
fet li uileins ' si deu m eit 
de treis choses m auez ueir dit 
pur quei ne uousis ainceis dire " 
dunc comenca li lus a rire 
' n osai " fet il ' kar ieo cremeie 
que de la nef geté sereie " 
as prodes hummes e as leiaus 
auient suuent damage e maus 
de la cumpainie as feluns 
mauueis en est lur guerduns 

d vn ostur recunte ici 
que sur un fust aueit sun ni 
e li huan ensemble od lui 
tant s entreamerent ambedui 
qu en un ni ensemble puneient 
e lur oiseus ensemble aveient 
ore auient si que un an 
li osturs les os al huan 
aueit duiz e charpiz 
od les suens oiselez petiz 
puis lur ala quere viande 
si cume nature le demande 
mes quant a eus fu repeirez 
fu sis niz orz e suillez 
li huan l aueient malmis 
quant li ostur fu asis 
ses oiseus leidi e blama 
par maltalent lur repruua 
que uint anz ot eire tenue 
vnc si grant descuvenue 
si oisel ne li firent mes 
e il li respundirent apres 
qu il ne s deit mie blamer 
lui memes deit encuper 
car lur derere unt eu frere 
pur ceo est dreit que en sun ni pere 
il lur respunt ' uus dites veir 
legere chose est a saver 
del oef le poeie bien geter 
par chalur e par cover 
ne l poi fors mettre de nature 
maudite seit tel nureture " 
pur ceo dit hum en repruver 
de la pum del duz pumer 
si ele cheit desuz le fust amer 
ja ne sauera tant rueler 
que al mordre ne seit recunue 
desur quel arbre ele est crue 
sa nature peot hum guenchir 
mes nul ne put del tut eissir 

un egles esteit mut iriez 
enuers un ostur e curucez 
tuz les oiseus fet asembler 
apres l ostur les fist voler 
sauer s il le purreient prendre 
mes ne lur uolt pas atendre 
el crus d un chesne s esteit mis 
les oiseus l unt entur asis 
puis esgardent ki l asaudra 
e ki auenir i purra 
dunc unt la grue enveié 
pur le lung col l unt preié 
la grue lance bek avant 
e li ostur demeintenant 
l aueit par la teste saisie 
la grue fust esbaie 
que li mesauient par derere 
tuz les oiseus fist trere arere 
que entur lui uenu esteient 
e ki aider li voleient 
tuz les ordea e mesbailli 
e il s en fueient desur li 
quant ele ot sa teste fors mise 
purpensa sei que en nule guise 
ne uolst el pais arester 
ainz passera ceo dist la mer 
pur la hunte que ele aueit fete 
que li sereit tuz iurs retrete 
quant ele fu en mer entree 
si ad une maue encuntree 
si li demanda e enquist 
v ele alot e cele li dist 
que de sun pais ert fuie 
si li cunta sa vileinie 
dunc ad la maue respundue 
demanda li si ele est venue 
senz cel usteil qui la huni 
e la grue li respundi 
' einz l ai " fet ele ' ensemble od mei 
dunc te lo ieo par dreite fei 
que tu t en uois en ta cuntree 
quant de celui n es deliveree " 
greinur mal peot il ailurs fere 
la grue se mist al repeire 
cest essample ad pur ceo cunté 
cil que sunt plein de mauveiste 
e en lur cuntree mesfunt 
puis la guerpissent si s en vunt 
pur nent lessent lur pais 
aillurs funt il autel v pis 
lur mauueis quor deiuent changer 
ne mie lur mauueis quor lesser 

un prestre uolst iadis aprendre 
a un lu lettres fere entendre 
' a " dist le prestre ' a " dist li lus 
que mut ert fel e enginnus 
' b " dist le prestre ' di od mei 
b " dist li lus ' io l otrei 
c " dist le prestre ' di avant 
c " dist li lus ' a i dunc itant " 
respunt le prestre ' ore di par tei " 
li lus li dist ' ieo ne sai quei 
di que te semble si espel " 
respunt li lus ' il dit aignel " 
le prestre dit que uerite tuche 
tel en pense tel en la buche 
le plus dit hum sovent 
cel dunt il pensent durement 
e par lur buche est cuneu 
ainceis que seit d autre sceu 
la buche mustre le penser 
tut deiue ele de el parler 

une serpent trespassot ja 
parmi un champ translanca 
li chans li dist ' reguarde tei 
tu n en portes nent de mei " 
autresi est des veisiez 
quant il se sunt acumpainez 
entre eus se ueulent si guaitier 
tant se quident suzveizier 
que li uns par l autre ne perde 
ne autres fors eus n i aerde 
dunt entre eus seient encumbrez 
li uns par l autre ne blamez 
li uns de l autre rien ne prent 
plus que li chans de la serpent 

un hum ceo dit entassot ble 
e l arunde l ad esguardé 
cum li muissun defors estoent 
que al ble asprimer n osoent 
l arundele dunc les apela 
que auant uenissent lur rova 
tant les aueit aseurez 
que en la grange esteient entrez 
del ble mangerent durement 
dunt le uilein firent dolent 
idunc iura qu il les prendreit 
e qu il les us estupereit 
e l arunde les en garni 
que le cunseil celui oi 
li muissun s en sunt desturnez 
deus iurs entiers n i sunt entrez 
li uileins dist a sun sergant 
que merueille li semblot grant 
ke li muissun sunt devenu 
li bachelers ad respundu 
que l arundel l aueit fet 
qu il s esteient issi retret 
mes s il uoleit sun cunseil creire 
teus paroles direit pur veire 
dunt l arundele decevereit 
e les muissuns li remereit 
en haut parlast que ele l oist 
e si afermast e bien desist 
que iames oiseus ne prendreit 
ne que ia mal ne lur fereit 
li uileins dist ceste parole 
l arundele ke fu fole 
as muissuns l ala recunter 
si s refist en la grange entrer 
li uileins ad ses engins fet 
les muissuns ad pris e a mort tret 
dunc tencerent a l arundele 
que ele lur ot dit male novele 
ele lur respunt ' cil me menti 
e ieo menti uus tut autresi 
quant me dist ueir e ieo a vus 
ore est li maus turné sur nus " 
pur ceo mustre par cest escrit 
meinte feiz hum troue e dit 
meint hum a ki mentir veut 
a celui ke li mentir solt 
nul sage hum ne deureit creire 
parole nule si ele ne fust veire 
tel creit mencunge en sun curage 
que li turne a grant damage 
si fist l arundele le vilein 
que les muissuns prist al demein 

ci nus recunte en ceste fable 
que uns uileins treist hors de sa stable 
od ses bus les fiens qu il firent 
li buf par tencun l asaillirent 
si repruuerent al vilein 
la bone cerueise e le pein 
que par lur trauail ot eu 
mes malement lur ad rendu 
kar a grant hunte les demena 
e li uileins lur demanda 
que ceo eteit qu il lur fist feire 
fiens funt il fors de l estable treire 
dist li uileins ' uus le femastes 
e la meisun encumbrastes " 
li buf dient ' ceo est veritez " 
dunc s est li uilein purpensez 
si lur respunt que hors le traient 
bien est dreiz que la peine en aient 
issi ua del mauueis sergant 
que tute iur ua reprochant 
sun grant seruise a sun seignur 
ne prent garde de l honur 


de ceo qu il mesfet suvent 
ne li peot suuenir nient 
quant sun trauail ueut repruver 
de sun mesfet li deit remembrer 

une musche e un es tencerent 
e ensemble se curucerent 
la musche dit que meuz valeit 
e que en tel liu ualeir poeit 
v cele ne se osot veer 
ni s sur le rei poeit seer 
e quanque le es tut l an purchacot 
e atraheit e tireillot 
li ert toleit si ert tué 
e de sa meisun fors geté 
' jeo e mes cumpainuns mangums 
de tun miel tant cum volums " 
li ees respunt ' uus dites veir 
mes il est leger a saveir 
que plus es uils que ieo ne sui 
kar en tuz lius fez ennui 
sez v seez uas la v vas 
ja par tun fet honur n auras 
jeo sui pur le mien fet amee 
e mut cherie bien gardee " 
issi fet del nature felun 
quant il ad bien en bandun 
vers les meillurs trop se noblee 
e de parole s esrichee 
par grant desdein les cuntralie 
neis si nul est que bien li die 
leaute de sun afeire 
en pleine curt les fera teire 

un escufles iut en sun lit 
malades est si cum il dit 
vn iai ot sun ni pres de lui 
a ki il fist suuent ennui 
li escufles se purpensa 
que sa mere i enveera 
si li fra requere pardun 
que pur lui face oreisun 
' mere " fet il ' kar li preez 
qu il prie pur mei li requerez 
jeo " fet ele ' cument irai 
ne sai cument li prierai 
meinte feiz as suillé sun ni 
e sur ses oiseus esmeulti " 
issi est de la fole gent 
la u il unt mesfet suvent 
veulent aler merci crier 
ainz qu il le ueulent amender 

deus lus hors bois s encuntrerent 
la se resturent si parlerent 
que nul hum ne s osot atendre 
tut ne uousissent il rien prendre 
ceo dist li uns ' kar assaiums 
bien a fere si nus poums 
par quei nus eussum honur 
e que nul n eit de nus pour " 
li autre dit ' io oi merveilles 
quant tele chose nus cunseilles 
di dunc v nus poums aler 
jeo te sai " fet il ' bien mustrer 
veez la cel gent v la gent sient 
v lur garbes cuillent e lient 
alums e si lur aidums 
e lur garbes ensemble portums 
bien auez dit " cil li respunt 
d isci el champ uenu i sunt 
le ble cuillirent e porterent 
mes les humes les escrierent 
li uns des lus ad dunc parlé 
sun cumpainun ad apelé 
' veez " fet il ' cum nus escrient 
mal nus ueulent pis nus dient 
nostre bienfet ne uaut nient 
plus que li maus uers ceste gent 
hastiuement al bois alums 
seums si cum nus suliums " 
iluc iurerent e pramistrent 
james bien ne ferunt ceo distrent 
ceo ueit hum suuent del felun 
ki a mut petit d acheisun 
laisse le bien qu il comence 
s il ne ueit en sa presence 
le luer que en ueut aver 
a mal en turne sun esper 

un gupil e un lu s airerent 
e ensemble se curucerent 
si que nul ne s pot acorder 
ne lur raisun a bien turner 
nepurec par ceste acheisun 
alerent deuant le leun 
la parole li unt mustree 
de uerite tut recordee 
li liuns dit que avis li fu 
que li lus aueit tort eu 
e li gupilz aueit raisun 
mes tant i ot de mesprisun 
e issi cume mei est avis 
tut eit issi li lus mespris 
sa mencunge est plus covenable 
e meuz resemble chose estable 
que del gupil la veritez 
nul de eus ne deit estre jugez 
issi deit fere li bon sire 
il ne deit pas iuger ne dire 
si si hume que de lui tienent 
ireement en sa curt vienent 
ne deit si uers l un parler 
que a l autre deiue mut peser 
mes adrescer a sun poer 
e l ire fere remaner 

une cheure uoleit aler 
la u pasture poeit trover 
sun cheuerol apela a li 
si li pria e defendi 
qu il ne laissast pur murir 
ensemble od eus beste venir 
pur parole ne pur preere 
deci ke ele reuienge arere 
quant ele fu al bois venue 
e li lus l ot dedenz veue 
al cheuerol uet si li rova 
que l us ouerist ceo li pria 
od tele uoiz cume la cheure aveit 
e li cheuerol li respundeit 
que la uoiz de sa mere oi 
mes sun cors nent ne choisi 
' va arere " fet ele ' lere 
bien sai que tu n es pas ma mere " 
si li cheuerol l ust recuilli 
en la meisun ensemble od li 
mangié l ust e devoré 
pur ceo chastie le sene 
que hum ne deie mal cunseil creire 
ne mencuinge dire pur veire 
tute gent seiuent cunseiller 
mes tuz cunseilz n unt pas mester 
li feluns e li desleial 
dunent tuz iurs cunseil de mal 

ci nus cunte d un mesurur 
que tere mesurot un jur 
durement maudist la mesure 
kar ne pot par nule aventure 
od li ceo dist dreit mesurer 
la perche dist ' lai mei ester 
jeo ne faz par mei nule rien 
tu me gettes ceo ueit hum bien 
mes tu es plein de tricherie 
sur mei turnes ta felunie " 
issi funt li nun dreiturers 
quant hum aparceit lur mesters 
les autres ueulent encuper 
e lur mesfet sur eus turner 

une bisse chastiot ja 
vn suen feon que ele mena 
cum il se deust par tut guarder 
e des ueneurs desturner 
e de lui qu il ne l encuntrast 
qu il ne l ocesist e mangast 
quant il aloent si parlant 
si unt ueu un hume errant 
arc portot setes e bulzuns 
sa mere apela li feuns 
demanda li que cil hume fu 
e la bysse ad respundu 
' c est cil dunt plus te deiz cremer 
e greinur pour puz aver 
mes ore l esgarde bien de pres 
si tu l encuntres james 
que de lui te saces garder 
nus n estut pas " fet il ' duter 
il ne nus ueut fere nul mal 
de l autre part del cheval 
est descenduz si est mucez 
de nus ueer est esmaiez 
nenil beu fiz de ceo n i ad nient 
einz esguarde hardiement 
si uait sun fust aparaillant 
v ad grant mal el chef devant 
s il le fet uers nus venir 
bien en purrum le mal sentir 
meuz est que nus en fuiums " 
dunc li respundi li feuns 
' ne fuirai mie d ici qu il traie 
quel auenture que ieo en aie " 
en reproche dit hum suvent 
fous ne crent d ici qu il pent 
quant fol ne ueut crere le sage 
suuent i pert par sun utrage 

ci nus recunte d un corbel 
que enseignot un suen oisel 
qu il ne deust nul humme atendre 
qu il uousist encumbrer e prendre 
s il humme ueist baisser uers tere 
prendre bastun v piere quere 
dunc s en deust aillurs voler 
que cil ne l poist encumbrer 
' si ieo ne l uei " fet il ' beisser 
n en ses meins rien manier 
dei ieo dunc remuer " 
li corps respunt ' laisse m ester 


vole par tei si te haie 
ore sui sanz dute de ta vie 
a mes autres oiseus irai 
a mun poeir lur aiderai " 
par cest essample nus dit tant 
quant hum ad nurri sun enfant 
qu il le ueit sage e veizie 
le queor ad ioius e lie 
a sun cunseil le deit leisser 
e puis les autres avancer 

par ueil essample truis escrit 
e ysopus le cunte e dit 
vn bucs entra en une lande 
si alot quere sa viande 
guarda si uit un lu venir 
ne pot esturner ne guenchir 
enmi la lande s arestut 
li lus demanda que ceo dut 
qu il seit en cele lande mis 
e qu il aueit dedenz quis 
li bucs respunt ' ieo vus fui 
tant cum ieo poi mes ore sai de fi 
que ieo ne poi fuir avant 
pur ceo uus sui alé querant " 
li lus li dist ' e ieo te ai quis 
par tuz les bois de cest pais 
ceo m est avis un an entier 
mut aueie grant desirer 
de manger de ta char que est saine 
si n ies mie chargié de laine 
ore m auez " fet li bucs ' trové 
si uus requer par charite 
que aucune merci e pardun 
facez cest uostre cumpainun " 
li lus li dist quant il l oi 
' tu n aueras ia de mei merci 
kar ne te puis terme doner 
que ieo te ueie uif aler 
jeo ne quer terme " dist li bucs 
fors tant que ieo die pur vus 
vne messe autre pur mei 
sur cel tertre ke io la vei 
tutes les bestes qui l orrunt 
que as bois e as uiles sunt 
ferunt pur nus a deu preere " 
li lus l otreie en teu manere 
hors de la lande amdui en vunt 
ensemble uienent tresque al munt 
li bucs esteit desus muntez 
li lus fu tut aseurez 
desuz remist si atendi 
li bucs leua en haut sun cri 
si durement aueit crié 
que li pastur sunt hors alé 
e cil que pres del munt esteient 
e as uiles entur maneient 
le lu uirent si l escrierent 
de tutes parz les chens huerent 
le lu unt pris e deciré 
e il ad le buc apelé 
' frere " fet il ' bien sai e vei 
malement auez prié pur mei 
bien poi entendre par le cri 
que ceo ert preere de enemi 
mut est mauueise ta pramesse 
vnc mes n oi peiur messe 
par ma fei sire " dist li bucs 
' tut autresi priai pur vus 
cum uus uousistes pur mei feire 
kar fel estes e de put eire 
ja ne poeie ieo merci aveir 
que ieo uesquisse tresque al seir 
pur ceo m estut de mei penser 
e uus leisser e ublier " 
ceo ueit hum de meinte gent 
que quident tut a escient 
que autre deiue pur eus preer 
e lur message bien porter 
si parolent le plus pur eus 
e leissent si ublient iceus 
a ki il eurent bel premis 
ne lur fu unc fors le pis 

un uilein ot femme espuse 
que mut esteit cuntrariuse 
vn iur furent ensemble alé 
pur eus deduire par un pre 
li uileins a sa femme dit 
que unc mes des oilz ne vit 
nul pre fauké si uelement 
ele li respunt hastivement 
ainz fu a uns forces trenchez 
dist li uileins ' einz est fauchez 
einz est " fet la femme ' tunduz " 
dunc s est li uileins irascuz 
' tu es " fet il ' fole pruvee 
ceste herbe fu od falcs copee 
mes tu ies si engresse e fole 
que auant ueus mettre ta parole 
la meie ueus fere remeindre 
par engreste me uols ateindre " 
li uileins l ad aual getee 
si li ad la lange copee 
puis demande quei avis li fu 
que ele en aueit entendu 
si li prez fu od falcs fauchez 
v od forces fust trenchez 
la uielle quant ne pot parler 
od ses deiz prist a mustrer 
que forces l aueient trenché 
e que falcs ne l ot pas seié 
par cest essample ueut mustrer 
bien le peot hum suuent pruver 
si fols parole unc folie 
e autre uient que sens li die 
ne l creit pas einz s en aire 
la v il set que len est pire 
veut sa mencunge mettre avant 
nul ne l fereit de ceo taisant 

d vn uilein cunte ki aveit 
vne femme qu il mut cremeit 
kar ele esteit mut felunesse 
de male part e tenceresse 
eissi auient que par un jur 
menot ses humes en labur 
dunc prierent cil al vilein 
que lur dunast cerueise e pein 
si en purreient le meuz ovrer 
a sa femme les ruue aler 
e li prier que ele lur dunast 
kar pis lur sereit s il i alast 
cil unt a la femme preié 
puis li unt dit e cunseillé 
que sis sires pas ne l voleit 
dunc respundi que ele lur dureit 
mes guardassent qu il n en eust 
ne ne mangast od eus ne beust 
ore alassent faucher les prez 
ele lur portereit asez 
cil s en alerent liement 
ele uient apres hastivement 
viande e beiure lur aporta 
que haitié fussent ceo lur preia 
ensemble asistrent al manger 
' pensez " fet ele ' del haiter 
si ferums nus " fet li baruns 
' e grant merci que nus t avums " 
quant ele uit sun seignur lie 
mut ot ele queor triste e irrié 
de sun barun se treist ariere 
cil la siwi uers la rivere 
tant cum ele se traist en sus 
e il la siwi e plus e pus 
tant que li piez li eschapa 
en l ewe cheit si enfundra 
les serganz saillirent apres 
aual l ewe curent ades 
pur li tenir que ele ne passast 
e que li floz n en portast 
li uilein les ad escrié 
dit que ne sunt pas bien alé 
encuntre l ewe la deussent quere 
la la purrunt trouer a tere 
la la querunt si ferunt bien 
tant ert encuntre tute rien 
que al ual l ewe n est pas alee 
od reddur n est mie turnee 
en sa mort ne feist ele mie 
ceo que ne uot fere en sa vie 
issi auient plusurs estrivent 
vers lur seignurs tant cum il vivent 
ne sauer ne ueulent ne sentir 
quels maus lur peot avenir 
lur riote tienent avant 
quant il le ua aparcevant 
e il le turne en maltalent 
si se uenge plus asprement 

un lieures uit un cerf ester 
ses cornes prist a reguarder 
mut li sembla bele sa teste 
plus se tint uile que nule beste 
quant autresi n esteit cornuz 
e qu il esteit si poi creuz 
a la sepande ala parler 
si li cumence a demander 
pur quei ne l ot tel criee 
e de cornes si aurnee 
cum ot le cerf qu il ot veu 
la deuesse ad respundu 
' tu mesfez " fet ele ' lei mei ester 
tu ne s purreies guverner 
si ferai bien " il li respunt 
dunc ot cornes al chiel a munt 
mes ne s poeit mie porter 
kar ne saueit od tut aler 
car plus aueit que ne deust 
ne que sa grandur n estut 
par ceste essample ueut mustrer 
le coueitus e le aver 
veulent tuz iurz tant comencer 
e si se ueulent eshaucer 
si en pernent par lur utrage 
que lur turne a damage 

un lu asgarda un colum 
que cuillot desuz un buissun 
ramels dunt sun ni uoleit fere 
li lus parla ne se pot tere 
' mut te uei " fet il ' travailler 
cuillir merin e purchacer 
jeo ne uei meudre ta meisun " 
dunc respundi li culum 
' e ieo te uei tuz iurz berbis cuillir 
aignel e mutuns retenir 
e si n en es meuz avancez 
ne plus riches ne plus preisez " 
issi uet il des reobeurs 
des laruns e des tricheurs 
quant il asemblent autri aveir 
mut le peot hum souent veer 
qu il n en sunt gueres amendé 
tuz iurs uiuent en poverte 

un gupil e un chaz alerent 
parmi un champ si purparlerent 
qu il sereient cumpainun 
dunc s asemblent suz un buissun 
li chaz al gupil demanda 
par quels se defendera 
la v il erent entrepris 
e li gupil li dit ' amis 
cent engins sai v mut me crei 
e pleine puche en ai od mei 
mes io ne uoil la puche overir 
deci que cil deiuent failir " 
li chaz respunt par breue raisun 
' nus n erums mie cumpainuns 
kar ieo ne sai fors un engin 
ceo seuent bien tut mi veisin " 
la u il uunt issi parlant 
deus chiens uienent tost curant 
li gupil uers le chat escrie 
' ore ai mester de ta aie " 
le chaz respunt ' aie tei 
n ai que un engin cel ert od mei " 
dunc saut le chaz sur l espine 
le chien saisissent par l eschine 
le gupil si l uunt detirant 
e li chaz li escrie tant 
' cumpain pur quei esparnies 
que ta puche ne deslies 
tu l esparnies trop lungement 
li chien te hastent durement 
pur quei n as tun sac deslié 
jeo l ai " fet il ' trop esparnié 
jeo l te di bien meuz amereie 
tun sul engin si ieo l aveie 
que ces dunt ai ma puche pleine 
jeo te uei deliueré de peine 
bien me deit " fet il ' remembrer 
de ceo que ieo ai oi cunter " 
suuent est ateint li gupilz 
tut seit il quointes par ses diz 
del menteur auient suvent 
tut parot il raisnablement 
si l put li sages entreprendre 
s il ueut a sa parole entendre 
del leial humme est meuz creue 
vne parole e entendue 
e plus put en un grant pleit 
quequan que li mentere feit 

uns riches hum uoleit aler 
vtre mer pur converser 
a deu pria qu il amenast 
a sauuete qu il ne dutast 




einz qu il se fust aparceuz 
dedenz la mer est enbatuz 
lors prie deus qu il meint a tere 
ne li uolt autre chose quere 
cum plus comence a crier 
e plus ala ses nes par mer 
quant il uit que deus ne feseit 
la priere qu il requereit 
quant a tere ne pot venir 
dist ' deus fetes uostre pleisir " 
apres cel mot tost ariva 
la u il uot e destina 
li sages deit reisnablement 
prier deu omnipotent 
que de lui face sun pleisir 
de ceo li peot grant bien venir 
kar meuz seit deu quei li estut 
que sis queors change e mut 

d vn cheualer uoil cunter 
e par essample remembrer 
que un ueil humme encuntra ja 
ensemble od li s acumpaina 
pur ceo qu il le uit remembré 
e en meint liu aueit esté 
li uolt conseil demander 
en quele tere deust converser 
kar il memes pru ne saveit 
e li uielz hum li respuneit 
que en la tere uoilst ester 
v tute gent le ueulent amer 
' e si ieo " fet il ' ne la truis 
cunseillez mei queil part ieo puis 
aler ester a lung tens " 
cil respundi par grant sens 
' va la ester e si me crei 
v tute gent eient pour de tei 
e si ieo tere ne puis trover 
v la gent me ueulent duter 




va la u nul humme ne veies 
que nul ne sace que tu seies " 
par cest essample nus ueut sumundre 
que si deit hum a fol respundre 
ki plus enquert k il ne devereit 
si ot suuent que ne vodreit 

un chaz seeit desur un fur 
v ot gueité tut en jur 
vit le mulet e la suriz 
si s apela par mut beus diz 
e dist que lur euekes fu 
e que mal cunseil unt eu 
que sa cunfermeisun n aveient 
e les suriz li respuneient 
que asez uoleient meuz murir 
ke desuz ses ungles venir 
les suriz s en turnent fuiant 
e li chaz les uet enchacant 
en la parei se sunt fichees 
meuz uoleient estre mucees 
si que eles ne puissent muveir 
que od lur esueke remaneir 
mut crement sa cunfermeisun 
kar il le seiuent a felun 
par ceste essample nus devise 
nul ne se deit mettre en justise 
de celui que mal lui ueut fere 
mes desturner de sun repeire 

une femme se seeit ja 
deuant sun us si esgarda 
cum sa geline gratot 
e sa uiande purchacot 
mut se trauailot tut en jur 
a li parla par grant amur 
' bele " fet ele ' lais ester 
que ne uoilles si grater 
chescun iur grant a tun talent 
pleine mesure de furment " 
la geline li respundi 
' a quei diz tu dame issi 
quides que ieo aime meuz tun ble 
que ceo que ai tut tens usé 
nenil nenil " fet la geline 
' si deuant mei estut une mine 
tuz iurs pleine pas ne lerreie 
ne pur ceo ne targereie 
que io ne quesisse tuz iurs plus 
sulunc ma nature sulunc mun us " 
par ceste essample ueut mustrer 
que plusurs genz poent trover 
aueir e ceo que unt mester 
mes ne poent pas changier 
lur nature ne lur usage 
tuz iurs coueitent en lur curage 
epilogus 
al finement de cest escrit 
que en romanz ai treité e dit 
me numerai pur remembrance 
marie ai nun si sui de france 
put cel estre que clerc plusur 
prendreient sur eus mun labur 
ne uoil que nul sur li le die 
e il fet que fol ki sei ublie 
pur amur le cunte willame 
le plus uaillant de nul realme 
meintenur de cest liure feire 
e de l engleis en romanz treire 
esope apelum cest livre 
qui l translata e fist escrire 
del griu en latin le turna 
li reis alurez que mut l ama 
le translata puis en engleis 
e ieo l ai rimee en franceis 
si cum ieo poi plus proprement 
ore pri a deu omnipotent 
ke a tel oure puisse entendre 
que a lui pusse m alme rendre 
