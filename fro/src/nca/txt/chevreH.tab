asez me plest e bien le uoil 
del lai que humme nume cheurefoil 
que la uerite uus en cunt 
pur quei il fu fet e dunt 
plusurs me unt cunté e dit 
e ieo l ai troué en escrit 
de tristram e de la reine 
de lur amur que tant fu fine 
dunt il eurent meinte dolur 
puis mururent en un iur 
li reis markes esteit curucié 
vers tristram sun neuuz irié 
de sa tere le cungea 
pur la reine qu il ama 
en sa cuntree en est alez 
en suhtwales v il fu nez 
vn an demurat tut entier 
ne pot ariere repeirier 
mes puis se mist en abandun 
de mort e de destructiun 
ne uus esmerueilliez neent 
kar ki eime mut lealment 
mut est dolenz e trespensez 
quant il n en ad ses uolentez 
tristram est dolent et tres pensis 
pur ceo se met de sun pais 
en cornwaille uait tut dreit 
la u la reine maneit 
en la forest tut sul se mist 
ne uoleit pas que hum le ueist 
en la uespree s en eisseit 
quant tens de herberger esteit 
od paisanz od poure gent 
perneit la nuit herbergement 
les noueles lur enquereit 
del rei cum il se cunteneit 
ceo li dient qu il unt oi 
que li barun erent bani 
a tintagel deiuent uenir 
li reis i ueolt sa curt tenir 
a pentecuste i serunt tuit 
mut i auera ioie e deduit 
e la reine i sera 
tristram l oi mut se haita 
ele ne purrat mie aler 
k il ne la ueie trespasser 
le iur que li rei fu meuz 
e tristram est al bois uenuz 
sur le chemin qu il saueit 
que la reine passer deueit 
vne codre trencha parmi 
tute quarreie la fendi 
quant il ad paré le bastun 
de sun cutel escrit sun nun 
de la reine s aparceit 
que mut grant garde en perneit 
autre feiz li fu auenu 
que si l aueit aparceu 
de sun ami bien conustra 
le bastun quant ele le uerra 
ceo fu la sume de l escrit 
qu il li aueit mandé e dit 
que lunges ot ilec esté 
e atendu e suriurné 
pur atendre e pur sauer 
coment il la pust ueer 
kar ne pot nient uivre sanz li 
d euls deus fu il autresi 
cum del cheurefoil esteit 
ki a la codre se perneit 
quant il est si laciez e pris 
e tut entur le fust s est mis 
ensemble poeient bien durer 
mes ki puis les uolt deseurer 
li codres muert hastiuement 
e li cheurefoil ensemblement 
' bele amie si est de nus 
ne vus sanz mei ne me sanz vus " 
la reine uait cheuachant 
ele esgardat tut un pendant 
le bastun uit bien l aparceut 
tutes les lettres i conut 
les chevaliers que la menoent 
que ensemble od li erroent 
cumanda tuz arester 
descendre uot e reposer 
cil unt fait sun conmandement 
ele s en uet luinz de sa gent 
sa meschine apelat a sei 
brenguein que mut fu de bone fei 
del chemin un poi s esluina 
dedenz le bois celui troua 
que plus l amot que rien uiuant 
entre eus meinent ioie grant 
a lui parlat tut a leisir 
e ele li dit sun pleisir 
puis li mustra cumfaitement 
del rei aurat acordement 
e que mut li aueit pesé 
de ceo qu il ot si cungié 
par encusement l aueit fait 
a tant s en part sun ami lait 
mes quant ceo uient al deseurer 
dunc comencent a plurer 
tristram a wales s en rala 
tant que sis uncles le manda 
pur la ioie qu il ot eve 
de s amie qu il ot ueue 
e pur ceo k il aueit escrit 
si cum la reine l ot dit 
pur les paroles remembrer 
tristram ki bien saueit harper 
en aueit fet un nuuel lai 
asez breuement le numerai 
gotelef l apelent en engleis 
cheurefoil le nument en franceis 
dit uus en ai la uerite 
del lai que i ai ici cunté 
