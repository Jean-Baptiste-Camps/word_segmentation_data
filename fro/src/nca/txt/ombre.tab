ne me vuel pas desauser 
de bien dire aincois vuel user 
mon sens a el que estre oiseus 
je ne vuel pas resembler ceus 
qui sont garcon por tot destruire 
car puisque j ai le sens d estruire 
aucun bien en dit ou en fait 
vilains est qui ses gas en fait 
se ma cortoisie s aeuvre 
a faire aucune plesant euvre 
ou il n ait ramposne ne lait 
fous est qui por parole lait 
bien a dire por qu il le sache 
et s aucuns fous sa langue en sache 
par derriere tot ce li doit 
car nient plus que je puis cest doit 
faire ausi lonc comme cestui 
ne cuit je que on peust hui 
faire un felon de bone aire estre 
et mieus vient de bone eure naistre 
qu estre des bons c est dit piece a 
par guillaume qui despieca 
l escofle et arst un a un membre 
si com li contes nos remembre 
puet on prover que je di voir 
que mieus vient a un home avoir 
eur que avoir ne amis 
amis muert et on est tost mis 
fors de l avoir qui bien ne l garde 
et qui a fol le met en garde 
mais cil qui tot le gaste et use 
et apres sa folie encuse 
qu il l a despendu sans mesure 
se d iluec avant amesure 
ses sens sa folie et son lait 
et mesaventure le lait 
eurs le ra tost mis en pris 
et por ce l ai je si empris 
que je vuel mon sens emploier 
a bien dire et a soploier 
a la hautece de l eslit 
mout par me torne a grant delit 
quant ma volente est eslite 
a faire ce qui me delite 
d une aventure metre en rime 
on dit qui bien nage bien rime 
qui de haute mer vient a rive 
qui a port de bien dire arive 
plus l en prisent et roi et conte 
or orrés par tens en cest conte 
que dirai s aucuns ne m encombre 
et je fais ci le lai de l ombre 
je di que uns chevaliers iere 
en cele marche de l empiere 
de loheraigne et d alemagne 
je ne cuit pas c uns teus en magne 
de chaalons jusqu en perchois 
qui si ait totes a son chois 
bones teches come cil ot 
de maintes resemble au fil lot 
gauvain si come nos dison 
mais je n oi onques son non 
ne je ne sai se point en ot 
proece et cortoisie l ot 
eslit a estre siens demaine 
de la despense qu il demaine 
se merveillent tuit si acointe 
ne trop emparlé ne trop cointe 
ne l trovissiés por sa proece 
il n iere pas de grant richece 
mais il se sot mout bien avoir 
bien sot prendre en un lieu l avoir 
et metre la ou point n en ot 
dame ne pucele n en ot 
parler qui durement ne l prist 
n onques a nule ne s en prist 
bien a certes qu il n en fust bien 
car il estoit sor tote rien 
et frans et dous et debonaire 
quantque chascuns en vousist faire 
en peust faire entor ostel 
mais as armes autre que tel 
le trovast on que je ne di 
estout et ireus et hardi 
quant il avoit l eaume en son chief 
bien sot un renc de chief en chief 
cherchier por une joste faire 
a ce ot torné son afaire 
li chevaliers dont je vos di 
qu il vousist que chascun lundi 
qu il estoit que il en fust deus 
onques chevalier ne fist deus 
si preu d armes come il estoit 
ce n iert mie cil qui vestoit 
sa robe d este en yver 
plus donoit il et gris et vair 
c uns autres de dis tans d avoir 
et tos jors vout o lui avoir 
set compagnons o cinq al mains 
ne ja rien ne tenist as mains 
s on le vousist qu on ne l eust 
deduit d oiseaus quant li leust 
ama que je ne mespris mie 
il sot d eschies et d escremie 
et d autres geus plus que tristans 
mout ot bon mai un bien lonc tans 
et mout se fist amer as gens 
il iert de cors et de bras gens 
et frans et legiers et isneaus 
et s iert encor plus preus que beaus 
tot ce doit bien chevaliers estre 
amors qui se fait dame et maistre 
de ceus dont ele est al deseure 
en ce bon point li corut seure 
qu ele en vout avoir le treu 
del grant deduit qu il ot eu 
de mainte dame en son eage 
n onques servise ne homage 
ne li fist entruesqu il li lut 
por ce qu il ne se reconut 
a son home n a son baillieu 
se li fist en tans et en lieu 
sentir son pooir et sa force 
onques tristans qui fu a force 
tondus come fous por isot 
n ot le tiers d ahan que cil ot 
deciqu il en ot sa pais faite 
ele li a saiete traite 
parmi le cors jusqu al penon 
la grant beaute et le dous non 
d une dame li mist el cuer 
or li convient a geter puer 
totes les autres por cesti 
de maintes en avoit parti 
son cuer que nule n en amoit 
mais or set il sans dote et voit 
qu il li convient tot metre ensemble 
por celi servir qui li semble 
li rubis de totes beautes 
li sens la deboneretes 
la grant doucors de son cler vis 
li est ce li est bien avis 
devant ses ieus et jor et nuit 
n est joie qui ne li anuit 
fors seus li pensers a cesti 
de tant li a bon plait basti 
amors qui le conoissoit bien 
c onques nule si plesant rien 
qui fame fust n avoit veue 
ce dist et s en trait sa veue 
a garant que il dit verte 
" ahi " fait il " tante averte 
ai fait de moi et tant dangier 
or veut deus par ceste vengier 
celes qui m ont seules amé 
certes mar ai desaasmé 
ceus qui d amors erent sorpris 
or m a amors en tel point mis 
qu ele veut que son pooir sache 
onques vilains cui barbiers sache 
les dens ne fu si angoisseus " 
ce pense et dit quant il est seus 
ne ja son vuel ne fesist el 
n onques mais hom en si cruel 
point ne fu come amors l a mis 
" las " fait il " se je sui amis 
que sera ce se n est amie 
ce ne sai je ne ne voi mie 
coment je puisse vivre un jor 
deduis d errer ne de sejor 
ne me puet mon mal alaschier 
or n i a fors del tenir chier 
ceus qui la vont o ele maint 
car por ce faire ont eu maint 
de lor dame joie et solas 
car m eust ceste fait un las 
de ses deus bras entor mon col 
tote nuit songe que l acol 
et qu ele m estraint et embrace 
li esveilliers me desembrace 
en ce qui plus me delitast 
lors quier par mon lit et atast 
son bel cors qui m art et esprent 
mais las qui ne trueve ne prent 
c est avenu moi et maint autre 
mainte fois or ne puet estre autre 
aler o envoier m estuet 
proier quant autre estre ne puet 
qu ele ait de moi merci en fin 
et que por deu ainsque je fin 
qu ele ait pitie de ma destrece 
et que par sa grant gentillece 
qu ele me gart et vie et sens 
ele i auroit un mains des siens 
s ele sofroit que je morisse 
s est bien drois que de son cuer isse 
pities et doucors de ses ieus 
mais je cuit qu il me vendroit mieus 
li alers que se j i envoi 
on dit n i a tel come soi 
ne nus n iroit si volentiers 
on dit piece a que li mestiers 
aprent l home et la grant sofraite 
puisque j i ai raison atraite 
il n i a se de l aler non 
dire qu ele a en sa prison 
mon cuer qui de gre s i est mis 
ja devantqu il ait non amis 
n en quiert eschaper por destrece 
gentillece pities largece 
la devroit a ce esmovoir " 
il s est atornés por movoir 
soi tiers de compagnons sans plus 
ne sai que vos desisse plus 
il monte et vallet jusqu a sis 
il chevauche lies et pensis 
en son penser et en sa voie 
ses compagnons oste et desvoie 
de la voie de son penser 
qu il ne se puissent apenser 
de la raison de son voiage 
il dit qu il chevauche a grant rage 
celant son penser et sa voie 
tanqu il vinrent a la monjoie 
du chastel o cele manoit 
fait li sire qui les menoit 
" veés com cist chasteaus siet bien " 
il ne l disoit pas tant por rien 
qui montast as fosses n as murs 
com por savoir se ses eurs 
l avoit encor si haut monté 
qu il parlassent de la beaute 
de la dame qu il va veoir 
font cil " vos en devés avoir 
grant honte car mal avés fait 
qui aincois nos avés retrait 
le chastel que la bele dame 
dont chascuns dit bien qu el roiame 
n a si cortoise ne si bele 
or tot coi " font il " car se ele 
savoit com vos avés mespris 
il vos venroit mieus estre pris 
as turs et menés el chaaire " 
il dist en sosriant " he taire 
or seignor or tot belement 
menés me un poi mains durement 
car je n i ai mort deservie 
il n en est nus dont j aie envie 
des chasteaus se de cestui non 
je voudroie estre en la prison 
salehadin cinq ans ou sis 
par si que il fust miens assis 
si come est s en fusse seurs 
et quantqu il a dedans ses murs " 
font cil " s en seriés trop sire " 
il n entendent pas a ce dire 
le sofisme qu il lor fesoit 
li bons chevaliers ne l disoit 
se por oir non qu il diroient 
il lor demande s il l iroient 
veoir " que feriens nos donques " 
font il " chevaliers ne doit onques 
trespasser n en chemin n en voie 
bele dame qu il ne la voie " 
fait cil " je m en tien bien a vos 
et si le lo et vuel que nos 
i alon quant raisons l aporte " 
atant guenchissent vers la porte 
chascuns la teste du destrier 
criant " as dames chevalier " 
a tel voiage tel tencon 
sor frein s en vont a esperon 
tantqu il vinrent en la ferte 
il ont le premier baile outré 
clos de fosses et de palis 
li sire avoit devant son pis 
torné son mantel en chantel 
et sorcot d hermine trop bel 
de soie en graine et d escureus 
autretel avoit chascuns d eus 
et chemise ridee et blanche 
et chapel de fleurs et de venche 
et esperons a or vermeus 
je ne sai que il fussent mieus 
plesamment vestu por l este 
il ne sont nul lieu aresté 
jusqu al perron devant la sale 
chascuns vales encontre avale 
as estriers par fine raison 
li seneschaus de la maison 
les vit descendre enmi la cort 
d une loge o il ert s en cort 
dire a la dame la novele 
que cil la vient veoir que ele 
conoissoit bien par oir dire 
n en devint pas vermeille d ire 
la dame ains en ot grant merveille 
desor une cote vermeille 
avoit errant esté treciee 
elle s est en estant dreciee 
la dame de tres grant beaute 
ses puceles li ont geté 
al col un mantel de samis 
avuec la grant beaute qu a mis 
nature en li en son encontre 
quequ ele veut aler encontre 
cil se hastent tant de venir 
qu aincoisqu ele peust issir 
de la chambre i sont cil entré 
al semblant que lor a monstré 
li est il bel de lor venue 
de tant poi comme ele est venue 
encontre eus s en font il mout lie 
un chainse blanc et delié 
ot vestu la preus la cortoise 
qui trainoit plus d une toise 
apres li sor les jons menus 
" sire bien soiés vos venus 
et vo compagnon ambedui " 
fait cele qui bon jor ait hui 
qu ele est bien digne de l avoir 
si compagnon li distrent voir 
or n iert pas dame a trespasser 
sa beautes les fait trespenser 
tos trois en lor salus rendant 
ele prent par la main riant 
le seignor se l maine seoir 
or ot auques de son voloir 
quant deles li se fu assis 
si compaignon sont bien apris 
assis sont ne li firent cuivre 
sor un cofre ferré de cuivre 
avuec deus seues damoiseles 
quequ il se deduisent a eles 
en demandant plusors afaires 
lor bons sire ne pensoit guaires 
a eus ains bee a son afaire 
mais la gentis la debonaire 
li set bien rendre par parole 
raison de quantqu il l aparole 
qu ele ert mout cortoise et mout sage 
cil li met ades el visage 
ses ieus por mirer sa beaute 
mout les a bien pris a verte 
ses cuers qui tos est en li mis 
que de quantqu il li ont promis 
li tesmoignent il ore bien 
qu il ne li ont menti de rien 
mout lui plaist ses vis et sa chiere 
" bele tres douce amie chiere " 
fait il " por qui force de cuer 
me fait guerpir et geter puer 
de totes autres mon penser 
je vos sui venus presenter 
quantque je ai force et pooir 
si en puisse gie joie avoir 
qu il n est riens nule que j aim tant 
come vos se deus repentant 
me lait venir a sa merci 
et por ce sui je venus ci 
que je vuel que vos le sachiés 
et que gentillece et pities 
vos en pregne qu il est mestiers 
car qui en feroit as mostiers 
oroison si feroit il bien 
por ceus qui n entendent a rien 
s a estre non leal ami 
ha sire por l ame de mi " 
fait ele " c avés ore dit 
se deus me lait veoir lundi 
dame " fait il " je vos di voir 
vos tote seule avés pooir 
sor moi plus que fame qui vive " 
la colors li croist et avive 
de ce qu il dit qu il est tos siens 
apres a dit par mout grant sens 
" certes sire je ne croi mie 
que si preudom soit sans amie 
que vos estes nus ne l croiroit 
vostre pris en abesseroit 
et vos en vaudriés mout mains 
si beaus hom de cors et de mains 
de bras et de tote autre rien 
vos me sauriés ja mot bien 
par parole par l ueil atraire 
la penne et ce que ne vuel faire 
a entendre par verite " 
bien l a en son venir hurté 
par parole et desfait son conte 
si com cil qui m aprist le conte 
le m a fait por voir entendant 
il se sueffre a mener tendant 
qu il n estoit riens que tant amast 
s une autre le mesaesmast 
il s en seust bien revengier 
mais il est si en son dangier 
qu il ne l ose de rien desdire 
puis li recommenca a dire 
" ha dame merci por pitie 
vostre amors m a fait sans faintie 
descovrir les maus que je sent 
mout mal s i acorde et asent 
vostre parole a vos beaus ieus 
qui m acueillirent orains mieus 
al venir et plus plesanment 
et sachiés bien certainement 
que cortoisie fu qu il firent 
car tres l eure qu il primes virent 
n en virent il nul c est la some 
qui si se vousist a vostre home 
tenir com je vuel sans faintise 
douce dame par gentelise 
car le vos plaise a essaier 
retenés moi a chevalier 
et quant vos plaira a ami 
et aincois un an et demi 
m aurés vos fait si preu et tel 
et as armes et a l ostel 
et tant aurés bien en moi mis 
que li nons c on apele amis 
se deu plaist ne m iert ja veés 
li cuidiers que vos i avés " 
fait ele apres " vos fait grant bien 
je n entendoie au regart rien 
se cortoisie non et sens 
mais vos l avés en autre sens 
noté folement si m en poise 
se je ne fusse si cortoise 
il m en pesast ja mout vers vos 
por c est fole chose de nos 
dames qui sons mal percevans 
quant cortoisie et beaus semblans 
nos maine a cortoisie faire 
lors cuident tot lor autre afaire 
cil sospirant avoir trové 
par vos l ai je bien esprové 
qu ensi l avés vos entendu 
mieus vos venist avoir tendu 
la fors une rois as colons 
car se li ans estoit si lons 
et li demis com troi entier 
ne sauriés tant esploitier 
por rien que vos seussiés faire 
que je fusse si debonaire 
envers vos com j estoie orains 
li hom se doit bien garder ains 
qu il se lot de qui il le fait " 
or ne set cil n en dit n en fait 
qu il puist faire ne devenir 
" a mains ne puis je pas venir 
dame " fait il " que j ai esté 
pitie et debonerete 
a il en vos je n en dot mie 
n onques ne failli a amie 
nus en la fin qui bien amast 
si me sui mis en mer sans mast 
por noier aussi com tristans 
comentque j aie esté lonc tans 
sire de ma volente faire 
a ce ai torné mon afaire 
que se je n ai merci anuit 
jamais ne cuit que il m anuit 
nule quant j istrai de cesti 
itel plait m a mes cuers basti 
qui en vos s est mis sans congie " 
en fesant un petit ris " gie " 
fait ele " ains mais tele n oi 
or puet bien demorer ensi 
puisque je voi que n est a gas 
encore par saint nicolas 
cuidoie que vos gabissiés 
en non deu neis se vos fussiés 
une povre garce esgaree 
bele douce dame honoree 
ne m en seusse j entremetre " 
riens qu il puist dire ne prometre 
ne li puet a ce rien valoir 
que il ja joie doie avoir 
de li si ne set que il face 
li vermeus li monte en la face 
et les larmes del cuer as ieus 
se que li blans et li vermeus 
l en moille contreval le vis 
or est il bien la dame avis 
ne li fausse pas de covent 
ses cuers ains set bien que sovent 
l en sovient il aillors qu iluec 
certes s or en plorast avuec 
la dame mout fesist grant bien 
ele ne cuidast ja por rien 
qu il deust estre si destrois 
" sire " fait ele " n est pas drois 
por deu que j aim ne vos ne home 
que j ai mon seignor mon prodome 
qui mout me sert bien et honore 
ha dame " fait il " a bone ore 
par foi ce doit il estre lies 
mais se gentillece et pities 
vos prenoit de moi et franchise 
ja nus qui d amors chant ne lise 
ne vos en tendroit a pior 
ains feriés al siecle honor 
se vos me voliés amer 
a une voie d outremer 
en porriés l aumosne aatir 
or me faites de vos partir 
sire " fait ele " c iert plus lait 
mes cuers ne me sueffre ne lait 
acorder en nule maniere 
por ce c est oiseuse proiere 
si vos pri que vos en sofrés 
ha dame " fait il " mort m avés 
gardés ne l dites mais por rien 
mais faites cortoisie et bien 
retenés moi par un joel 
o par ceinture o par anel 
o vos retenés un des miens 
et je vos creant qu il n iert riens 
que chevaliers face por dame 
se j en devoie perdre l ame 
si m ait deus que ge ne face 
vo vair ueil et vo clere face 
me puent de poi ostagier 
je ai tot sos vostre dangier 
quantque je ai force et pooir 
sire je ne vuel pas avoir " 
fait ele " le los sans le preu 
bien sai c on vos tient a mout preu 
et c est piece a chose seue 
bien seroie ore deceue 
se je vos metoie en la voie 
de m amor et je n i avoie 
le cuer ce seroit vilonie 
il est une grant cortoisie 
d issir fors de blasme qui puet 
dire tot el vos en estuet 
dame " fait il " por moi garir 
se vos me lessiés morir 
sans estre amés ce seroit tece 
se cil beaus vis pleins de simplece 
estoit omecides de moi 
il en convient prendre conroi 
prochain en aucune maniere 
dame de beaute et maniere 
de tos biens por deu gardés i " 
cil bel mot plesant et poli 
la font en un penser cheir 
d endroit ce qu ele veut oir 
sa requeste et s en ot pitie 
car ne tient a point de faintie 
les sospirs les larmes qu il pleure 
ains dit que force li cort seure 
d amors qui tot ce li fait faire 
ne que jamais si debonaire 
ami n aura se n a cestui 
mais ce que onques mais fors hui 
n en parla li vient a merveille 
avuec ce penser la traveille 
raisons qui d autre part l opose 
qu ele se gart de faire chose 
dont ele se repente al loin 
a celui qui ert en grant soin 
del penser o ele ert entree 
a mout bele voie monstree 
d une grant cortoisie faire 
amors qui en tant maint afaire 
a esté voiseuse et soutis 
entruesqu ele estoit la gentis 
el penser la o ele estoit 
il trait erranment de son doit 
son anel si li mist el sien 
de ce fist il un greignor sen 
qu il li desrompi son penser 
que ains ne li lut a penser 
de l anel qu ele avoit al doit 
a ce qu ele mains se gardoit 
" dame " fait il " a vo congie 
sachiés que mes pooirs et gie 
est tos en vo comandement " 
il se part de li erranment 
et si compagnon ambedui 
nus ne set l ochoison fors lui 
por qu il s en est ainsi partis 
il est sospirans et pensis 
venus a son cheval si monte 
fait cele a cui le plus en monte 
de lui remetre en sa leece 
" iroit s en il a certes qu est ce 
ce ne fist onques chevaliers 
je cuidasse c uns ans entiers 
li fust asses mains lons d un jor 
maisqu il fust o moi a sejor 
et il m a ja si tost lessiee 
ahi s or me fusse plessiee 
vers lui de parole o de fait 
por les faus semblans qu il m a fait 
doit len mais tot le mont mescroire 
qui por plorer le vousist croire 
ne por faire ses faus sospirs 
si me conseut li sains espirs 
por ice n i perdist il rien 
nus ne guilast ore si bien 
ne si bel c est ore del mains " 
atant envoie vers ses mains 
un regart si choisi l anel 
tos li sans jusqu el doit manel 
et jusqu el pie li esfui 
n onques mais si ne s esbahi 
ne n ot de rien si grant merveille 
la face qu ele avoit vermeille 
l en devint trestote empalie 
" qu est ce " fait ele " deus aie 
ne voi je l anel qui fu siens 
de tant sui je bien en mon sens 
que je vi orains en son doit 
cestui ce fis mon et que doit 
et por coi l a il el mien mis 
ja n est il mie mes amis 
et si pens je qu il le cuide estre 
or est il par deu plus que maistre 
de ceste art ne sai qui l aprist 
deus coment fu ce qu il me prist 
a ce que je fui si sorprise 
que je ne m en sui garde prise 
de l anel qu il m a el doit mis 
or dira qu il est mes amis 
ce fera mon je n en dot mie 
dira il voir sui je s amie 
nenil por noient le diroit 
ains li manderai orendroit 
que il viegne parler a mi 
s il veut que je l tiegne a ami 
si li dirai qu il le repregne 
je ne cuit pas qu il en mespregne 
vers moi s il ne veut que je l hace " 
atant comande qu on li face 
venir un valet tot monté 
ses puceles l ont tant hasté 
qu il i est venus tos montés 
" amis " fait ele " or tost hurtés 
poignés apres le chevalier 
dites li si com il a chier 
m amor qu il ne voist en avant 
mais viegne arriere maintenant 
parler a moi d un sien afaire 
dame " fait il " je cuit bien faire 
vostre volente jusqu en son " 
atant s en part a esperon 
apres le chevalier poignant 
cui amors aloit destreignant 
de cele qui l envoie querre 
en mains d une lieue de terre 
l a il ataint et retorné 
sachiés qu il se tient a buer né 
de ce qu on l avoit remandé 
mais n a pas au mes demandé 
por quoi on remandé l avoit 
li aneaus qu ele avoit el doit 
iert l acoison de l remander 
ce li fist son oirre amender 
que tart li est qu il la revoie 
li escuiers s est en la voie 
del retor a li acointiés 
he deus com il en par fu lies 
del retorner se por ce non 
qu il estoit en grant sospecon 
qu on ne li vousist l anel rendre 
il dit qu il s iroit aincois rendre 
a cisteaus qu il le represist 
" ne cuit pas qu ele mespresist " 
fait il " envers moi de tel uevre " 
la joie del retor li cuevre 
le penser dont il iert en dote 
il est venus a tant de rote 
comme il ot vers la forterece 
la dame qui en grant destrece 
estoit sor son cors deffendant 
ist de la sale descendant 
pas por pas aval le degre 
porpenseement et de gre 
vient en la cort por li deduire 
l anelet voit en son doit luire 
qu ele veut rendre al chevalier 
" s il m en fait ja point de dangier " 
fait ele " et il ne l veut reprendre 
por ce ne l irai je pas prendre 
par ses beaus cheveus se je puis 
ains le menrai je sor ce puis 
si parlerai iluec a lui 
s il ne l veut prendre sans anui 
j en romprai mout tost la parole 
coment je n iere pas si fole 
que je le giete enmi la voie 
o dont en tel lieu qu on ne l voie 
ce iert el puis n est pas menconge 
ja puis n en iert ne que d un songe 
chose dite qui me messiece 
dont n ai je ore esté grant piece 
o mon seignor sans vilonie 
se cist par sa chevalerie 
o par sospirer devant mi 
veut ja que je l tiegne a ami 
a cest premerain parlement 
il l auroit aincois durement 
deservi se je l devoie estre " 
atant est cil entrés en l estre 
qui de tot ce ne se prent garde 
il voit celi qu il mout esgarde 
volentiers aler par la cort 
il descent lues et vers li cort 
si com chevaliers fait vers dame 
si dui compagnon ne nule ame 
de l ostel ne li font anui 
fait il " bone aventure ait hui 
ma dame a cui je sui et iere " 
ne l a ore en autre maniere 
ferue del poing les l oie 
ele a hui mainte chose oie 
qui mout li toche pres del cuer 
" sire " fait ele " alons la fuer 
seoir sor ce puis por deduire " 
or n est il riens qui li puist nuire 
ce dist puisque l aqueut si bel 
bien cuide avoir par son anel 
conquise s amor et sa grace 
il n est encor preu en la nace 
por quoi il se doie esjoir 
ainsqu il peust les li seir 
ot il chose qui li desplaist 
" sire " fait ele " s il vos plaist 
dites moi la vostre merci 
c est vostre anel que je voi ci 
por coi le me lessastes ore 
douce dame " fait il " encore 
quant m en irai si l aurés vos 
je vos dirai tot a estros 
si ne l tenés pas a faintie 
de tant vaut il mieus la moitie 
qu il a en vostre doit esté 
s il vos plesoit en cest este 
le sauroient mi anemi 
se vos m aviés a ami 
recu et je vos a amie 
en non deu ce n i a il mie " 
fait ele " aincois i a tot el 
ja puis n istrai de cest ostel 
si m ait deus se morte non 
que vos aurés ne cri ne non 
de m amor por rien que je voie 
vos n en estes preu en la voie 
ains en estes mout forvoiés 
tenés je vuel que vos l aiés 
vostre anel que je n en ruis mie 
ja mar me tendrés a amie 
por garde que j en aie faite " 
or se despoire or se deshaite 
cil qui cuidoit avoir tot pris 
" mains en vaudroit " fait il " mes pris 
se c est a certes que je oi 
onques mais nule joie n oi 
que si tost me tornast a ire 
coment donques " fait ele " sire 
avés i vos anui ne honte 
de moi a cui noient ne monte 
vers vos d amor ne de lignage 
je ne fas mie grant outrage 
se je vos vuel vostre anel rendre 
il le vos convient a reprendre 
car je n ai droit a l retenir 
puisque je ne vos vuel tenir 
a ami car je mesferoie 
deus " fait il " se je me feroie 
d un coutel tres parmi la coisse 
ne me feroie tel angoisse 
come ces paroles me font 
mal fait qui destruit et confont 
ce dont il puet estre al deseure 
trop me cort force d amors seure 
por vos et met en grant destrece 
chose n est qui a ce me mece 
nule del mont que je l repregne 
ja puis a foi deus ne me pregne 
a bone fin que je l prendrai 
mais vos l aurés et si lerai 
mon cuer avuec en vo servise 
n il n est riens qui a vo devise 
vos serve si bien ne si bel 
come entre mon cuer et l anel " 
fait ele " n en parlés vos onques 
car vos en perdriés adonques 
m acointance et m aseurte 
se vos contre ma volente 
voliés ore vers moi mesprendre 
il le vos convient a reprendre 
non fait si fait la n a que dire 
o vos estes mout plus que sire 
se vostre anuis a ce m esforce 
que vos le me vueilliés a force 
mal gre mien faire retenir 
tenés jamais ne l quier tenir 
si ferés je non ferai voir 
volés le me vos faire avoir 
a force naje douce amie 
bien sai tel pooir n ai je mie 
ce poise moi si m ait deus 
ja puis vilonie ne deus 
ne m avendroit c est ma creance 
se vos en un poi d esperance 
me metés por reconforter 
vos porriés aussi bien hurter 
a cel perron le vostre chief 
que vos en venissiés a chief 
si lo que vos le repregniés 
il semble que vos m apregniés " 
fait il " a chanter de bernart 
je me leroie ains une hart 
lacier el col que l represisse 
ne sai que je vos en fesisse 
lonc plait al reprendre n a rien 
sire " fait ele " or voi je bien 
que ce vos fait faire enresdie 
quant parole que je vos die 
ne vos puet a l prendre mener 
or vos vuel je aconjurer 
par la grant foi que me devés 
vos pri que vos le reprenés 
si chier com vos avés m amor " 
or n i a il en ceste error 
tor qu un seul qu il ne li conviegne 
a reprendre o qu ele ne l tiegne 
a desleal et a gengleus 
" deus " fait il " li quels de ces deus 
m est or partis li mains mauvais 
or sai je bien se je li lais 
qu ele dira je ne l aim mie 
qui tant estraint crouste que mie 
en saut ce par est trop destraint 
cil sairemens m a si estraint 
que li lessiers ne m i est preus 
aincois cuit je que li miens preus 
et m onors i soit al reprendre 
se je ne vuel de mout mesprendre 
vers ma gentil dame honoree 
qui s amor m a aconjuree 
et la grant foi que je li doi 
quant je l aurai mis en mon doi 
si iert il siens la o il iert 
se je fas ce qu ele me quiert 
je n i puis avoir s onor non 
n est mie amis qui jusqu en son 
ne fait la volonte s amie 
et sachiés que cil n aime mie 
qui rien qu il puist en laist a faire 
je doi atorner mon afaire 
del tot a son comandement 
car il ne doit estre autrement 
s a la seue volonte non " 
il ne l noma pas par son nom 
quant il dist " dame je l prendrai 
par covent que je en ferai 
apres la vostre volonte 
la moie encore ait il esté 
en ce doit que je voi si bel 
et je vos rent donques l anel 
par covent que vos l en faciés " 
n iert enviesis ne esfaciés 
li sens del gentil chevalier 
tos esprendans de cuer entier 
le prist tot porpenseement 
si le regarde doucement 
al reprendre dist grans mercis 
" por ce n est pas li ors nercis " 
fait il " s il vient de ce bel doit " 
cele s en sosrit qui cuidoit 
qu il le deust remetre el sien 
ains fist apres un greignor sen 
dont mout grant joie li vint puis 
il s est acotés sor le puis 
qui n estoit que toise et demie 
parfons si ne meschoisi mie 
en l eve qui ert bele et clere 
l ombre de la dame qui ere 
la riens el mont que plus amot 
" sachiés " fait il " tot a un mot 
que je n en reporterai mie 
ains l avera ma douce amie 
la riens que j aim plus apres vos 
deus " fait ele " ci n a que nos 
o l aurés vos si tost trovee 
en non deu ja vos ert monstree 
la preus la gentis qui l aura 
o est en nom deu vés la la 
vostre bel ombre qui l atent " 
l anelet prent et vers li tent 
" tenés " fait il " ma douce amie 
puisque ma dame n en veut mie 
vos le prendrés bien sans meslee " 
l eve s est un petit troblee 
au cheoir que li aneaus fist 
et quant li ombres se desfist 
" veés " fait il " dame or l a pris 
mout en est amendés mes pris 
quant ce qui de vos est l en porte 
quar n eust il ne huis ne porte 
la jus si s en vendroit par ci 
por dire la seue merci 
de l onor que faite m en a " 
he deus si bien i asena 
a cele cortoisie faire 
onques mais riens de son afaire 
ne fu a la dame plesans 
tos raverdis et esprenans 
li a geté ses ieus es siens 
mout vient a home de grant sens 
qui fait cortoisie al besoin 
" orains ert de m amor si loin 
cist hom et ore en est si pres 
onques mais devant ne apres 
n avint puisqu adam morst la pome 
si bele cortoisie a home 
ne sai coment il l en membra 
quant por m amor a mon ombre a 
geté son anel ens el puis 
or ne li doi je ne ne puis 
plus veer le don de m amor 
ne sai por quoi je li demor 
onques hom si bien ne si bel 
ne conquist amor par anel 
ne mieus ne doit avoir amie " 
sachiés qu ele n en bleca mie 
quant ele dist " beaus dous amis 
tot ont mon cuer el vostre mis 
cil dous mot et cil plesant fait 
et li dons que vos avés fait 
a mon ombre en l onor de moi 
or metés le mien en vo doi 
tenés je l vos doing come amie 
je cuit vos ne l amerés mie 
mains del vostre encor soit il pire 
de l onor " fait il " de l empire 
ne me fesist on pas si lie " 
mout se sont andui envoisié 
sor le puis de tant come il purent 
des besiers dont il s entrepurent 
vait chascun la doucor al cuer 
lor bel ueil ne getent pas puer 
lor part ce est ore del mains 
de tel geu com len fait des mains 
estoit ele dame et il maistre 
fors de celui qui ne puet estre 
de celui lor convendra bien 
n i convient mais beer de rien 
jehan renart a lor afaire 
s il a nule autre chose a faire 
bien puet son penser metre aillors 
car puisque lor sens et amors 
ont mis andeus lor cuers ensemble 
del geu qui remaint ce me semble 
vendront il bien a chief andui 
et or m en tas atant mes hui 
ici fenist li lais de l ombre 
contés vos qui savés de nombre 
