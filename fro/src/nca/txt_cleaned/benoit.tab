quant li mundes fu establiz 
e damledex oct departiz 
les elemenz chascun par sei 
od le cunseil de son segrei 
ploct li que fust li firmamenz 
clartez e enluminemenz 
au monde e as creascions 
e as diuerses regions 
li firmamenz ceus est nonmez 
c est feus e chalors e clartez 
o la lune est e li soleiz 
resplendissables et uermeiz 
mais qui le munt dreit nonmer 
c est cel ensemble e terre e mer 
por c est nonmez monz dreitement 
que toz iorz est en mouement 
quer que est ce que lon i troue 
qui eu mont est qui ne se moue 
deu mont ne de tant com il dure 
n a nus ne nonbre ne mesure 
ne porreit nus tant aprendre 
que certe chose en seust rendre 
nus ne soct unques sa laor 
ne s amplete ne sa grandor 
pas a sen humain 
que de teu chose seit certain 
a celui est celui deit estre 
qui deu tot fu criere e mestre 
itant sauum bien munz 
est toz igaus et toz roonz 
li granz oceans l auironne 
si com la lettre dit e sonne 
ausi com cercle en roond 
dum nus ne set parfondece 
enmi le monde set la terre 
que l ocean aclot e serre 
de nule part n a plus ne mains 
de ce cuidon estre certains 
d igau peis est d igau mesure 
si com nos retrait l escriture 
ce dit plines sis mouemenz 
est de l enbriue des granz uenz 
qui es cauernes sunt parfondes 
ou de tonnerre ou des granz undes 
de l ocean qui la sostient 
sou par cez treis choses auient 
itex est la formations 
deu monde e la diuisions 
que quatre parz i a non plus 
ce nos retrait ysidorus 
c est orient meridies 
e occident qui uient enpres 
septentrien en ce s estent 
toz li cercles deu firmament 
ci aureit gref chose a descendre 
n a retraire ne a comprendre 
confaitement cez choses sunt 
com se tiennent ne comment uunt 
sou dex en est saichanz e mestre 
d ocean fist eisir e nestre 
les mers diuerses par le munt 
qui en maint sen corent e uunt 
de la eissent e la rateignent 
eissi cerchent le monde e ceignent 
diuerses sunt od diuers nons 
por les diuerses regions 
diuerses sunt e totes un 
d eles renaissent grant li flun 
qui auironnent les contrees 
e les prouinces renonmees 
e qui portent les granz nauies 
dum les terres sunt replenies 
si fist dex ses formations 
ses rennes ses creations 
qu entr eus eust uarietez 
desestances diuersitez 
e que l un fust l audre noisable 
hainos et espoentable 
non pas por ce c onc feist rien 
en cest secle qui n estast bien 
tot quanqu a soz le firmament 
qu en ueit uenir a naissement 
unt des elemenz lor creance 
e lor nature e lor substance 
l un plus de l eue e de freidor 
l autre de l air e de chalor 
ausi de la terre ensement 
e por ce que li element 
sunt trestuit quatre entr eus contraire 
si est raisons co m est uiaire 
que les choses qui n sunt criees 
e au monde uiuifiees 
en reseient entr eus cruas 
e diuerses et desigaus 
non pas ne ce ne uos dison 
qu o une naturau raison 
ne rait entr eus adoucement 
e concorde e aiostement 
si que li feus a terre uient 
e la terre le feu sostient 
e l air qui est entre cest dous 
toct et desfent tot a estrous 
que la terre ne arde 
sou l air en est destoute et garde 
l air por l eue respeisse tant 
que souent rest de le portant 
quant l eue en la terre s abaisse 
tant i defait tant s i rengresse 
qu a neient uient tote a sechee 
eissi auient mainte feiee 
ueez com dex l a ordoné 
qui deu tot a la poeste 
as angres li clers ceus li beaus 
e l air desoz est as oiseaus 
la mer les eues as peisons 
la terre est abitations 
as poples des humains lignages 
as uers e as bestes sauuages 
e la chose qui n prent naissance 
s un element i a puissance 
e poeste e maorie 
si est raison n en dotez mie 
que plus reseit desatremprez 
diuers d autres e deseurez 
e quant eu n i a tant de l un 
que as autres ne seit conmun 
si qu il i seient igaument 
si sauum bien certainement 
que plus en est douz e temprez 
e benignes e mesurez 
e de ca uient qu es regions 
ou toz iors a chauz e arsons 
sunt les uermines uenimoses 
pesmes cruaus e hainoses 
e les bestes mortaus e fieres 
e les poples de teus manieres 
qui nen unt lei sen ne raison 
dreiture ne discretion 
qui ne seuent qu est maus ne biens 
e qui plus sunt felons que chiens 
neirs mentons granz e cornuz 
e iusqu en la terre ueluz 
pendanz oreilles od lons bes 
e moct plus lez les piez d un es 
en tante sen formez e fez 
c oi ne uos sereient retrez 
ete uos por la grant chalor 
ou toz iorz uiuent sanz freidor 
en auient ce que ie uos di 
uers la partie de midi 
en occident uers mienuit 
ou de freidure resunt cuit 
ou neis e glace e mer a plus 
ce sauum bien n en renaist nus 
son la force de l element 
por ce que sanz nul temprement 
est tote estraite lor nature 
eissi com d eue e de freidure 
por ce resunt desatempré 
por ce n i a humanite 
por ce ne seuent que est leis 
ne que est iorz ne anz ne meis 
por ce n en a en eus doucor 
si deslei non e amertor 
ne dotent mort ne lor souient 
que arme seit ne qu eu deuient 
d eus detrencher ne d eus ocire 
ne cuide estre neguns d eus pire 
eisi con uos poez oir 
ueer aprendre e retenir 
con cez deus oures uunt a dreit 
la por le chaut ca por le freit 
aucuns me dira s esdeuient 
por que co est dum co auient 
que la freidors est ca si granz 
e la li chauz si esboillanz 
mais ne m i soi or pas enpris 
com si faites choses deuis 
haute est moct l oure e la matire 
e si i aureit trop a dire 
e mei n i list pas demorer 
quer moct i a d el a parler 
mais qui n uoudra saueir la fin 
si lise pline ou augustin 
entre cez contrarietez 
qui sunt si granz con uos oiez 
conme de freidure e d arson 
rest doce l abitation 
quer par l atemprement de l er 
ne trop este ne trop iuer 
en sunt li grant renne abitable 
e riche e bel e delitable 
e plentaif e abondos 
de quanque huen est desiros 
de bele forme i sunt les genz 
e de saiges contenemenz 
discret raisnable e bien uestu 
trop grant ne sunt ne trop menu 
cist seuent les afaitemenz 
les ars les leis les iugemenz 
cist seuent connoistre e ueeir 
e entendre e aperceueir 
qu eu n est c un dex c un criator 
cist seuent la dete e l onnor 
qu il quiert qu il uect que lon li face 
e que lon aint e que lon hace 
or uos dei ce briement mostrer 
por que m estuet de ce parler 
li filosofe e li parfit 
li plus saige e li plus eslit 
qui d umain sen co qui n poct estre 
sunt e seront tenu a mestre 
firent une diuision 
discretement e od raison 
deu monde tot e de la terre 
si com la mer l acloct e serre 
treis parties i asignerent 
dum la premere aise apelerent 
africque europe tot le monde 
que clot e aceint mer parfonde 
est en icez treis pars deuis 
mais ce auum nos bien apris 
qu igaus ne sunt pas a estros 
qu autant tient l une com les dos 
qu ase prent son conmencement 
des midi iusqu en orient 
entierement terre e marine 
e en septentrien s afine 
e des septentrien s estent 
europe uers occident 
itant retient ne plus ne mains 
de ce resonmes bien certains 
des occident iusqu en midi 
redure africque tot eisi 
a ase tient tot en roont 
les dous parties d icest mont 
les autres parz les deus parties 
que uos auez ici oies 
qui ci a toz demandemenz 
e as greios enqueremenz 
que lon li porreit ici faire 
saureit mostrer dire e retraire 
com les mers uunt ne les contrees 
ne com eles sunt habitees 
de quex oiseaus ne de quex ienz 
de quex bestes de quex serpenz 
ne les merueilles granz e fieres 
dum el i a de mil manieres 
ou sunt les pierres principaus 
ne saueir por qu eus sunt itaus 
ne si diuerses de colors 
ne por quei les chosses menors 
prennent e uenquent les plus granz 
qui ci sereit par tot saichanz 
moct li fereit buen demander 
buen aprendre buen escoter 
a ceste oure que i ai a faire 
me besoigne un poi a retraire 
comment europe est asise 
qui des autres parz se deuise 
ci prent l oure conmencement 
orine estrace e naissement 
dum i ai a traiter e a faire 
ce uos puis bien de ueir retraire 
que la premere region 
dum ie i truis memoire e non 
est sice la basse apelee 
e si conmence e est iostee 
od les paluz meotidienes 
qui de granz merueilles sunt plenes 
entre danube e l ocean 
qui cort deuers septentrian 
s estent iceste region 
eisi est close d enuiron 
iusqu en iermaine tient e dure 
eisi com retrait l escriture 
estrange est dite e apelee 
e d estranges genz abitee 
por les estranges poples nez 
dum toz cil rennes est poplez 
est germaine sauuage dite 
qui moct est granz n est pas petite 
ienz e poples i ra assez 
felons trop e desmesurez 
li cit i sunt uns poples nuz 
pres des mareis e des paluz 
ou mainte merueille a orrible 
li got une ienz moct penible 
i sunt apres e li alain 
qui ne seuent qu est uin ne pain 
de lait de buerre e de peison 
uiuent e de la ueneison 
dum moct prennent e sanz grant paine 
quer tote la terre en est plene 
li gepidien sunt enpres 
felon e enreure e engres 
e puis li roge e li ungreis 
li hun apres e li bougreis 
e li daneis fort gent hardie 
e apres cil d esclauunnie 
puis uient li renne de iermaine 
e apres celui d alemaigne 
france aquitaine espaigne en sus 
autres rennes i a moct plus 
dum n iert ci faite mention 
quer n est or leus ne ne poon 
mais de germaine uos retrai 
certeinement quer bien le sai 
nul plus bel renne n estuet querre 
plus plentaif ne meillor terre 
tant i a ient tant en i naist 
que c est merueille qui les paist 
dum ist le uiure dum il uient 
que isi fait pople sostient 
en germaine a une montaigne 
roiste haute fiere grifaigne 
les ienz l apelent adnoe 
si com i es liures ai troué 
d en sum d amunt un fluiue sort 
qui dreit uers orient s en cort 
seixante eues granz e nonmees 
qui auironnent les contrees 
s i asenblent ce truis lisant 
por tel est rabinos e grant 
e fiers e perillos e lez 
hyster danube est apelez 
entre icest fluiue e l ocean 
e la terre ou sunt li alan 
a fieres genz de mainz semblanz 
sauuages sunt e mescreanz 
une isle i a par non cancie 
e si crei bien que c est rosie 
qui est de la grant mer salee 
de totes parz auironnee 
dunc autresi com les euetes 
de lor diuerses maisonnetes 
gitent essains granz e pleners 
ou moct a nombres e millers 
ou com de ceus qui sunt irié 
sunt en estor glaiue sachié 
tost e isnel d ire esbrasez 
trestot eissi e plus assez 
seuct icil poples fors eissir 
por les granz rennes enuair 
e por faire les granz ocises 
les granz gaaiz e les conquises 
entre alane qui moct est lee 
e iece qui n est sanz gelee 
est danemarche la plenere 
eissi asise en teu manere 
qu autresi est comme coronne 
fieres montaignes l auironne 
ce dit la letre e li escriz 
que noe oct li uez treis fiz 
sen e iafez e can non plus 
si com retrait ysidorus 
les treis parties de cest monde 
que clot e acaint mer parfonde 
orent e tindrent e lor eir 
e si uos faz bien a saueir 
sen oct ase qui fu l ainz nez 
e de lui fu li poples nez 
qui la popla e qui la tint 
de lui descendi toz e uint 
cam oct africque a sa partie 
de ce ne redoton nos mie 
iafez europe deuers nos 
eissi ala tot a estros 
iafez oct un fil moct enpoz 
qui fu nonmez goemagoz 
cist uint en goce e si trouum 
d une sillebe de son non 
qui en la fin i est posee 
fu goce dite e apelee 
de gozmagos fu goce dite 
eisi com l estoire est escrite 
de lui descendi tex lignees 
qui moct furent puis essaucees 
e felon pople e conqueranz 
sor toz hardiz e combatanz 
cance que ci uos ai nonmee 
qui de mers est auironnee 
par grant esforz e par poeir 
conquistrent puis apres lor eir 
d eus i oct si faite habondance 
e si tres grant multepleance 
qu en dous poples se deuiserent 
li got par les sorz qu il giterent 
ausi com glaiue ist de gaine 
ou com lion prent sa rabine 
s en eisi l uns d armes garniz 
li reis d eus fu proz e hardiz 
tanause oct non dreitement 
sice l autre uers orient 
enuairent par grant esforz 
ou cent mil hommes oct ainz morz 
qu ele fust lor domaine quite 
quer uesoen li reis d egite 
se combatie o eus cent feiz 
icist les tint a mort destreiz 
icist lor charia si les dos 
c om n orent ior a lui repos 
cist lor liuroct estors champaus 
e batailles granz e mortaus 
longes dura lor contencon 
lor gerre e lor destruction 
e lor chaples granz e pleners 
tant qu ennoia a lor moillers 
sanz eus erent poi les ueeient 
e trop a tart les ioiseient 
n aueient d eus uoleir ne aise 
ne nul delit qu a fenne plaise 
qu as batailles erent tos tens 
encontre les egitiens 
e celes qui point n esteit bel 
pristrent entr eus conseil nouel 
pesme dum trop se desleierent 
que lor mariz deu tot laisserent 
tex fu lor establissemenz 
que d eus n iert mais aiostemenz 
od homme nul qui od eus maigne 
ne qui demuert en lor compaigne 
isieu firent eisieu tendront 
toz les iorz mais qu eles uiuront 
deus reines firent des lor 
qui moct erent de grant ualor 
ce fu lampete e marpessen 
qui moct orent proece e sen 
plusors des nobles des uaillanz 
forz hardies e combattanz 
eslurent mestres e princesses 
e a cez deus aiuerreses 
les mameles destres se coistrent 
qu auis lor fu qu eles lor nuistrent 
a lor ienz cors souent armer 
a armes prendre e a porter 
a traire d arz e a lancer 
les trenchanz gaueloz d acer 
cestes dames amazoneises 
qui moct furent proz e corteises 
enuairent puis par cenz anz 
europe qui si est granz 
que les contez e les reiaumes 
les prouinces e les ducheaumes 
sozmistrent puis a lor danger 
au fer trenchant e a l acier 
par tot ala lor seignorie 
tex merueille ne fu oie 
d eles neu uuil plus maintenir 
mais qui lor faiz uoudreit oir 
si lise l estoire des goz 
qui moct est plus granz que les noz 
iloc orra lor oure entiere 
qui moct i est granz e pleniere 
des goz qui canze orent saisie 
e d eus poplee e replenie 
reisi a millers e a cenz 
uns poples puis e unes ienz 
feruestiz d armes e garniz 
li reis d eus fu nonmez beriz 
cist les afinitez iermaines 
e les paluz meotidieanes 
conquistrent puis e regions 
dum ci ne sunt escrit les nons 
mais danemarche cele amerent 
cele retindrent e poplerent 
puis i oct reis ce dit la uie 
pleins de moct grant filosofie 
e d estrange sen embeuz 
qui moct furent loinz conneuz 
li uns de cez oct non eucten 
e cuneam l autre almoxen 
tote escience orent a main 
icist furent des arz certain 
d icez apristrent tant goteis 
poi sorent mains que li grezeis 
dient e afichent sanz faille 
que mars qui est dex de bataille 
fu estraiz de lor anceisors 
de c ont ioie c est lor onnors 
en lui se creient moct e fient 
sanc d umain cors li sacrefient 
dex est de mort dex est d ocise 
si li conuient teu sacrefise 
mars n est mais entalentemenz 
de morz d ommes e de contenz 
e la ou bataille est iostee 
i est de mars morz apelee 
cest deu apelerent romain 
poi uerteier e poi certain 
quer non cerz fait e non saichanz 
ceus qui entr eus sunt combatanz 
li quex deit uaintre e li quex non 
e si eu peignent de teu facon 
que le piz a nu descouert 
celui mostre tot en apert 
qu i a combatre ia ne crienge 
ne que de mort ne li souienge 
qui cuidera que bien ne die 
si lise en l etimologie 
que fait ysidorus li proz 
qui plus en parla bel sor toz 
icit dex esteit moct ioiz 
moct celebrez e moct seruiz 
entre daneis ce uos di bien 
qui crienz erent sor tote rien 
queu merueille ert si ienz ert criente 
quer mainte terre aueit apriente 
d espandre sanc erent ioios 
il n esteient d au desiros 
eissi lor moueit de lignage 
tex ert lor uie e lor usage 
icist poples que uos oez 
dum nombre n est diz ne contez 
sunt si en luixure esboillant 
si uolentif e si ardant 
que a toz sunt les fennes unes 
abandonnees e conmunes 
poi en i a qui si s ait cheres 
qu autres ne s aient parconneres 
quant eissi sunt entremeslé 
e l un uers l autre abandonné 
hontosement sanz lei tenable 
e sanz costume couenable 
ne set li fiz qui est sis pere 
ne qui li est seror ne frere 
enpor icest asemblement 
que entr eus funt si faitement 
par naist d eus tant e concrie 
tex merueille ne fu oie 
de ce nos dit isidorus 
qu autor n en fait a creire plus 
que por si fait engendrement 
est dit iermaine dreitement 
e d eniendrer iermaine est dite 
eisi m o dit la letre escrite 
e por eisi tres grant naissance 
e por si grant multepleiance 
erent li fil contre les peres 
e deseritoent lor meres 
uncle e neuou e frere e aiue 
ocieent souent a glaiue 
ne poeit estre feiz entre eus 
si esteient cruex e feus 
e por ce qu il s entretoleient 
souentes feiz s entrocieent 
ne u poeit la terre sofrir 
por ce s en conueneit eisir 
poure en esteit e uis e pire 
ne poeit a teu ient soffire 
tant que par sort a queuque paine 
d une uez costume anciene 
preneit lon tote la iouente 
e s i meteit lon grant entente 
ie di les forz les combatanz 
qui poeient aueir quinze anz 
ou trente ou plus si erent mis 
en eissil fors de lor pais 
por querre au fer e a l acier 
od forz orez e od temper 
par mer orrible e tenebrose 
terre assazee e plenteose 
a lor ester a lor remaindre 
ou lor maute peust estaindre 
ester en paiz a ample e bien 
si com firent li gocien 
qui tote europe essillerent 
e roberent e despoillerent 
iusc outre les paluz deu flo 
qu il unt e tiennent en alo 
quant eu ueneit au desseurer 
ainz qu il entrassent en la mer 
cil li mostré e li seignié 
qui deueient estre essillié 
sacrefioent a un de 
qui thur ert entr eus apelé 
mais ce n esteit beste n oisel 
ne uin n encens ble ne gastel 
ne autre don osfert de main 
ainz sachez bien que sanc humain 
espandeient eu sacrefise 
ne cuidoent a nule gise 
que si precios peust estre 
tot ce lor annoncoct li prestre 
qui par sort i ert esleuz 
uez que faiseit li mescreuz 
un io de bos preneit as mains 
e ceus dum il esteit certains 
que lon deueit sacrifier 
a un sol cop sanz recourer 
li espandeit tot le ceruel 
quant n i failleit moct l en ert bel 
mort a la terre l estendeit 
la uaine deu cuer li quereit 
par cele l en traiet tot fors 
quanqu il poeit le sanc deu cors 
adonc erent li essillié 
a ce faire ioios e lie 
lor uis lor chies ce qu il aueient 
en adeisoent e teigneient 
sanz terme nul qui n fust donnez 
apareillez ne aprestez 
coreient as nex erranment 
les ueilles dreicooent au uent 
e traieent as auirons 
eisi uoidoct la regions 
e par si faite deablie 
com si poez aueir oie 
cuidoent fust lor sauuemenz 
uers les orez e uers les uenz 
e si la sorz chaist si granz 
qu as cheualers fust ateignanz 
qu es conuenist a essiller 
si lor ueist lon despleier 
lor enseignes au desseurer 
ce esteit signe a demostrer 
de batailles d aqueremenz 
contre les aliennes ienz 
eisi se parteient des lor 
cruel e fel e sanz amor 
por les granz rennes enuair 
por eus forcer e por tolir 
e por les ienz a mort liurer 
e por les reis deseriter 
de lor pais erent mis fors 
por metre en abandon lor cors 
d aquerre aueir terre e uitaille 
des que la lor lor faiseit faille 
auques despris e sofraitos 
e plein d angoisse e rancuros 
s essilloent por mieuz aueir 
tot par force par estoueir 
de torner ne de reuertir 
que que lor fust a auenir 
n aueient pense ne laissor 
por ce par force e par uigor 
gastoent les riches pais 
cruaus e mortaus enemis 
tuit erent gasté li riuage 
e qui retraireit lo damage 
l essil ne la destruction 
ne la cruel occision 
que il firent par tante leus 
doleros ert trop li lors ieus 
icist daneis cist dacien 
se rapeloent troien 
e dirai uos en l achison 
quant crauentez fu ilion 
si n fu essilliez antenors 
qui moct en porta grant tresors 
od tant de ient come il oct 
sigla les mers que il ne soct 
maintes feiz i fu asailliz 
e damagez e desconfiz 
tantque il uint en ceu pais 
que uos oiez que ie uos dis 
ci prist od ses ienz remasance 
unc puis tocte ne desseurance 
ne l en fu par nul homme fait 
e de lui sunt daneis estrait 
ce cuident bien eisi lo dient 
e sacheiz moct s en glorifient 
e si aucuns uait enquerant 
por qu il sunt apelé normant 
ci n puet oir la uerite 
en lor lange est apelé 
bise qui de la uient le uent 
e c est homme dreitement 
eissi normant hommes de nort 
qui si s nonme ne fait nul tort 
quer son lor usage 
uenz est e huen en cest lengage 
eissieu faiseient li daneis 
ce truis eu tens as plusors reis 
qui ceste lei de sorz ieterent 
e qui la terre deliuerent 
ne uoudrent quasser n empeirier 
ne degerpir ne delaissier 
la leis ne l establissemenz 
que comparoent maites ienz 
deci qu au tens reis lotrocus 
qui bien uesquie cent anz e plus 
cist par besoig ne u poct muer 
reuoct la lei renoualer 
qu orent tenu si anceisor 
au terme deuis e au ior 
refu la sorz sor eus ietee 
dum moct i oct grant assemblee 
de bachelers de iouenceaus 
forz e hardiz e proz e beiaus 
en ceste sort en cest enuei 
conuint estre le fiz lo rei 
qui esteit apelez bier 
e en sornon coste de fer 
od les autres fu essilliez 
n en fu demis ne espairnez 
un sennescal un desleié 
li a reis lotrocus baillié 
prince deu tot maistre e chadel 
cist fu garde deu damisel 
icist bier dum uos oez 
coste de fer ert apelez 
por ce qu escu n osberc dobler 
n eiaume en son chief brunni d acer 
n eust ia as estors nonmez 
ainz i aloct toz desarmez 
sa merre une deuinerresse 
e une fort enchanterresse 
l aueit eisi apareillié 
d arz enchanté e prinseigné 
e sor lui tant carates fait 
que ia d arme n en fust sanc trait 
de cop de lance ne d espee 
ne fust ia sa char entanmee 
por c ert cheualers fort e durs 
e es granz batailles segurs 
hastenc li feus sis seneschaus 
li tres orribles li cruaus 
li plus maus huen qui unc nasquist 
e qui au secle plus mau fist 
mautez n est nule desleiee 
maudite n escommuniee 
fure d enfer forzsenemenz 
traisons ne deceuemenz 
dum sis cuers ne fust repleniz 
des iudas fu li plus haiz 
nus n espandi unc tant cerueles 
tant sanc de cors tantes boeles 
tant a porchascié cheualers 
que il en orent sis millers 
legers de cors e de corages 
e uers deu eschis e sauuages 
uolenterif as granz desleiz 
e as merueilles qu os orreiz 
estout sanz crienme desleié 
tant orent autres ienz a pie 
que nus n en seust faire esmee 
quant lor chose fu aprestee 
comme de nes forz e entieres 
e d armes de plusors manieres 
de glaiues trenchanz esmoluz 
d eiaumes de broines e d escuz 
e d espees trenchanz d acier 
sanz demorer e sanz tarzer 
iriez e marriz e dolenz 
se partirent de lor parenz 
lor enseignes unt despleiees 
e les ueiles es mas drecees 
siglent corent parmi lo mer 
or ne s i seuent si garder 
les forz citez de la marine 
cist n es metent a decepline 
des tors de uiles des chasteaus 
pristrent les aueirs chers e beaus 
tant que uers france dreit siglerent 
la pristent port e ariuerent 
la fu la gent si maubaillie 
qu aintque poust estre foie 
fu prise e liuré a torment 
e quantqu il orent ensement 
de hastenc n os puet nus retraire 
le fel le chien le deputaire 
les esragiez forsenemenz 
qu il fist a totes bones ienz 
la poeste la seignorance 
deu reiaume de tote france 
sosmist a sei e sozioa 
e arst a feu e degasta 
auques li ert leger a faire 
n i trouoct mie grant contraire 
poi li fu li rennes ueez 
s orreiz por quei si uos uolez 
en poeste en grant noblece 
e en grant gloire e en hautece 
sor toz rennes de crestiens 
aueit esté france lonc tens 
reis riches forz e conqueranz 
i aueit euz ne sai quanz 
de granz poeirs e de granz nons 
qui moct conquistrent regions 
de romains s erent desfenduz 
e de lor seignorie eissuz 
moct erent donc franceis au ior 
sor autres ienz a grant honnor 
moct ert saite iglise essaucee 
e en toz sens multepleiee 
e moct aueit de saite ient 
par tot deci qu en occident 
les euesquez les abeies 
erent riches e bien seruies 
noblement faites e fondees 
paintes a or pauimentees 
portendues e deboissees 
e od tables d or entaillees 
riches esteient les contrees 
replenies e asazees 
lon tens i dura ioie e pais 
sanz deol sanz ire sanz esmais 
deci qu eu tens reis loeis 
mais si com i ai lit e apris 
cist oct quatre fiz reneiez 
pesmes cruaus e desleiez 
qui unc entr eus ne s acorderent 
ne qui unc ior ne s entramerent 
pepins loeis e lotaires 
charles li quarz qui fu li maires 
cist firent maite deshonnor 
a lor pere l empereor 
apres sa mort se firent rei 
mais unc ne se porterent fei 
ainz monta puis tant lor mautez 
e lor orribles crueutez 
qu a rains le ior d acension 
s entremurent teu contencon 
teu bataille si dolorose 
e si tres malauenturose 
dum tot le champ de fontenele 
fu plein de sanc e de boele 
qu en france n oct buen cheualer 
ne buen seriant ne buen archer 
qui morz n i fust e detrenchez 
si n fu li rennes essillez 
qu eu n i remest fors uilanaille 
tuit furent mort en la bataille 
par icez fu france honnie 
si gastee si afeblie 
que n i oct puis desfension 
e par ce si com nos leison 
n i trouerent daneis meslee 
qui la terre lor ait ueee 
ainz i entrerent a bandon 
a feu a flambe e a charbon 
liurerent tot e depecerent 
unques a rien n i esparnierent 
les cloistres les religions 
les saintes habitations 
des euesquiez des chanonies 
e des saintismes abeies 
ou damledex esteit seruiz 
destruistrent trestot par raiz 
ne preisa hastenc les franceis 
flamens ne ceus de uermendeis 
ne ceus d aniou ne d aquitaine 
uaillant un sol flocel de laine 
par uif besoig e par destreces 
s en fuieent es forteleces 
mais cui chaut par tot les ensect 
e les dechace e les consect 
con funt li chien le cerf alasse 
qui deu tot estanche e aclasse 
e ceus qu il prent ocit maneis 
nule rien n a uers lui defeis 
des uestemenz saintefiiez 
des iglises des euesquiez 
se uesteient trestot ades 
ia teu merueille n orrez mes 
qui arme osoct contr eus saisir 
fis poeit estre de morir 
la ienz chaitiue desarmee 
est a lor nex traite e menee 
e les fennes par tot honnies 
eforcees e maubaillies 
les riches puceles uaillanz 
dunt est pechez e dolor granz 
sunt laidement desuirginees 
e par force despucelees 
lor fure ardanz esraieice 
e lor deslei e lor malice 
creist chaun ior e doble en treis 
tot saint quentin de uersmendeis 
unt ars a feu e lo mostier 
qui moct ert precios e cher 
e granz e riche e bieaus e ienz 
n i remest sol li pauimenz 
ausi par trestot le pais 
le riche mostier sait denis 
fu esbrasez e toz desfaiz 
e les tresors sachez e traiz 
si com en l estoire trouum 
emmo l euesque de noion 
ocistrent par lor felonnie 
od de ses clers moct grant partie 
au tierz ior quer tres bien le sai 
dedenz la qualende de mai 
que qu a saisons uienient a tart 
la riche iglise saint maart 
e la saint elei ensement 
sunt arses iusqu eu fondement 
sainte ieneuieue a paris 
moct haute chose e de grant pris 
fu a uiue flambe alumee 
e trebuchee e crauantee 
quant eisi orent espleitié 
dreit a lor nex sunt repairié 
puis se resloignent d iceus porz 
aillors recherra or lor sorz 
ne sai quex pecchez lor enseigne 
de mer resunt entrez en seigne 
iusqu a gimeges unt siglié 
la sunt uenu e ariué 
lor nauie unt rapareillee 
qui auques esteit empeiree 
gemeges c ert riche abeie 
si truis en l etimologie 
que por les granz gemissemenz 
des maus e des trepassemenz 
que lon aueit fait d en arrere 
e iloc ert lon em preiere 
que dex en feist ueir pardon 
aueit por ce iemeges non 
gemeges de gemissemenz 
tex en ert la glose e li senz 
autrement ert iemeges dite 
e autrement la truis escrite 
de gemme fine e esmeree 
esteit iemeges apelee 
qu ausi comme ienme en enel 
est li lieus precios e bel 
e bien assis e conuenable 
e sor autres toz delitable 
l abeie dum ci uos cunt 
n aueit plus bele en tot le munt 
aueit esté faite e fondee 
ce truis lisant de clodouee 
reiz fu de france crestiens 
sanz faille toz li premerens 
e si eu bateia sainz ronmis 
eissi com i en l estoire truis 
e par bauteut sa iente oissor 
unc n oct coronne eu chef meillor 
unc teu reine n oct en france 
ce sauum nos bien sanz dotance 
quer la uie nos en fait cert 
e par le buen saint filebert 
fu tant deu rei creuz li leus 
tant i donna terres e feus 
rentes riches e bien seanz 
e costumes autres rendanz 
que nof cenz moines i aueit 
a cui tex uiures sosfeseit 
que de rien n erent sofraitos 
messaeisiez ne besoignos 
li saint euesque e li baron 
e li riche clers d enuiron 
laissoent le secle e gerpeient 
e les honnors ou il esteient 
si se rendeient moines faiz 
e serueient deu en paiz 
moct ert li leus dunc chers tenuz 
moct i faiseit dex granz uertuz 
quant li moin e la gent uilaine 
uirent uenir la genz paiene 
foi s en sunt hastiuement 
sanz nul autre delaiement 
en terre en fosses moct parfont 
muce chascuns d eus e rebont 
ce deu lor que porter n en poent 
ice laissent ice enfuent 
eissi dex en ait les merciz 
sunt d eus eschapez e foiz 
mais li paien quant il conurent 
e il sorent e apercurent 
qu eisi lor ert li lieus gerpiz 
irez en furent e marriz 
dum si lor erent eschapé 
l iglise de la mere de 
e de saint pere lo baron 
mistrent a feu e a charbon 
tot maumistrent e trebucherent 
unc rien en estant n i laiserent 
sous e deserz fu li lieus puis 
plus de trente anz si com ie truis 
quant ciz destruiemenz fu faiz 
eisi doleros e si laiz 
deu leu qui tant aueit esté 
lonc tens de grant autorite 
sous fu apres e enermiz 
gasté lonc tens e degerpiz 
n i repairoct si bestes non 
grant i cresseient li buisson 
espines drues e coudreiz 
moct i creiseit granz li erbeiz 
co ert pidie e delors granz 
eissi poct bien durer trente anz 
amunt seigne sanz demoree 
poia la ienz desmesuree 
iusqu a rouem cele arstrent si 
c unques riens nule n i gari 
li poples fu a deol liurez 
qui i fu ateinz ne trouez 
si male fin lor firent faire 
qu orrible chose est a retraire 
n oct borc ne chastel eu pais 
nul des orliens iusqu a paris 
ne ble ne uin ne char ne fruit 
tot ne fust ars pris e destruit 
donc enuairent normendie 
qui apelee ert neustrie 
eissi tres dolorosement 
qu a rien n i funt esparnement 
sempres maneis les cheualers 
enuairent trestoz premers 
qui uassaument se desfendeient 
mais en nul leu ne se teneient 
cheualerie e tot l esforz 
que poeient aueir les noz 
uoleient quasser e abatre 
qu en ne s osast uers eus combatre 
si firent il par tot alerent 
unc puis grant contenz n i trouerent 
a saint florenz desoz saumur 
com s il ne fussent pas segur 
firent une desfension 
grant fortelece e grant cloison 
en une isle soz l abeie 
traistrent ensemble lor nauie 
tot ordenee en roondece 
e si n firent grant fortelece 
li mast dum nonbres n ert petiz 
ne resembloct mas plasseis 
auis esteit que fust uns bruiz 
las com grant honte e quex orguiz 
bors resembloct grant e uilage 
auau leire tot le riuage 
oiez por quele entention 
se clostrent apres d enuiron 
por les genz prises ferliees 
chaanees e enbuiees 
ilocques tenir e garder 
e por les aueirs amasser 
e ceus des lor les trauaillez 
e les nasfrez e les blecez 
iloc repreissent seior 
quer moct sofreient grant labor 
iloc ert lor recriemenz 
e cil lieus ert desfendemenz 
e uers ceus ensemble tenir 
qui s i uoudreient enuair 
e por les cors plus renforcer 
as rennes d entor essiller 
d iloc mouent n os sai plus dire 
mais que tot liurent a martire 
dunc a cheual souent a pie 
souent resunt es nex uoillié 
iusqu a nantes se deualerent 
si riche com il la trouerent 
l unt arse a feu e crauentee 
apres destruistrent la contree 
dunc si reuindrent a aniers 
ne tors ne sale ne mostiers 
n i laisserent tot ne fust ars 
deuis e parti e espars 
se sunt por le pais destruire 
e por le grant aueir aduire 
em peitou ne remest chastel 
ne uile ne borc riche ne bel 
de tant com la mers l auironne 
deci qu en l eue de garonne 
qui ne fust a flambe abrasez 
e li poples a mort liurez 
a honte a glaiue e a dolor 
unc a peitiers n oct si fort tor 
ne si forz murs sarrazineis 
qu ars ne fussent a feu grezeis 
e l aueir pris qui dedenz fu 
le pople mort e confondu 
trestoz peitou li plenteis 
li riches e li bien assis 
est si a glaiue reuertiz 
que dex n i est mais plus seruiz 
alas com fait deol d aquitaine 
nus n i a mais rien suen domaine 
terre norrice par tanz anz 
de cheualers proz e uaillanz 
si bataillos de si grant non 
qui or n en unt desfension 
com or te mues or te changes 
ne sunt mas preie a gent estranges 
ceus qui en tei erent norriz 
de nobles peres nies e fiz 
eisi com l aclot l ocean 
trestot le terme d icel an 
gasterent tot sanz autre esperne 
ce truis lisant iusqu en auuerne 
en saintunge n a perregues 
n a rien entier ne sain remes 
ice refirent il meesme 
de lemoges e d engolesme 
au tens d este qu iuer s en part 
lors refu desier e tart 
qu il rentrassent en lor nauie 
adonc ront lor ueie acoillie 
unc ne finerent ci qu a tors 
nus ne retraireit la dolors 
ne le damage que il firent 
las ne le sanc qu il espandirent 
tot arstrent e tot trebucherent 
e tote la terre essillerent 
autresi les cuuers les chiens 
refirent il puis a orliens 
or en orent qu il ne l arsissent 
e que il ne la destruisissent 
un lonc termine la laisierent 
mais puis apres i repairrierent 
arstrent lo tot ce uos di bien 
eissi com n i laisserent rien 
e qu os puet lon de france dire 
ne deu renne ne de l empire 
ne de paris qui de beiaute 
e de richece e de plente 
soleit sor autres resplendir 
or ne s i puet riens esioir 
a terre a plaindre dolerose 
sor autres riche e preciose 
paisible e quite e honnoree 
com or estes a deol liuree 
cuidez qu i remassist beauues 
n autres citez en france ades 
tot faiseient uertir en cendre 
n ert li damages de rien mendre 
sachez qu a grant enuiz retrai 
ce que i en truis e que i en sai 
des abeies des couenz 
ou tant aueit de sainte ienz 
qui si uicment furent traitees 
arsses fondues e bruissees 
qu os direit lon de normendie 
n i oct cite n i oct partie 
ou tant n eust deol e contraire 
que ne u uos puis demi retraire 
tant ert mais ci maus engroissez 
e tant par ert multepleiez 
qu eu n aueit ioie en negun lieu 
poi i aueit terre ne fieu 
dum rente uenist a seignor 
remes esteient li labor 
e toz guerpiz li gaaigniers 
la ou oct uingnes ou uergers 
fromenz ou autres beiaus essarz 
creisseit buissons de totes parz 
nus n osoct aler par chemin 
ne marcheant ne pelerin 
por tel erent si enermi 
si poi erré si relenqui 
que sol n ert mais apareissant 
la ou orent esté plus grant 
nus de confort n aueit fiance 
ne de salu buen esperance 
par tot aloent li daneis 
e des normanz e des franceis 
esteit li combatres remes 
ha tant ueist lon a lor nes 
gentis hommes pris e liez 
de lor contrees essilliez 
e tante dame enchastiuee 
e tante pucele honnoree 
plorer d angoisse e grant deol faire 
qui uos saureit lo quart retraire 
des granz aueirs desmesurez 
com si granz mais ne fu iostez 
tant en unt pris par les contrees 
totes lor nex en unt rasees 
lassé d occises e d arsons 
e de destruire regions 
se sunt as nex ensemble trait 
e dient tuit que ient lor uait 
lor uolontez unt acomplies 
s est saus e entiers lor nauies 
e lor mesnees e lor ient 
entr eus unt pris un parlement 
petit e grant tuit i iosterent 
or si orreiz de qu il parlerent 
hastenc li reneiez li fieus 
seneschal mestre e prince d eus 
de desleiau malice pleins 
parla auant toz premerains 
 seignors  fait il  mostrer uos uoil 
que deu monde le maire orguil 
e la meillor cheualerie 
qui fust seue ne oie 
auez si uencue e matee 
qu arme n est mais uers uos portee 
france normendie e bretaigne 
e iusque uers les porz d espaigne 
auez conquis tot uasaument 
riens ne uos i met mais content 
par tot auez fait uos aueaus 
les granz citez les forz chasteaus 
auez crauentez e fonduz 
e les poples morz e uencuz 
sos cel n est aueir delitos 
beiaus ne riche ne precios 
dum si ne seium repleni 
comblé e si enmananti 
que n en porron le tierz porter 
or si nos besoigne esgarder 
confaitement nos contendron 
s iron auant ou seiorron 
ou saisiron un des pais 
qui seit riches e plenteis 
que nos tienion mais quitement 
e desfendon de tote ient 
en fin alo sanz seignorage 
e qui or sera proz e saige 
si ne seit ci taisant ne muz 
mais die e seit bien entenduz 
tot son esgart e sa maniere 
ker l oure est a toz parconere 
por ce n i deit nus chose taire 
qu il quit que nos seit buen a faire  
assez i parla des plus sages 
mais moct sunt diuers de corages 
son que chascuns en uect e sent 
loe l oure diuersement 
ce que l uns uect l autre desdit 
tant que li grant e li petit 
e li plus riche e li plus bas 
l ont mis sor hastenc le iudas 
ce qu il dira ice feront 
eissi que ia ne u desdiront 
bier coste de fer l agree 
quant la chose fu graantee 
hastenc parla haut en oiance 
 bien sauez  fait il  sanz dotance 
que merueilles me sui penez 
com haut fusson e enorez 
par c en sunt cent mil homme morz 
or sauum quex est nostre esforz 
e qu aureit en nos au besoing 
de demorer ci n ai plus soing 
uictez nos sereit e hontaige 
de faire ci plus lonc estage 
mostron auant noz granz uigors 
e noz forces e noz ualors 
romme est c oi dire chef deu munt 
e des citez totes qui sunt 
la est tot le secle apendant 
nule si riche ne si grant 
n en fu unc faite ne n iert mais 
or pre que uos metez a fais 
de li conquerre a force e prendre 
bien sai s os i uolez entendre 
que ia uers nos n aura desfense 
moct auum uitaille e despense 
forz ienz summes de teu ualor 
que ne nos a mestier seior 
si conquerre non e ualeir 
e plus poeir e plus aueir 
a romme lo que nos auion 
e si nos enseignorisson 
de li e de si faite honnor 
qu au siecle n est nule graignor 
si sera bier coronnez 
nostre sire nostre auoez 
qui bien ert digne de l empire 
icest trauail nos est remire 
od sol itant auron tot fait 
quant en noz terres ert retrait 
moct en seron glorifié 
e enoré e essaucié 
si nos poon ceu acheuer 
par tot le mont porron aler 
sanz dote puis e sanz content 
or n i ait quis delaiement 
ne terme atenduz ne trepas 
mais dreicon les ueilles es mas 
e si siglon lai dreitement 
quer l ore est buen e lo uent  
de la parole s esioirent 
e deu conseil que il oirent 
tuit ensemble conmunaument 
unques d um sol n i oct content 
moct plaist a bier e agree 
moct s estioist de cele alee 
la nuit firent lor apareil 
mais ainzque leuast le soleil 
furent il es nes par matin 
mais ainz firent maint orfelin 
quant les nes sunt en mer uoillees 
e les ueilles furent dreicees 
od le uent siglent que il unt 
france gerpissent si s en uunt 
ha que n es sorbist mer salee 
bretaigne unt tote auironnee 
les mers s en uunt lez les costeres 
mais es riches terres pleneres 
saillent souent por les aueirs 
qu il prennent toz a lor uoleirs 
tant unt siglié e tant porz pris 
qu a lunx uindrent ce m est auis 
une cite de lonbardie 
teu n i oct faite ne bastie 
de la lune deu firmament 
qui si reclarzist e resplent 
esteit ele lunx apelee 
e por la lune lunx nonmee 
moct ert riche moct ert uaillanz 
e bele e plenteiue e granz 
de ueir cuiderent c est la sonme 
que ce fust la cite de romme 
sofert aueient grant torment 
mais a noel tot dreitement 
la uigire le seir dauant 
i pristrent port en l anuitant 
soef que riens ne s en esueille 
mais or oiez une merueille 
as matines de l euesquie 
fu aiosté tot le clergie 
e li poples de la cite 
com a si grant sollempnite 
eisi com i ai la chose oie 
a la premere profecie 
que deueit lire li clerzon 
qui pris aueit beneicon 
de l euesque demeinement 
dist par treis feiz tant solement 
 cent nex arriua ce m est uis 
er seir au port de ueneris  
ce lut treis feiz od tant se toct 
ce qu il meesmes lut ne soct 
moct le tindrent a grant merueille 
l uns d eus a l autre se conseille 
 qu es ce qu espeiaut que senefie  
l euesque a la merueille oie 
toz en fu en fin esbahiz 
e por estre certains e fiz 
enueie au port e a la mer 
por si faite chose esprouer 
cil uirent la flote au riuage 
e tante nef e tante barge 
dum moct furent espoentez 
tost sunt arrere retornez 
la chose unt tost faite saueir 
adonc sorent bien qu oct dit ueir 
li clerzons maitenant saillirent 
e eus e lor cite garnirent 
grant noise i sorst e grant esfrei 
chascuns i oct paor de sei 
li quens li prince e li baron 
de trestote la region 
e li esuesque e li clergiez 
sunt a desfendre apareillez 
mandent cheualers e serianz 
en poi de tens en orent tanz 
ne fussent pas leger a prendre 
apareillié sunt d eus atendre 
hastenc esgarde la cite 
de si tres grant nobilite 
con li fosse i sunt parfunt 
li terrer roiste contremunt 
e li haut mur desus assis 
od les portaus de marbre bis 
com les tors i sunt bataillees 
forz a desfendre apareillees 
ueit la grant genz qui dedenz est 
qui de combatre sunt tuit prest 
set par armes n i feront rien 
tot aperceit e conoist bien 
perdre poent a l aseier 
assez plus tost que gaaigner 
conseil mortau e deceuant 
pesme e orrible e soduiant 
a pris de la cite aueir 
ia n orreiz mais amenteueir 
ne n iert iusqu a la fin retrait 
qu eisi tres grant deslei fu fait 
les messages a li chiens pris 
de mal enseigniez e apris 
dreit a l euesque les tremet 
e au conte si lor pramet 
que ce fera que il lor mande 
ainzque la chose plus s espande 
sunt uenu dreit en la cite 
quant li seignor furent iosté 
s unt cil conmencié lor message 
 com a haut seignor e a sage 
uos mande hastenc le corteis 
qui maistre e prince est des daneis 
saluz subiections d amors 
e seruiges mainz e plusors 
e totes ses ienz ensement 
od leiaus cuers parfitement 
qui od lui furent essillié 
e fors de la terre enueié 
par sort e par l esgardement 
qu en dace tiennent nostre ient 
oi auez bien le sauum 
com cil de nostre region 
nos essillerent par la sort 
dum cent mil homme unt esté mort 
fuitif congeé e chacié 
e par mainte mer perillié 
e mainte grant dolor soferte 
e maint trauail e mainte perte 
arriuasmes od grant dotance 
tot dreit es parties de france 
li rennes nos esteit pramis 
de c erion certains e fis 
que li de le consentireient 
eissi que ia ne u desuoudreient 
que la terre conquerrion 
e qu a nos la sosmetrion 
par isi faiz sorz i uenismes 
e par tel otrez l enuaismes 
troué i auum granz contenz 
e granz desfension de ienz 
e uencues e endurees 
forz batailles e franz meslees 
orgoillos trouames franceis 
mais toteueies sor lor peis 
auum uencu a la parfin 
le reiaume tot enterin 
auum sosmis nostre seignor 
par uiue force e par uigor 
n i a orguil n aium plessié 
e fait uenir iusqu a son pie 
quant tot eumes a chef trait 
eisi com uos auum retrait 
pleins de richeces e d aueirs 
dunt eumes a noz uoleirs 
nos en uousismes repairier 
de c eumes grant desier 
riches moct a noz naitez 
don nos erion fors ietez 
por reueer noz granz lignees 
qui de nos remestrent irees 
la cuidames ioios sigler 
mais orrible nos fu la mer 
e perillose e de mal aire 
tuit nos furent li uent contraire 
tant nos unt enpainz e sachiez 
par poi ne summes perilliez 
ia mais iusqu a la fin deu munt 
ient de si fort n eschaperont 
ne nos est remes cuirs es mains 
de l angoisse de traire as rains 
liez od cordes od funeaus 
od l aiue de noz bateaus 
non uolontiers qui d ire espris 
auum ici lez uos port pris 
mais d enuair uostre cite 
n auum corage ne pense 
ne de forcer ne de tolir 
ne de uostre preie acoillir 
n orreiz ia cri de nos leuer 
ne claim n os en estuet garder 
tant par nos a la mer gregez 
e si nos a afebleiez 
que a grant paine eston sor piez 
si par sommes mesaaisiez 
ne porrion rien conmencer 
ne rien tolir ne rien forcer 
c est la chose dum n auum soing 
mester auum grant e besoing 
de reposer e de seior 
tant uos requeron por amor 
paiz nos donnez entiere e saine 
ferme e segure e si certaine 
qu en nostre ienz n ait mesestance 
ire corroz ne mauuoillance 
si conmandez qu aion marche 
quer dreitement ert esligié 
n i sera fait force ne tort 
a rien que nus nos i aport 
nostre sire est toz engrotez 
moct malade moct enfermez 
e moct de son cors enpeirié 
quer moct aura esté plaié 
e moct aura les mers sosfertes 
pesmes orribles e cuuertes 
ieu toz armez a la pluie 
dum nature souent s ennuie 
tant a sofert paine e labor 
qu or a assez mal e dolor 
enuers uos s acuse e descueure 
mes e esté a en mal oure 
prou a mau fait moct s en repent 
or uos sopleie docement 
que en ceu saintisme batesme 
ou est meslez l uile e le cresme 
le faceiz sanz delaiement 
prendre le regenerement 
par quei raienz seit des mesfaiz 
e des pechez que il a faiz 
ce uos dimes ce sachez bien 
moct desire estre crestien 
e se ci muert e ci afine 
eisi comme chascuns deuine 
salu li seiez e refui 
misericorde aiez de lui 
que quant aura pris batestire 
que ci regisse en cimitire 
ci n laissiez le cors aporter 
de ce uos uoil merci crier  
des or orent moct de lor buens 
li sainz euesques e li cuens 
trop par erent en grant dotance 
que ne lor uenist meschaance 
par cele ient desmesuree 
sor autres criente e redotee 
as messages unt graanté 
ce qu il unt quis e demandé 
paiz lor tendront ferme e segure 
e s auront marchie a mesure 
ne de lor seignor batizer 
ne les conuient ia plus preier 
quer tuit en sunt apareillié 
od tant s en sunt cil repairié 
au reneié au deslaial 
a l ennemi pesme e mortal 
unt la response recontee 
con sa requeste ert graantee 
tant unt parlé d enbedeus parz 
que la dotance e li regarz 
qui ert entr eus uint a paiz fine 
sanz mauuoillance e sanz haine 
de quantqu a cors d omme a mestier 
trouent marchie grant e plenier 
sanz torz sanz noise e sanz content 
a grant conmune entre lor ient 
tuit li aueir qui sunt uenal 
sunt a uendre trait conmunal 
souent s enuient e semonnent 
e plusors aueirs s entredonnent 
entretant unt apareillié 
com le iudas seit batizié 
li euesques dommeinement 
a fait le saintefiement 
li granz poples de la cite 
i est uenuz e asemblé 
la sunt alumé li grant cire 
quant tot fu prest le batestire 
aporter s i fist li tiranz 
li reneiez li soduianz 
es fonz entre mais rien n i prent 
fors a s arme destruiement 
n i receit point de batestire 
quant ne s amende aiceis s empire 
quantqu il respont e dit e sonne 
a diables se liure e donne 
las li euesques fu parrains 
e si eu tint li quens od ses mains 
quant li mestiers fu acompliz 
plaignanz pales descoloriz 
s en est faiz porter en litiere 
com malades es nes arriere 
aube oct e en son chef cresmal 
por faire plus celant son mal 
la nuit a mandé son conseil 
e ceus qui plus li sunt feeil 
bier e des autres plusors 
des plus sages e des maiors 
sa traison e sa merueille 
lor dit e concreit e conseille 
eisi com il l a esgardee 
e porueue e porpensee 
 enuit  fait il  sanz plus tarzer 
m ireiz plorant dire e noincier 
laienz l euesque apertement 
e au conte tot ensement 
que morz sui passez e feniz 
preiez e lor criez merciz 
od deol od plor qu en la cite 
seie enfoi e enterré 
la en laissent mon cors porter 
quer co ne deiuent pas ueer 
lor fillo sui e crestien 
si les en pri e requer bien 
mes armes totes ma uaiselle 
ma despuille qui moct est bele 
e ce qui mien est quitement 
trestot mon or e mon argent 
lor donch lor liure e lor otrei 
por de s aient merci de mei  
cist penserent de lor message 
de deslei ferm apris e sage 
dauant les seignors sunt uenuz 
plaignanz ploros e irascuz 
auisonques puent parler 
 ne uos poom  funt il  celer 
uostre fillol nostre seignor 
morut ennuit entor le ior 
morz est ce est deol e damage 
le meillor homme e le plus sage 
qui seit en tot le munt remes 
merci uos crient cil des nes 
e c os uolent tuit sopleier 
que la enmi ce grant mostier 
que mandeiz son cors seuelir 
e enterrer e enfoir 
dons uos laissa granz a sa mort 
qu il commanda qu en uos aport 
qui moct sunt grant e merueillos 
e riche e bel e precios  
des que il unt oi l aueir 
si grant si fait amenteueir 
deceu furent maintenant 
deu receiure sunt desirant 
chascuns le uoct e le desire 
n i oct neient de l escondire 
qu ainz unt otreié e pramis 
qu enmi l iglise sera mis 
od grant honnor honnestement 
com il plus porent hautement 
cil sunt tuit ioios e tuit lie 
arrere a hastenc repairié 
dient con l etreiance est faite 
penst que l eure seit a chef traite 
quant li cuuerz oct la respons 
ne fu mie pensis n enbrons 
qui haitiez e pleins d esioiance 
semundre a fait sanz demorance 
les princes e les cheuetaines 
e les plus maistres des compaignes 
tuit s asemblerent conmunal 
puis lor a dit  seignor uassal 
si faite oure uuil conmencer 
por uos plus creistre e essaucer 
ie l ai si faite e si traitee 
e si uers eus apareillee 
que n i afiert pas granz esmais 
moct deuum enbracer grant fais 
por si faite cite conquerre 
que si riche n a en terre 
ou li tresor sunt amassé 
de loing conquis e aporté 
ce est romme que ci ueez 
la dame des autres citez 
n ert pas legere a force a prendre 
trop i aueit ient au desfendre 
mais i ai tant fait parler as lor 
qu or em porreiz estre seignor 
par art deit lon ce engignier 
ou force nule n a mestier 
mort me faidreiz mais des noz ienz 
ne seit petiz li ploremenz 
li braiz li criz ne la merueille 
d une chere porpre uermeille 
me couerreiz en une biere 
eisi plaignant en teu maniere 
m emportereiz en la cite 
de mes armes moct bien armé 
m espee me metreiz lez mei 
e ceus qui feront le conuei 
plorent e plaignent durement 
e tuit cil des nex ensement 
armes beles e garnemenz 
e aueirs precios e ienz 
e uaiseaus d or chers auenanz 
ou ait perres resplendissanz 
portez dauant mei por liurer 
por departir e por donner 
soz les chapes aiez mucees 
les espees e les coignees 
e les coteaus lons granz d acer 
n ait en uos rien qu apareiller 
ci pareisse uostre uistece 
uostre ualor uostre proece 
ceste oure est grant e cest afaire 
gardez n ait en uos que refaire 
non aura el  ce li responnent 
moct le hastent moct le semonnent 
ce ne demurt quer en nul sens 
ne cuident ia uenir a tens 
trestot issi com uos oiez 
fu sempres granz li criz leuez 
li braiz li uslemenz li plors 
ne fu oie tex dolors 
l eueques fait les sainz sonner 
as ienz e au pople assembler 
qui en maint sen ert espandu 
tuit li couent i sunt uenu 
e li clergiez conmunaument 
reuestu bel e saitement 
a l ouseque chanter e faire 
alas con doloros afaire 
comfait peche com grant dolor 
tuit li haut prince e li meillor 
i sunt uenu mort receueir 
poct lon mais ient si deceueir 
n i remaint dame qui n i uienge 
las ia n en torront mais ce crien ge 
od croiz d or e od encensiers 
des iglises e des mostiers 
s en eissirent ensemble forz 
conmunaument contre lo cors 
que li paien entr eus porterent 
qui estrange dol demenerent 
non dol qui semblant de dolor 
comme felon e traitor 
l orrible chien le reneié 
en unt porté a l euesquie 
ou sis sarqueus e si tonbeiaus 
ert apareillez ienz e beiaus 
dum roisseiz mener grant dol 
li euesques por son fillol 
chante la messe hautement 
e li poples uint e la ient 
quant dite fu e celebree 
maneis sanz autre demoree 
unt la bere e le cors assis 
la ou il deueit estre mis 
ia obseque n iert mais oie 
ausi crueument departie 
e li paien qui grant deol funt 
dient que ia ne u sofriront 
que lor seignor seit enterrez 
ainz ert cosuz e enbasmez 
si l emporteront c est la fins 
de la requeste as sarrazins 
sunt crestien tuit esbahi 
e hastenc est em piez sailli 
enz en son poing s espee nue 
com male deserte a rendue 
a saint euesque som parrein 
tot le fendi deci qu eu sain 
mort l a e le conte ensement 
s a il des meillors plus de cent 
paien unt les portes serrees 
les eisues e les entrees 
li cleriez est enz desarmé 
e tuit icil de la cite 
n unt desfense n en unt od quei 
fu mais oiz si fait deslei 
detrenchent les n os sai plus dire 
alas com doleros martire 
hauz criz crient e angoissos 
de nule part ne sunt rescos 
braient dames plorent puceles 
cui len cope braz e mameles 
soz les autex les esceruient 
tot detrenchent e tot ocient 
toz est de sanc pleins li mostiers 
a toz fu icil iorz derriers 
perdue unt uie temporal 
or lor dont dex l esperital 
parmi la uile s espandirent 
ou des plus forz se desfendirent 
qui uif ne se laissent baillier 
mais lor desfense n a mestier 
toteueies lancent e traient 
e moct ocient d eus e plaient 
mais cil des nex armez e prez 
se furent tost iostez od cez 
dum n i oct puis retenement 
ceus liurerent toz a torment 
qu il trouerent ie n en sai plus 
des or est toz lor li desus 
des or unt il tant espleitié 
qu a eus n a mais trait ne lancié 
ne l ai oi ne ie ne truis 
ne en nule estoire ne u lis 
com tante ienz n en iteu guise 
fust mais en itant d ore occise 
or unt la uile en lor domaine 
d aueirs e de richeces plaine 
tant i poent tresors trouer 
n es em porrunt demi porter 
des danzeles des iouenceaus 
qui plus lor semblent ienz e beiaus 
prennent si s funt as nex conduire 
ne s em puet nus foir n esduire 
qu od forz liens les funt destreindre 
des or unt mais assez que plaindre 
or a hastenc e tuit li suen 
moct de lor ioie e de lor buen 
des or est il moct glorios 
la rien dum plus ert desiros 
a trait a chef quant romme a prise 
ce cuide e creit tot sanz deuise 
ce seit ele n en dote mie 
qui deu munde a la seignorie 
qui ches en est dame apelee 
quant cele honnor l en est donnee 
que c a e tient ce puet aueir 
sor trestoz ceus cuide ualeir 
qui au segle unt seignorement 
ne cuide mais trouer content 
de sa uolunte acomplir 
deu tot prendre n au tot saisir 
ce creit mais bien s en entremete 
que le munde a bier sozmete 
en chef li aserra coronne 
ainzque demain past ore nonne 
ne truis ne pas ne sui leisanz 
c omques li suens cors fust aidanz 
a ceste mortel traison 
n a ceste grant occision 
or sunt parmi la uile a aise 
riens nen est nule qui lor plaise 
bele fenne ne riche aueir 
qu il n en aient a lor uoleir 
en ceste ioie en ceste honnor 
qu en ne cuidoct aueir graignor 
aprist hastenc c en est la somme 
que ce n en esteit mie romme 
si n fu desuez e irascuz 
par poi qu il n est deu sen eissuz 
les suens a fait a sei uenir 
por sum corage descourir 
bier i fu sis auoez 
e des autres plusors assez 
 ie cuidoe  fait il  seignor 
que ceste uile e ceste honnor 
fust romme mais ce n est eu mie 
la chose ai aprise e oie 
pensoe cest nostre seignor 
en feisson empereor 
coronne eust eu chef assise 
mais or est tot en autre guise 
pensai ci fust li remaneirs 
e que ce fust mais a noz eirs 
romme est trop loing e en fort terre 
n est mie legere a conquerre 
si nos cele part alion 
en grant peril nos metrion 
tornon nos en en france arrere 
ou la terre est riche e plenere 
e delitable e bele e saine 
n ou n a mais grant trauail ne paine 
n ou ia ne seron mais desdit  
tuit otreient grant e petit 
eissi c um sol d eus ne s en taist 
que c est la riens qui plus lor plaist 
 or  fait lor il deliurement 
 qu a ce n ait quis delaiement 
seit gastie ceste contree 
e si destruite e si robee 
que n i remainge bel aueir 
faimes apareistre e saueir 
a ceus qui unccor ne sunt né 
que nos aion ici esté 
seit arse ceste uile tote 
ainzque s em parte nostre rote 
seient en cil mené chaistif 
qui i seront bel troué uif 
mestier nos auront grant les fennes 
quant les auron en autres rennes 
e li bacheler desfensable 
nos reseront par tot aidable  
si cum il dist eissi le firent 
unques enceis n en departirent 
gastee fu la region 
e tex i fu l ocision 
que riens ne u saureit reconter 
la cite fait tote esbraser 
od glaiue e od feu communal 
est li damages e lo mal 
si grant que tot laissent destruit 
n i remaint uin ne ble ne fruit 
ne mur ne temple ne palais 
si fait damage n orreiz mais 
quant lor nex furent aprestees 
e d aueir precios rasees 
e de robes e de prisons 
si ront saisi les auirons 
e les ueilles en haut dreicees 
qui au uent furent despleiees 
uers france tindrent lor cors dreit 
cele part siglent a espleit 
port repristrent quant buen lor fu 
ne lor ert gaires contendu 
tant c unne mers e uns forz uenz 
e uns moct orribles tormenz 
les i ateint qui les chaca 
e qui lor mas lor debruisa 
lor ueilles e lor gouernaiz 
unc tex dolors ne tex trauaiz 
ne sofri ient com il sofrirent 
plusors de lor nex i perirent 
nus huem ne set l aueir esmer 
qu il ieterent au fonz de mer 
por lor nex auques sozlegier 
icel orage e ceu temper 
lor dura tant que port unt pris 
en engleterre ce m est uis 
morz e tuez e estordiz 
iloc se resunt departiz 
quer bier s en uoct retorner 
e uers danemarche siglier 
quer oies aueit noueles 
de la qui moct li erent beles 
un moct grant uent e une bise 
le rameine tot dreit en frise 
la arriua la pristent port 
la dit l estoire qu il fut mort 
hastenc o ire e od peisance 
est repairiez arriere en france 
en la chaistiue en la deserte 
ou tant a dolor e pouerte 
terre lasse descoutiuee 
e en tanz leus desabitee 
plaignanz plorose e deshaitee 
ioiose n i est riens ne lee 
ausi con tonneirres soruient 
que tote criature crient 
sunt il de ceste reuenue 
de la pesme ient mescreue 
e cent itanz plus esbahiz 
plus dotanz e plus esfreiz 
li repairemenz des normanz 
des paiens felons mescreanz 
les a toz si respoentez 
n i set estre conseiz donnez 
seuent ne sunt si esforcis 
ueer lor puissent le pais 
souent em prent li reis esgart 
mais ne porueit de nule part 
ou querge force ne ient truisse 
que la terre ueer lor puisse 
de l essil de l ocision 
e de la persecution 
est doleros e en porpens 
que uenue i est a son tens 
por ce uoudreit moct conseil prendre 
e a ce ueillier e entendre 
com cil glaiues cele merueille 
qui de rechef se rapareille 
eust fin e apaisement 
si que li rennes e la ient 
eusunt paiz ferme e entiere 
a ce entent a grant maniere 
e por ce a mandé sa ient 
que tuit uiengent a parlement 
n i remest duc ne arceuesque 
conte ne baron ne euesque 
ne cheualer nul renonmé 
quant il furent tuit assemblé 
tot som pense e som plaisir 
lor commenca a descourir 
 cher ami  fait il  cher seignor 
ueue auez ceste dolor 
com nule n en fu mais plus grande 
que nos a fait la ienz normande 
cest renne aueient essillié 
or de rechief sunt repairié 
a destruire le remanant 
mais or com sage homme uaillant 
prenez conseil queu la feron 
ne quenement nos contendron 
pres de nos resunt arriuez 
e por ce uos ai io mandez 
que par uos m en conuient oir 
com ie m em porrai contenir  
quant la parole oct pruduré 
e li plusor orent parlé 
e dit chascuns ce que li semble 
au rei loerent tuit ensemble 
que tote la ienz qu il aureit 
ne qu il unques trouer porreit 
fussent semuns quis e baniz 
de bataille prez e garniz 
 cheualers aureiz moct armez 
hardiz e proz e adurez 
serianz archiers e ient a pie 
quant seront tant apareillié 
hainos lor sommes e feus 
si nos alon combatre od eus 
ainzque sofron teu deshonnor 
si seit nostre la terre ou lor 
queu honte de chiens auentiz 
qui si nos unt morz e honniz 
alun les toz uis decoper 
qu il ne nos puissent contrester 
si seient ueniez les mesfaiz 
qu il nos unt si orribles faiz  
a ice respondirent maint 
que honni seit en cui remaint 
quant la noise fu trepassee 
la corz fu raseguree 
li reis respondi en apres 
 seignors  fait il  or aiez pes 
e si n roiez le mien conseil 
si saluabe est e feeil 
si l faites qui porreit deu pire 
le meiuz e le plus bel eslire 
toteueies sereit saueir 
mais bien connois e sai de ueir 
que nos n en poon chose faire 
qui assez ne nos seit contraire 
deu combatre ne uei nul aise 
e si tant est qu eissi uos plaise 
damage i porra trop aueir 
e si auient par estoueir 
qu il nos uenchent la terre ert lor 
n en auront mais nostre eir retor 
com qu auienge s od eus ioston 
de noz hommes tant i perdron 
ia mais nul ior ne seron lie 
e nos sommes trop damagié 
a plus grant perte receueir 
la bataille ne puis uoleir 
si ne u di pas par coardie 
mais ne nos besoignereit mie 
eissi trestot metre en balance 
uers eus le reiaume de france 
s a eus eriez combatuz 
e uos les auiez uencuz 
sereit el as nex lor repaire 
ou il n os dotereient gaire 
ainzqu os fussez en uoz contrees 
les raureient il arriuees 
arriere as porz si sereit puis 
mais un conseil i uei e truis 
ou plus est nostre sauuement 
a porchacer confaitement 
pais puisse estre d eus e de nos 
si que cest renne seit rescos 
qui doleros est e plaignanz 
ainzque uienge iusqu a treis anz 
seront si morz e si febliz 
e si faitement departiz 
e la nostre ienz si creue 
e si atraite e si uenue 
que qui s en uoudra forz ieter 
ne s i osseront arester 
ie lo qu eissi tot saigement 
passon cest glaiue e cest torment 
iusque dex nos redont uictoire 
force poer honnor e gloire  
a ce n oct noise ne content 
tuit l otreierent buennement 
que la paiz seit cherchee e quise 
pris unt l abe de saint denise 
e des euesques ne sai quanz 
religios e bien parlanz 
a hastenc les unt enueiez 
de l oure apris e enseignez 
e cil unt tant od lui parlé 
e tant li unt dit e mostré 
e tant preié e tant semons 
e tant osfert de riches dons 
e chartres cuite a remaneir 
domainne a lui e a son eir 
que sospleianz e apaiez 
de son deslei assoagiez 
lor odtreie la paiz a faire 
de ce n os quier lonc quonte faire 
li euesque sanz demorance 
l unt amené au rei de france 
la paiz qu il unt od lui parlee 
unt oianz toz dite e contee 
e retraiz toz les conuenanz 
e le seruige des cinc anz 
qui li sera faiz e renduz 
nonmez e apelez treuz 
l aueir liuré sempres pramis 
fu amassez bailliez e quis 
n i oct chose ne destorbance 
qui a la paiz feist nuisance 
sanz estre enfraite ne quassee 
l unt si estreitement iuree 
qu eu ne puisse estre desliee 
ne maumisse ne empeiree 
od emperiaus donnemenz 
od seruiges od parlemenz 
sunt si uenu a concordance 
a paiz e a teu bienestance 
que cil ne fu plus d eus eschis 
maisquel un autre deu pais 
eisi refu france ioiose 
qui moct ert auant dolerose 
e tuit li renne d enuiron 
par poi sanz habitation 
commencerent a restorer 
e a refaire e a pobler 
qui gasté furent par trente anz 
si com i es liures sui leisanz 
qu aucuns qui cest liure orra lire 
ne puisse de rien contredire 
qu eissi ne fust com ie retrai 
e com i es estoires trouai 
si li faimes tant a saueir 
e connoistre e aperceueir 
que ceste grant mesauenture 
uis e hontose a desmesure 
esteit issi a auenir 
quer dex le uoleit consentir 
par lor granz infidelitez 
e par lor granz iniquitez 
furent il si deu tot asfliz 
e morz e uencuz e honniz 
qu il conneussent lor desleiz 
e lor mesfaiz e lor non feiz 
e lor orguiz e lor mautez 
lor orribles peruersitez 
por ce auint mainte feiee 
que de uis ienz de reneiee 
fussant destruit mort e uencu 
toz tens est eisi auenu 
que de ceus ou n a si mau non 
traitor desleié felon 
pariur orrible feimentie 
hontos uis pleins de felonnie 
que il seient mostrez a deiz 
com desleiaus e faus reneiz 
e si com il funt la deserte 
dreiz est que sor lor cous reuerte 
par la tres plus orrible ient 
qui fust desoz le firmament 
consenti dex que li mesfait 
qui en france erent dit e fait 
fussunt si grement departi 
si morteument espanoi 
qu a un uil chien a un longis 
par poi ne furent tuit sozmis 
e saichent tuit par le pechie 
esteit dex si uers eus irié 
c omques ne d os ne de lor rennes 
maisqueu si trestuit fussent fennes 
ne porent prendre un sol retor 
des or m est uis que ie demor 
ne uuil de cestui plus traitier 
qu autre chose ai a conmencier 
bele sainte doce a oir 
e plus digne de retenir 
sor celes qui unt esté faites 
ne qui ia unt esté retraites 
sor celes est plus conuenable 
e plus bele e plus delitable 
de riches oures de granz faiz 
qui en ordre seront retraiz 
granz est l estuide e li labors 
granz esmais sereit as plusors 
de si faite oure translater 
mais ne m i puis desconforter 
se mi senz est humle e petiz 
ie crei que li sainz esperiz 
i ouerra ensemble od mei 
quer ne connois ne ie ne uei 
qu en l estoire ait rien si bien non 
e doctrine e cognicion 
a ceus qui i uoudront entendre 
maint buen essample i porront prendre 
les diz les faiz des anceisors 
unt mestier eu as plusors 
nus ne set rien perfietement 
s il n ot ou ne ueit e n aprent 
se n ne naist pas es cuers humains 
de ce uos faz ie bien certains 
com fait un arbre en un uerier 
tot autre chose i a mestier 
oir ueer aprendre e faire 
retenir ourer e retraire 
sanz ce ne puet de nul aage 
nus estre proz uaillant ne sage 
tex sunt afaitié e corteis 
e maistre des arz e des leis 
si ne fust buen enseignemenz 
doctrine oirs retenemenz 
qui fussent sanz discrecion 
uilain sanz sen e sanz raison 
e enpor ce li oeor 
cil qui sunt buen reteneor 
ne puet estre que li usages 
uaillanz n es en face e plus sages 
auantaige ai en cest labor 
qu au souerain e au meillor 
escrif translat truis e rimei 
qui an munt seit de nule lei 
qui meuz connoist oure bien dite 
e bien seant e bien escrite 
dex m i dont faire son plaisir 
quer c est la riens que plus desir 
oiez com l estoire conmence 
quant la supernal prouidence 
des ceus de l aute maieste 
en que dex maint en trenite 
reis des angres faitres deu munt 
peres des choses qui i sunt 
qui tot gouerne tot ordenne 
qui tote rien uiuant asenne 
dum toz biens uient e crie e naist 
e qui tot fait quanque lui plaist 
par cui les choses preuarient 
mouent racordent e ralient 
par cui unt mutabilitez 
descordances diuersitez 
e par cui unt raliemenz 
paiz e concorde e tenemenz 
doucors e feiz amor benigne 
ferme e estable entiere e fine 
uit sainte iglise eisi aflite 
eissi abaissie e despite 
qu il oct en son sanc eslauee 
e en sainz fonz regeneree 
saintefiee deu forfait 
qu adan e euz aueient fait 
d uile e de cresme e d eue pure 
si com nos a dit l escriture 
gastie e proué e abaissiee 
e tote la terre essillee 
eisi tres dolorosement 
qu en ne uos puet dire comment 
uit les lermes e les miseres 
e les pesmes dolors ameres 
oi les suplications 
e les saintimes oreisons 
que li iust crestien li firent 
qui od parfit cor le seruirent 
de la tres cruel gent de dace 
qui ame ne crient ne menace 
par cui erent fait tant damage 
e essillié tant haut lignage 
e dex qui est reis glorios 
douz e misericordios 
n en mesoi pas lor preieres 
ainz les recut e ot si cheres 
que de la dreit dum sainte iglise 
esteit abaissee e maumise 
destruite essillee e gastee 
fust essaucee e ennoree 
e des ienz dunt ele ert plaisiee 
fust iuqu aus ceus en haut dreciee 
si com par eus ert apourie 
fust de hauz dons enmanantie 
ou eust oures delitoses 
d or e de pierres precioses 
eisieu fist il eissi le uoct 
eisi rauint desqu eu lui ploct 
enpor la costume ancienne 
que la teneit la ient paienne 
d aueir des fennes lor laisor 
sanz nul chalonge de seignor 
qu ainz lor erent si conmunees 
qu a toz erent abandonnees 
ueneit li poples e naisseit 
moltepleoct si e creisseit 
que nus numbres ne fust tenuz 
e que li renne esteit perduz 
tant par rerent multepleié 
qu au tierz n au quart n a la meitie 
n i aueit uiure ne uestir 
si que au prendre et au tolir 
sordeient tencons e meslees 
e batailles desmesurees 
n i aueit s ire non e dol 
nus n espairnoct a son aiol 
n a son uncle n a son parrain 
n a pere iermain 
eisieu faiseient en apert 
tant qu eu ne poct estre sofert 
li maior d eus e li plus sage 
e cil de plus noble lignage 
por cele oure por ce torment 
s asemblerent conmunaument 
assez en unt entr eus parlé 
e maint conseil pris e donné 
tant qu il en sunt uenu au rei 
cele merueille e ce deslei 
li unt mostré tuit conmunal 
 sire  funt il  ueiés cest mal 
qui en cest renne multepleie 
riens nule eu siecle n i aleie 
chose domaine ne conmune 
n i est a nul soe ne une 
nus n i a mais rien sanz mentir 
qui suen seit quite sanz tolir 
chascuns par force e par destreit 
prent la la chose ou il n a dreit 
cist rennes est si doloros 
si poures e si sofraitos 
de la grant ient qui est nascue 
dum nus ne s en uait ne remue 
que li pere e li fil entr eus 
sunt si hainos e si feus 
que l uns ne porte a l autre fei 
s os n en prenez autre conrei 
cil qui sunt deu graignor poeir 
toudront la uitaille e l aueir 
as autres s eus sunt contendues 
od les trenchanz espees nues 
lor coperont ches cors e braz 
si angoissos est li baraz 
s esgart e conseil n en est pris 
morz e destruiz est le pais 
l establissement conmunaus 
qui pers ert e dreiz e igaus 
de la lointaine antiquite 
que nostre anceisor unt gardé 
ca en arrere iusqu a nos 
auum degerpie a estros 
ne la tenon por ci pareist 
si grant damage nos encreist 
que la denesche ient chaistiue 
n a dunt i seit ne de qu eu uiue 
toz li poples i est torbez 
e morz e a neient tornez 
e por ce hauz reis te conseille 
e s oste ceste grant merueille 
aiue a ton renne e secor 
si com ront fait ti anceisor 
par l anciene establisance 
si que en paiz e en quitance 
i puisson uiure e tu renner 
e le pople dreit gouerner 
seit danemarche deliuree 
de ceste ient maleuree 
malement né e concrié 
enemi pesme e desleié 
seit ensi la terre espurgee 
qu icele ient qui iert laissee 
qui or i unt assez que plaindre 
i puissent en paiz uiure e maidre  
a la mostre de cest afaire 
que uos m oez dire e retraire 
trouent le rei entalanté 
d aamplir en lor uolunte 
qui s em plaigne ne qui s en duille 
n i a un sol qui tant le uuille 
au conseil d eus en uect ourer 
d or en auant sanz demorer 
sanz plus tarzer sanz contredire 
tremet par trestot son empire 
e conmande qu en parchemin 
seient li frere e li cosin 
e li neuo mis en escrit 
isnelement sanz contredit 
que ceus sor cui cherra la sorz 
quex qu il seient de nul esforz 
s en istront fors sanz reuertir 
querre autre renne por garir 
ne li aura mestier parage 
force hautece de lignage 
qu en essil n aut fors deu pais 
si en la sort est entrepris 
a ceus fu l oure conmandee 
qui bailli sunt par la contree 
que quant seront escrit li non 
de par tote la region 
au ior que li reis lor denonme 
l en seit aportee la sonme 
adonc uoudra la chose ataindre 
des quex aler les quex remaidre 
la fame d icest mandement 
e deu reial conmandement 
esmaie moct e espoente 
ceus qui encor sunt en iouente 
moct en sunt lor cors poeros 
destreiz e pensis e dotos 
as plus uaillanz e as plus sages 
tremblent e muent lor corages 
quer cert ne sunt de l auenture 
qui tant est grex e pesme e dure 
l un d eus a l autre se conseille 
 qu est ce que li reis apareille 
ne qu a il de nos empensé 
ne por qu a il ceu conmandé 
qu eisi seion tuit mis em bref  
eisi ert a toz pesme e grief 
qu il ne saueient la sentence 
ne por quei cele oure conmence 
ne quex esteit le cuer le rei 
mais moct erent en grant esfrei 
en iceus iorz en cest termine 
si com l estoire me deuine 
esteit uns dux auques d aage 
nobles riches e proz e sage 
qui en iceus rennes maneit 
e granz parties en teneit 
si tres riches e si garniz 
si de toz aueirs repleniz 
si plenteis de totes riens 
eisi assazez de toz biens 
eisi puissanz de cheualers 
garniz d armes e de destriers 
e d autres moct riches maisnees 
buennes e bien apareillees 
cum tex huem mais ne fu oiz 
ce dit l estoire e li escriz 
qu il ne se deigna unc baissier 
ne uers nul rei son col plaissier 
n a riens cliner n a sei sozmetre 
ne ses deus mains entr autres metre 
por nul seruige otreier faire 
cist ert si sor toz hauz e maire 
que totes les afinitez 
des granz terres que uos oez 
e dae danemarche e d alaine 
monz puis e uaus e terre plaine 
aueit par force e par poeir 
tote sosmisse a son uoleir 
e plusors des poples ueisins 
eisi toz faiz a sei aclins 
nul leu des granz ne des petiz 
n ert sis conmandemenz desdiz 
d icest duc sauum certement 
qu en tot le renne d orient 
n aueit nul homme si uaillant 
si fort si riche si puissant 
sor toz ert crienz e renonmez 
e sor toz li plus honnorez 
en sa ueillece de iorz pleins 
quatre uinz anz passez au meins 
feni mais co di bien de ueir 
qu il ne morut mie sanz eir 
deus fiz oct ienz de sa moiller 
qui moct furent buen cheualer 
cist le firent enseuelir 
moct hautement e par leisir 
richement fu moct enterrez 
quant assez fu plains e plorez 
cist furent d armes moct uaillanz 
e de bataille moct saichanz 
de cors moct granz e moct pleners 
sos cel n oct meillors cheualers 
e si n esteient mie laiz 
qui ienz e beiaus moct e bien faiz 
de granz corages od grant oure 
eisi com auant se descoure 
d icez oct non li ainz nez rous 
qui unc ne fu mauuais ne fous 
qui sage e proz e ienz meschins 
e li autres oct non guirins 
moct enprenanz moct coragos 
moct par s amerent ambedous 
e moct par furent d un acort 
ceus qui nonmer oct fait la sort 
a aler en essillement 
par le real conmandement 
si com i os ai dit e retrait 
orent aperceu le plait 
irié pensif e deshaitié 
eisi comme d estre essillié 
s en assemblerent des plusors 
si uindrent dreit a ceus seignors 
qu il saueient de grant poeir 
por force e por aie aueir 
