a rou sommes uenus et de rou uous diron 
la commence l estoire que nos dire deuon 
mes por l euure esploitier les uers abrigeron 
la uoie est longue et grief et le trauail cremon 
hastainz estoit en france qui ne fist se mal non 
il out tout temps le cuer orguillouz et felon 
de sainte eglise fist mainte destrucion 
et des crestienz fist mainte grant traison 
damedeu ne doubta ne la maleichon 
bien en doit aler l ame en grant confusion 
quant il l a deserui et nos le coniuron 
amdui furent danoiz mez moult furent diuers 
rou fist auques a droit hastains fist a enuers 
rou fu amiables hastainz fier et diuers 
onques nen out merci ne de frans ne de sers 
ne clers ne lais n ama ne moingne ne conuers 
la gent de danemarche fu tout tens orguellousse 
touz tens fu sorquidee et moult fu conuoitousse 
fiere fu et preissant gaie et luxuriouse 
nus hons ne se tenoit a une fame espouse 
de plusors fames ourent a merueilles enfanz 
mout y out de petiz et mout y out de granz 
tant y out fiz et filles et fames et serianz 
ne poout sa gent paistre trestout le plus mananz 
ne pouet pas souffire quanque il gaaignoient 
a paistre lez enfanz qui trop mouteplioient 
por cen auint souent quer par sort qu il getoient 
des fors et des meillors la terre deliuroient 
fust par mer fust par tere du pais les cachoient 
cil fesoient grant mal quel part que il aloient 
une foiz ce dit len par itel achaison 
auint en danemarche laide dissenssion 
les fiz murent as peres granz guerre et granz tenchon 
cachier lez en uouloient uousissent cil ou non 
li peres lor disoient que de la terre ississent 
en autres regions remanence quereissent 
par amor ou par force autres terres preissent 
a lor freres petiz lor heritez guerpissent 
les fiz distrent as peres que noient nen iroient 
ne autrui heritez par force ne prendroient 
ne uoulent mie aler a essil par le mont 
o lez freres petiz lez terres partiront 
li barons du pais li uiel et li aisnez 
en ont parlé ensemble si l ont au roi monstrez 
de lor fiz li monstrerent toute la ueritez 
qu il ueulent en la terre remaindre outre lor grez 
et li roiz commanda qu il fussent congeez 
et cil furent par poi de maltalent 
cil ne saiuent que faire ne saiuent ou fuir 
ne ne se poent mie contre li roiz tenir 
forteresce n auoient qu es peust garantir 
ne por cen n osoient il autrui terre enuair 
as deus freres parlerent qui erent eu pais 
el chief de danemarche fors et poesteis 
fors erent de chasteaux et fors erent d amis 
cil les ont de conseil et d aie requis 
li freres respondirent que ia ne lor faudront 
tiennent foi tuit ensemble que ia ne lor faudront 
ne le roi ne les peres ne autres ne creindront 
tant ont dit tant ont fait qu entrefiez se sont 
et iurent seremenz qu ensemble se tendront 
contre roiz et contre autres quant le besoing uerront 
li freres lor iurerent et lor foi lor pleuirent 
que ia ne lor faudront et cil autretel firent 
qu en diroie ge plus ainsi se departirent 
dolenz furent li peres quant cel afere oirent 
li ainnez des deus freres rou estoit apelez 
et li autres garin qui souentre fu nez 
chescun fu de conseil cointes et bien senez 
et chescun de bataille essaiez esprouuez 
mout fu riche li pere qui out tiex deus enfanz 
gentil fu de parage et d auoir fu mananz 
onques ne fu roiz tant fu fort et puissanz 
ne ne uout fere hommage tant fu proux et uaillanz 
ne il ne ses ancestres ne uout nul roi seruir 
ne de roiz ne de conte ne daingneirent tenir 
ne a roi ne a conte ne daingneirent obeir 
ne ne daingneirent homme a home deuenir 
les terres que il tindrent par grant force conquistrent 
touz les uoisinz pleissorent et lor terres porpristrent 
se unz i out chastel par force les assistrent 
onques n i ourent paiz tresqu euls les soumistrent 
li roiz de danemarche ne pooit faire droit 
de sez terres meismes li ont assez tolloit 
souent les guerioit mez rienz n i conqeroit 
quant ne pooit plus fere escoutout si souffroit 
ce fut entre deus terres alane et danemarche 
cele terre conquistrent si tienent bien la marche 
es chasteaux se fioient et en lor grant lignage 
et en lor granz mesnie et en lor granz barnage 
uoir est que nus ne nest qui n esteuce morir 
et qui de terre uient a terre esteut uenir 
nus ne se peut de mort trestorner ne fuyr 
ne por auoir conquerre ne por auoir guerpir 
cil qui out lez deus fiz a son terme fu mort 
ne l en pout rienz deffendre ceu que il fu fier et fort 
li roiz en fu moult lie si manda son effort 
a ses baronz parla si lor monstra 
les pertes les damages et lez malz grans et laiz 
que cil et si ancestre li ourent souent faiz 
iamez li fiz n auront o lui trieues ne paiz 
si aura d euls sez pertes et sez damages traiz 
 seignors  ce dist li roiz  se me uoulez aidier 
du pere nos poon suz les fiz esclarier 
mort est qui moult soloit moi et uous damager 
sor lez fiz nos deuon por le pere uengier 
se nos lez lessons auques en la terre efforcier 
ne seront mie puiz a destruire legier 
uos fiz que ie uouloie de cest pais cachier 
se tienent contre moi por uos controlier  
tel se cuide uengier qui est moult son contraire 
et tel se fet oyr qui miex li uenist teire 
li baronz mistrent iour de cen qu il uoudrent faire 
mes li freres le sorent si qu il ne demora gueire 
rou manda la iouente qu il auoit retenue 
que du roi et dez peres auoit ainz deffendue 
proia lor et requist qu il lor facent aiue 
quer si li barons peuent lor terre auront perdue 
aprez lor prie rou que tost s apareillassent 
en la terre le roi oueuc lui cheuauchassent 
arsissent les mesons et lez proies menassent 
ainzque le roi ne s ost en la lor tere entrassent 
cil respondirent tuit que bien le seruiront 
auge quel part qu il ueut que par tout le surront 
face ceu qu il uorra cen qu il fera feront 
se combatre se ueut pour lui se combatront 
belement et tost entr euls s apareillierent 
par danemarche alerent assez la damagerent 
li roiz et li baronz encontre cheuaucherent 
li unz contre li autres fierement cheuaucherent 
rou et garin son frere forment lez enuairent 
et tuit li compaignon hardiement ferirent 
fors decha fors de la longues se combatirent 
mez li roiz fu uaincu et les danoiz fuirent 
mout y out de naffrez mout en y out de pris 
mout y out d ambe pars uiex et geunes ocis 
assez y out de mors et mout y out de uis 
assez perdi le iour chescun de ses amis 
rou fist querre les suens touz lez ensepeli 
lez autres mors as chiens et as oyseaux guerpi 
ainz dura la guerre que onques ne failli 
chesun y gaaigna et chescun y perdi 
li roiz fu de la guerre greuez et trauailliez 
souent en fu greuez et souent damagiez 
porpensa soi forment com homme corousciez 
que ia nen iert par force dez deus freres uengiez 
as deus freres fist pais par grant deception 
et li frere le firent par bonne entention 
mez la paiz lor torna a grant confussion 
n auoient du roi garde qu il feist traison 
la pais fu affermee qui gaires ne dura 
quer si que cil ne l sorent li roiz s ost assembla 
en la terre as deus freres une nuit cheuaucha 
cil n en auoient garde ne il ne les defia 
deiouste la cite un agait establi 
puiz cheuaucha auant tantque rou fors issi 
et son frere garin o sa gent sui 
n ourent mie moult gent mout per furent trai 
par la contree estoient lor homme departi 
o tant de gent qu il ourent ont le roi enuai 
li roiz se traist arrieres quant il le sout uenir 
sa gent mist deuant soi semblant fist de fuir 
et cist poinstrent apres qui l uouloient ferir 
mes li roiz s en sout bien esloingner et partir 
rou et sa gent ensemble uers li roiz cheuaucherent 
et li roiz et sa gent plus et plus s esloingnerent 
li real s en fuirent et li frere chacherent 
tantque cil de l agait a un cri desbuscherent 
quant rou out tant cachié que l agait desbuscha 
cil de l agait saillirent et li roiz trestorna 
mout out rou grant poour quant il se regarda 
ne sout quel part torner quer toutes pars douta 
rou uit sez anemis et deuant et derriere 
n i a nul qui ne l hace et qui sa mort ne quiere 
li roiz moult le menace moult li fet leide chere 
ne soit a quels torner ne lez quels prime fiere 
li roiz li fu deuant cil de l agait au dos 
entre lor anemis furent li frere enclos 
mout i out cops donnez moult y out hommes mors 
au roiz en fu le miex qu il out graingnor effors 
mout y out de roiauz que ocis que naffrez 
et des hommes as freres y out ocis assez 
garin y fu ocis et rou fu eschapez 
a un port desor mer s en est fuiant tornez 
li roiz douta qu encore ne uousist rou retorner 
ses chasteaux fist abatre et sez murs grauenter 
sez maisons et sez uilles et sez boiz alumer 
n i lessa nulle rien que il peust grater 
rou fu au port de mer moult eschariement 
que escosce passa o siz nes soulement 
c est une ille de mer illeuc fu longuement 
dolenz fu et pensiz et curioux comment 
il se porroit uengier du roiz et de sa gent 
com porroit de sa terre auoir recouurement 
une nuit fu couchiez en son lit se gesoit 
uis li fu qu une uois en dormant li disoit 
que as engleis passast que illeuc aprendroit 
comment en son pais sainz et liez reuendroit 
puiz seroit a repos et si grant pais aroit 
mez nul homs fort ne fieble guerre ne li feroit 
le songe qu ot songié dist a un crestien 
et cil li respondi  asseur te contien 
tu as esté paien et fiz es de paien 
mez par crestiente auras encor maint bien 
rou  dist il  par la mer c est le mont passeras 
et par saint baptestiere crestiens deuendras 
du trauail de cest siecle as engleiz paruendras 
c est as angres des ciex ou o dieu regneras  
rou croi la parolle que le crestien dist 
grant iouence assembla neis et bateaux prist 
de cen qu il conquerroit partie lor pramist 
quant prest fu et uent out a la uoie se mist 
en engleterre uint seiourner i uolsist 
se la gent de la terre de lor gre le soffrist 
engleiz ne l uoudrent eu pais consentir 
ne sai por prendre proie ou por auoir tollir 
lor uoissinz assemblerent se l uouloient laidir 
danoiz se deffendirent qui ne uoudrent fuir 
engleiz assemblerent mez il furent uaincu 
puiz quistrent graignor si resont reuenu 
dezconfiz furent primes puiz ont noiauz eu 
lez meillors lor homs ont danoiz retenu 
mout y out pris barons et uauassours assez 
danoiz les ont liez et en lor nez ietez 
les hommes du pais ont moult espoantez 
mout maudient lez nez qui lez ont aportez 
rou se porpensa moult et fu en grant doutance 
s en danemarche iroit querre du roi ueniance 
ou por terre conquerre trespasseroit en france 
ou entre les engleiz prandroit sa remanance 
forment fu coureuciez qu as engleiz fu mellez 
uolentiers porcachast qu a euls fust acordez 
une nuit qu il se fut de maintes porpensez 
uit une auision dont moult fu effreez 
ce li estoit auis quer sur un mont seoit 
si haut qu en toute france nul si haut n i auoit 
une fontainne en son en son chenel auoit 
donc l eue belle et clere nete et sainne coroit 
rou esteit de liepre tout tainz et touz nerciz 
en l eue se baingnoit si ert sempres gariz 
li mont que rou sonioit ert d oiseaux si garniz 
que tout estoit couert de granz et de petiz 
en la fontaine el mont s aloient tuit baingnier 
lor elles esbatoient s aloient porcachier 
estrainz et rainz portoient si s aloient muchier 
mout y auoit oyseaux tout le mont porprenoient 
en plusors liex trouoient nis et fessoient 
quel part que il aloient a rou obeissoient 
et lor elles senestres toutes rouges estoient 
quant rou leua au main ses prisons appela 
et de toutes ses nes ses compaingnons manda 
quant furent assemblez son songe lor conta 
tout en ordre lor dist si comme il le sonia 
un crestien y out qui des prisons estoit 
cil espeloit le songe si com il le disoit 
le mont dist il de france desor qui rou seoit 
ce estoit sainte yglise ou il apormeroit 
la fontainne du mont est saint baptestire 
le liepre est pechie que nul mal non est pire 
contre lepre ne uaut medecine ne mire 
ne roiz ne emperere tant soit grant lor empire 
 el bauptesme  dist il  seras regenerez 
des pechiez que fet as tout seras pardonnez 
et par saint baptesme seras tu sauuez 
autrement ne peuz estre fors par cen beneurez 
li oysel qui en l eue sont aprez toi baingniez 
ce sont ti compaingnon qui seront bauptisiez 
puis seront oueuc toi el pais herbergiez 
la sus oueuc les angres par moult grant amistiez 
lor aires et lor nis par la terre feront 
ce sont messons et uilles qu il edifieront 
le corps nostre seigneur ensemble receuront 
et li saint sanc beneet par qui salu auront 
par les eles uermeilles qui a senestre sont 
peuz les escus entendre qu a lor couls porteront 
hommes de plussors terres a toi obeiront 
com li oysel fessoient qui erent sur le mont  
quant rou oi du songe l interpretation 
a celui qui li dist donna grant guerredon 
et tout quitte le fist mettre hors de prison 
et por lui furent quitié si compaingnon 
donc prist rou sez mesages au roi lez enuoia 
adesten auoit non bonnement li manda 
que du mal qui fet est nulle coupe n i a 
sa gent en out le tort qui le mal commencha 
s est qui el uoloit qu il die congnoistre li fera 
et se il a le tort bien li adrecera 
hautement en sa court si com il li pleira 
rou congnut adesten a riche homme et a fort 
droit li fera ce dit se il a eu le tort 
et d ore en auant soient si bien acort 
que l un ne faille a l autre por uie ne por mort 
li bons adesten oi lez messagiers 
les a honorez moult les a tenuz chiers 
la pais que rou queroit otria uolentiers 
a ses amis parla et a ses conseilliers 
li roiz a l amistie de rou graantee 
iour assist as messages qu elle fust affermee 
rou uint au terme au roi si fu la paiz iuree 
puiz si uint a ses nez s a la mer resgardee 
tant siglerent danoiz qu en arriuerent 
uacreiz furent encontre la terre lor ueerent 
a euls se combatirent que uaincre les cuiderent 
mez il furent uaincuz et en fuie tornerent 
et danois lor messons et lor uilles gasterent 
uoussissent cil ou non longues y seiournerent 
par le grant gast qu il firent et par le lonc seiour 
et por ce qu il tollirent as uillainz lor labor 
la semence et lez biens et tout lor autre ator 
et par cen que uillainz morroient de poor 
n erent mie asseur ne la nuit ne le iour 
uint famine en la terre onques n i out graignor 
adesten l oi dire a rou fist beau present 
dix nes toutes chargieez de char et de forment 
et dix nes li promist plainnes de bonne gent 
de bons combateours plainz de grant hardement 
uacreiz uirent a rou les terres damagier 
uirent que s i uouloit par force herbergier 
lor auoir lor tolloit n es uouloit espargnier 
lor uoisinz assemblerent si les uoudrent cachier 
rembaut le duc de frise lor uint primes aidier 
et li quens de hainon que len claimme regnier 
que len dit au lonc col un uaillant cheualier 
a rou se combatirent mez uaincus furent tuit 
trestout li plus hardiz et li plus fort s en fuit 
lor terres sont gastees et lor hommes trestuit 
li paissanz s en fuient beuf ne uache n i muit 
rembaut le duc de frise ne l tint mie a deduit 
qui combatre l a fet malement l a sordit 
rembaut fu moult dolent que rou l a desconfit 
assez l a manachié et assez l a sordit 
ne uout pas seiourner ne gesir en son lit 
gent assembla et ost rou requist sanz respit 
se uengier ne se peut iamais n aura delit 
miex ueut qu a glaiue muire ou que en eue nit 
qu il s amolit uers rou ne que de pais le prit 
deiouste une grant eue que almere auoit non 
la se combatit rou a rembaut le frison 
les uacreiz a uaincus et pris maint hom prison 
es nes lez fist lier s en out grant raanchon 
de la contree prist toute la garison 
de la terre regnier fera destruscion 
d ileuc ala par terre a regnier au lonc col 
qui se tint as uacreiz mez il s en tint por fol 
la terre estoit en uasse le pais estoit mol 
ne uont mie danoiz par la contree aiol 
 ie ne me pris  dist rou  une fuille de col 
se regnier puiz ataindre se l orguil ne li tol  
rou entra en l escharde une eue de la terre 
en plusors liex fist mal proie prist et fist guerre 
les uilles font sessir lez pais uont conquerre 
regnier manda sez homms a rou se combati 
plusors foiz le requist plusors foiz l asailli 
et rou sanz mezcreance plusors foiz le uainqui 
et regnier au lonc col plusors foiz ius chai 
au derrain le prist rou et en buies l a mis 
et des compaingons rou et des plus posteis 
de ceuls que rou tenoit a sez meillors amis 
ont li hommes regnier douze en bataille pris 
quant la fame regnier sout de uoir et oi 
que rou tint son seignor mout out le cuer marri 
angoisse out et poour de perdre son mari 
que rou ne l decolast quer moult l auoit hai 
quer li unz tenoit l autre por mortel anemi 
mez rou n a paz regnier ne destraint ne hai 
la contesse out mout rou et sez hommes cremuz 
les douze prisonniers a de neufz draps uetuz 
n ez a mie destrainz ne laidement tenuz 
a rou lez a touz quites enuoiez et renduz 
tout l or et tout l argent de sa terre auna 
et l auoir des iglises quantque elle trouua 
trestout ensemble a rou a present enuoia 
de son seignor auoir humblement le proia 
quant rou uit le present que la dame li fist 
de sez hommes fu liez l or et l argent prist 
regnier fist amener hors des buies le mist 
mout parla bel a lui son pense li enquist 
rou li a demandé se mez se combatroit 
et regnier dist que non quer trop li meschaoit 
iamez escu ne lance uers lui ne porteroit 
se il le deliuroit en sa merchi seroit 
sez hons deuendroit liges et bien le seruiroit 
et se il commandoit oueuc lui s en iroit 
por sage et por gentil et por proux le tenoit 
rou li a respondu que grant prou y auroit 
rou fu moult debonnaire de regnier out pitie 
d aler quite a sa fame li donna plain congie 
de l auoir a fait prendre toute une moitie 
a la fame regnier de par lui l a enuoié 
de ses autres auoirs li a assez chargié 
quer il a a la dame tramis par amistie 
quant el out son segnor moult en out le cuer lie 
oict cenz soissante siz anz out trespassez 
puisque dex de la uirge en belleem fu nez 
quant rou fu a regnier au lonc col acordez 
lors a guerpi l escharde de flandres s est tornez 
rou s en torna de l escharde la terre auironna 
en normendie uint amont sainne sigla 
tant corut contre sainne qu a iumieges uint la 
rou uint uers iumieges deuers caux ariua 
sour l autel saint uaast humblement presenta 
le cors saint ernouftrut qu en sa nef aporta 
rou uint en normendie a iumieges tout droit 
n iert mie crestien ne baptizié n estoit 
neporquant en son cuer amoit dieu et cremoit 
dez songes qu ot songié souent li souenoit 
esperance auoit bonne qu a bien li torneroit 
franques uns archeuesques qui a roen estoit 
oi qu estranges gent la terre porprenoit 
de rou oi parler qui de uacres uenoit 
porpensa soi coment la cite sauueroit 
hastainz l auoit destruicte et rou la destruiroit 
destruite estoit la uille se conroi n en prenoit 
quer ia li roiz de france ne s en entremetroit 
quer il n auoit la force ne il tant ne ualloit 
li archeuesque franches a iumieges ala 
a rou et a sa gent par latinier parla 
tant lor dit tant lor fist tant pramist tant donna 
trieuues prist de roen que nul mal n y fera 
en la uille asseur ira quant li pleira 
a la gent de la uille damage ne querra 
donc uint rou a roen amont sainne naia 
deiouste saint morin sa nauie atacha 
mout fu grant le barnage que rou out amené 
maint gentil homme y out et maint uassal proué 
par regart firent de rou auoé 
qui proux estoit et sages et de grant parente 
lor conseil et lor ewre ont a rou commandé 
tuit furent d un acort et d une uolente 
por cen que de north uindrent normant furent nommé 
normant c est hon de north ce est la uerite 
tuit estoient normant a cel temps apelé 
tuit icelui qui de north erent né 
north est un uent qui uient de septentrionne 
c est cen que len treuue char eu ciel estelé 
ainsi l ont es escriz li ancienz troué 
le pais que normanz ont porpris et peuplé 
de normant normandie a cest non recouuré 
neustrie auoit non eu temps d antiquite 
mez por la gent nouele ont le non remué 
li non as ancessors a bien as hers duré 
normant sont normant furent normanz ont esté 
cen conte maistre uacce qui escript a troué 
bele fu la iornee et grant la compaingnie 
a painne trouissiez plus fort ne plus hardie 
au port de saint marin mistrent tuit lor nauie 
et rou esgarda la uille a poralee 
et dehors et dedenz l a souent esgardee 
bonne li semble et bele moult li plest et agree 
et li compaingnons tuit l ont a rou moult loee 
dit li ont et loé qu en la cite seiort 
d illeuc aut d illeuc uieinge la uieingne la retort 
l eue est bele et parfonde qui en la cite cort 
et l eue est bonne et douce qui en la cite sort 
aillors aut graaigneur et illeuc si demort 
bonne est donc la contree et bonne la cite 
ne uirent mez de uiure en nul tel plante 
la seiour ont requis et rou l a graanté 
illeuc ont a grant ioie ne sai quanz iors esté 
rou uout uoier haudas qui or arche s apele 
le pais uit planier et la contree bele 
de rou fu tost par france alee la nouele 
que il n auoit merchi de chaitiz ne d ancele 
rou torna a roen o lui tuit li normant 
contremont sainne le pais porueant 
un chastelet trouerent fermé en un pendant 
a une soule porte ne fut mie grant 
roinaut un quens de france qui lucenee tenoit 
paris et parisie et quanqu apendoit 
oi que gent estranges en sa terre uenoit 
curioux fu comment le pais deffendroit 
hastain a mandé qu a lui uouloit parler 
c est hastainz li daneiz qui tant ala par mer 
qui fist tantes chetiues et tant chetiz plorer 
qui la cite de lune fist toute grauanter 
roinaut parla a lui dessouz l eue d eure 
as normanz l enuoia qui sout la paleure 
et deus barons des suens qu il sout la teneure 
manda lour qu il s en augent de son estre n a cure 
hastainz uint as normanz si demanda qui sont 
de quel contree uieinent que querent et ou uont 
se proies ueulent prendre franchois lor deffendront 
et se terre demandent ia plain pie n en auront 
rou respondi premiers qu il sout une raison 
 de danemarche sommes deuers uacres uenon 
la proie uoulonz prendre et la terre tendron 
se franchoiz le calengent nos nos y conbatron 
par ma foi  dist hastainz  tu dis moult grant outrage 
et tu qui es  dist rou  qui soiz nostre langage 
es daneiz ou franchoiz qui portes cest message 
bien resenbles prodomme au uis et au courage  
et cil li respondi  len m apele hastain 
la terre donc uous dites me norri en son sain 
maint felon ai danté comme cheual o frain 
cest pais couuetai que de bien le ui plain 
du roi de france ai chartres de lui seruir me pain 
onc ne doutoi chastel plus c un mullon de fain 
par ma foi  ce dit rou  ne te congnoiz noient 
mez de hastain sai ge qu il fist moult mal a gent 
de quanque faire uout out bon commencement 
et quantqu il commencha fina moult malement  
dont lor a dit hastain et conté de sez fez 
d estranges et d orribles et de beaux et de lez 
et de sez granz proesces et des trauaux qu a faiz 
 bien deuez dezormez  ce dit rou  auoir paiz  
donc li distrent normanz  assez auez conté 
de uostre grant faissance de uostre grant bonte 
alez uous en arriere gardez uostre cite 
as franchoiz poez dire com uous auez ouré  
n i pourent li message nule rienz plus aprendre 
au duc renaut alerent si li firent entendre 
que sa tere a perdue s il ne la peut deffendre 
normanz l ont ia assise toute la ueulent prandre 
renaut une autre foiz a hastain reparla 
et hastain du combatre tout le desconforta 
normanz ce dit sont fort et grant compaingne y a 
se il n a plus grant gent ia n es desconfira 
donc dist un cheualiers que len clamoit roullant 
 por quoi demandez uouz conseil a tel tirant 
len ne prant mie lou ne goupil souz son banc 
la gent de son pais nos uet cen atraiant  
hastain s en couroucha si respondi atant 
 ia n en parlerai mez dez ici en auant  
entretant ont normanz le chastel enforcié 
la terre ont porueue le pais acointié 
et tyebaut a hastain de chartres engignié 
la cite achata tout asfin par marchie 
tyebaut fu nez de france un des plus haux barons 
mout auoit par la terre chasteaux et fors mesons 
assez sout de paroles et de seductions 
 hastainz  ce dit tiebaut  li roiz est en agait 
de destruire ton cors quer maint mal li as fait 
or as ce dient sor nos ne sai quel peuple atrait 
qui la terre destruit et nule rienz n i lait  
tant a tiebaut hastainz mené a son sauoir 
tant li fait d un et d autre que menchonge que uoir 
qua il li uendi chartres s en prist de son auoir 
pour l auoir qu il en out fist de tiebaut son heir 
tyebaut achata chartres et hastain li uendi 
quant il li out uendue et l auoir recuilli 
une nuit s en ala la cite si guerpi 
ne sai que puiz deuint ne parler n en oi 
renaut assembla s ost et ses uoisinz manda 
a roullant un uassal son gofanon liura 
lez normanz ala querre mez trop tost lez troua 
a euls se combati mez rienz n i gaainga 
roullant i fu ocis qui l enseingne portout 
qui tenoit lez mesnies et les autres guiout 
et renaut s en fui qui mult grant poour y out 
moult lessa de ceulz ou il plus se fiout 
donc dist rou a sa gent  la guerre est esmeue 
franchois l ont commenchie or lor soit bien rendue 
la premiere bataille auon sor euls uaincue 
si feron nous lez autres se chascun s esuertue  
cheuaulx quistrent et armes a la guise franchoise 
qu icelle lor semblot plus riche et plus cortoise 
le gaaing qu i ont grant les orgueille et enuoise 
se franchois anuie gueires ne lor em poise 
donc ont porpris meullenc et toute la contree 
les barons ont ocis et la terre gastee 
renaut a a paris graignor gent assemblee 
a rou se combati moult y out grant mellee 
mez renaut s en fui en fuiant fu ocis 
donc alerent normanz si assistrent paris 
lez uilles ont robees et lez auoirs touz pris 
mout ueissiez plorer chetiues et chetis 
entretant enuoya rou espier baeues 
de paris y auoit plus de cinquante lieues 
espier fist ewreues espier fist lissieues 
quer as unz ne as autres n auoit priz pes ne trieues 
cen distrent lez espies qui reuindrent arriere 
quer li pais ert beaux la contree planiere 
prendre pooit baeues a prendre estoit legiere 
de bataille n ert mie celle gent coustumiere 
quant orent tout gasté et la proie fu faillie 
droitement uers baeues ont lor uoie acuillie 
encontre lor uint dire en conseil un espie 
quer bien la poent prendre que toute est desgarnie 
a cel temps de baeues estoit belengier sire 
quens estoit de beesin cognu iusques en uire 
cil oi par messages et par espies dire 
que li normanz uenoient a baeues arriere 
ses hommes furent fors et a bandon se mistrent 
as normanz se mellerent en grant painnes lez mistrent 
rotim le plus haut prince de touz les normanz 
por cen que le rendirent un an pais en conquistrent 
un an dura la trieue a l autre reperrierent 
baeues assaillirent durement l empoirierent 
les uilles et la gent damagierent 
les barons du pais touz a euls alierent 
li quens berengier out une fille moult bele 
pope l apeloit lon moult ert gente pucele 
n auoit encor eu sain ne triant ne mamele 
ne sauoit len plus gente dame ne damoisele 
rou en a fait s amie qui moult l a desiree 
de lie fu nez guillaume qui out non longue espee 
que li flamenz occistrent par traisson prouee 
a pariz s en alerent li normant tuit ensemble 
toute la gent de france de poour de rou tremble 
ne saiuent ou garir dex lez het ceu lor semble 
cil qui s en peut fuir ne fet noise ainz s emble 
d ileuc s en torna rou a ewreues s en uint 
une bonne cite mez gaires ne s i tint 
yssembars li esuesques ne sai com li auint 
s en est fui en france tantque la pais reuint 
quant rou out pris ewreues a paris est uenu 
par lez malx qu il faisoit est par tout moult cremu 
tant a touz lez baronz matez et confondu 
por lor terre tenser li donnent grant treu 
rou fu fort et hardiz a pariz tint son siege 
ceuls dedens eust pris com len prent bisse au piege 
ne fust sainne si grant par ont il ont lor triege 
n es peut par assaut prendre quant par enging n ez griege 
entretant uint a rou d outremer d engletere 
un message li dist qu edestain auoit guerre 
si parenz et si hommes li tolloient sa terre 
a rou a enuoié aye et secours querre 
donc dist a ceuls dedenz que pariz li rendisent 
la cite li rendissent ou de lui la tenissent 
s il uouloient du suen largement em preissent 
cil distrent non feroient a nul iour qu il uesquissent 
donc les assailli rou onc garir ne lor lut 
n i a si perechoux qui d angoisse ne 
quant pluz les assailli et la perte plus crut 
d ambedeuls pars assez en chai et morut 
et rou se traist arriere quant il s en aperchut 
quant il n i pout entrer retorner li estut 
rou se traist arriere quant plus n i esploita 
ne sai si trieues quistrent ne s il otroia 
a la mer uint tout droit son nauie apresta 
quant uent out et il pout a hantoune arriua 
li roiz uint contre lui qui grant ioie li fist 
liez fu de sa uenue entre ses bras le prist 
donc li rendi rou graces dez nes qu il li tramist 
et li roiz sa besoingne li conta si li dist 
de sez engleiz se plaint rou d aye requist 
s il uoulloit de son regne la moitie em preist 
li roiz a rou requis et humblement proié 
que dez engleiz le uaint qui tant l ont damagié 
de trestout son roiaume li dorra la moitie 
de quantqu il a requis li a rou otroié 
donc assemblent lor gent as engleiz se combatent 
si prennent lor citez et lor chasteaux abatent 
cil y ont prou tout au double l achatent 
cil qui la guerre esmurent se defripent et gratent 
mout auoient li roiz et ses hommes despis 
et li roiz et sa gent lez ont touz desconfiz 
a plusors ont trenchiez et oreilles et piez 
ne poent asseur reposer en lor liez 
destruit son tuit en fin cescun nen est 
engleiz uirent que rou lez uainqui mainte foiz 
et tant de foiz les a confonduz et destroiz 
merci criant li distrent et pleuirent lor foiz 
s il au roi lez acorde tuit li feront sez droiz 
rou lez fist acorder puiz prist de lui congie 
li roiz li uout donner du regne la moitie 
rou ne l uout mie prendre ainz li a tout lessié 
 ia n en aurai  dist il  ne plain pas ne plain pie  
desque rou out sa gent toute au roi acordee 
et de sez anemis la terre deliuree 
au roi rendi son regne n en uout auoir iournee 
fierement l en saissi par une soe espee 
el pont de l espee out d or diz liures pesant 
 uostre tere  dist il  uous rent par cest mien gant 
de toute uostre tere nulle rienz ne demant 
ne de tout uostre auoir fors seulement itant 
s il a en uostre tere nul homme combatant 
qui uoille a moi uenir miex que il n a querant 
otroiez qu il i uieinge  dist li roiz  ie l graant 
gentiz ber  dist li roiz  se dex me beneie 
tout sui prest s il uous plest d aler en uostre aie 
o toutes mes mesniees et o tout mon nauie 
non ferez  ce dist rou  ceu ne uous demant mie 
uostre regne gardez et uostre seignourie 
et uos hommes ausi et uostre baronnie  
lors s en retorna rou siglant en normendie 
amont sainne a sa uoie a roem acuillie 
li roiz oi que rou iert a roem uenuz 
et que li roiz est par lui secouruz 
sez citez li auoit et sez chasteaux renduz 
que il auoit par guerre outre son gre perduz 
et ceuls qu il guerreoit auoit touz confonduz 
grant poour out li roiz qu il ne fust confonduz 
que rou ne pooit estre par nul homme uaincuz 
de roem fist francon l archeuesque mander 
et lez baronz de france fist trestouz assembler 
poour a de paiainz conseil ueut demander 
comment se puisse a rou a honor acorder 
 conseilliez moi  dist il  ie ne scai que ie face 
rou nos a fet maint mal et encor nos menace 
nostre terre destruit et noz hommes decace 
n i a ne fort ne fieble qui a rou contrestace 
la gent de cest pais est mout desconfortee 
partie en est fuie et partie est tuee 
n i a beuf ne charue ne uillain en aree 
ne uingne prooignie ne couture semee 
mainte yglise y a ia essillie et gastee 
se ceste guerre dure la terre est degastee 
requerez rou de trieue a troiz moiz soulement 
et soit asseuree entre nos et sa gent 
entretant parleron de faire acordement 
et s il ueut faire paiz ie l ferai bonnement 
dorrai li tant du mien en or et en argent 
bien deura tenir paiz se sa gent le consent 
se rou uouloit por nous crestien deuenir 
bautestire rechoiure paiennime guerpir 
et uousist a nous paiz et amistie tenir 
ie li dorreie tant bien me deuroit seruir 
n auroit iamez mestier d embler ne de tollir 
sire franche por nos uos esteut consentir 
alez querre lez trieues si saurez son pleisir  
franche la trieue prist et rou li otria 
mes a sez compaingnons anchiez se conseilla 
la paiz dura troiz moiz chescun d euls la garda 
ce pesa as uillainz qu assez plus ne dura 
de l une terre a l autre qui uout aler ala 
cil arerent qui uoudrent qui uout semer sema 
iebles quens de poitiers qui sire ert de gascons 
et richier qui ert sire et duc des borguoignons 
oirent noueles du roi et des barons 
qui de la paiz requirent rou et sez compaignons 
et por auoir la paiz prametoient granz dons 
assez distrent du roiz uices et maudichons 
empres lor ont mandé que merueilles fesoient 
que rou et sez paienz en la terre souffroient 
grant mauuestie estoit qu il ne se combatoient 
se mestier lor estoit a lor secors uendroient 
et s il ainzqu il uenissent destruir n es porroient 
fusent franchoiz en paiz et il lez uengeroient 
por ceu que cil maudistrent quant la trieue failli 
li roiz ne l aloingna ne rou ne le souffri 
et franchois sont de guerre contre rou esbaudi 
forment l ont menacié quer moult l orent hai 
des trieuues c out donnees se tint rou por honni 
moult l ont ce dit gabé et moult l ont escharni 
rou fu de mout grant ire mout out le cuer enflé 
mout l ont ce dit franchois escharni et gabé 
par lez trieuues qui tant l ont tenu en uilte 
quanque il pout de gent a semons et mandé 
entrez sont dedenz france moult fist grant crualte 
les terres a destruites et le peuple tué 
trezqu a sanz souz ieiune a tout ars et gasté 
deuers saint beneoit a son erre atorné 
por l onor du bon saint a le moustier sauué 
ne souffri qu il y eust ne tollu ne emblé 
de quanque li moingne ourent a lor euls auoé 
lor uille et lor moustier a sauuement gardé 
mout par a gastineiz et destruit et robé 
estampes a destruite et le bourc a gasté 
et toute la terre mise en chetiuete 
n i a roi ne baron qui l i ait destorbé 
d estampes torna rou uers uilumez tout droit 
ou qu il onques tornoit grant damage fesoit 
la uille a assise l auoir pris et tolloit 
puiz torna a pariz assaillir le uouloit 
quant ne sai qui li dist que grant gent le suioit 
mout estoit grant la poudre que de loing l aperchoit 
li cheualier des uilles et li bons paisant 
uauasor et maior et uillain et seriant 
uirent qu entour li roi n auroient nul garant 
ne par duc ne par conte ne par homme puisant 
a un iour s asemblerent moult fu la torbe grant 
uiex escuz uiex espies uiex lances uont portant 
ne uirent mez lor armes de lonc temps en auant 
empres rou cheuaucerent de pres le uont suiant 
quant rou lez aperchoit ne ua mie fuiant 
rou regarde detries lui si uit la poudre leuer 
tant estoit grant la poudre ne pout la gent esmer 
ne sout s erent seriant ne l pout mie auiser 
ses baronz apela s ez fist touz arrester 
 detries nos uoi ne sai queles genz haster 
ne sai se par bataille nos ueullent destorber 
nostre gelde et nous hommes faites auant aler 
et la proie cachier et les sommiers mener 
ceuls qui sont a cheual faites tantost monter 
au ferir sauron nos le quel est  
sempres firent lor gent uiuement conreer 
cheualiers et seriant por lez autres garder 
rou uit franchoiz uenir a plain lez atendi 
sa bataille ordena sez eschelles parti 
a destre et a senestre sez conreiz establi 
et franchois lor corurent touz ensemble a un cri 
et normanz si se tindrent que nul d euls ne guenchi 
ne por coup de franchoiz ou d autre ne parti 
franchoiz fors lez trouerent si se sont resorti 
par le champ s espandirent si ont le champ guerpi 
tel i cuida ferir qui onques n i feri 
tel cuida autre abatre qui au premier chai 
tel cuida encauchier qui assez tost fui 
tel cuida gaaigner qui du suen y perdi 
tel cuida autre abatre qui mort i recuilli 
assez fu bel li tenz et plainne la champaigne 
assez y out franchoiz moult fu grant la compaingne 
mez il n ourent seignor ne duc ne cheuetaingne 
por qui cist auant ne por qui cil remaingne 
ne il n estoient mie usé de tel ouuraingne 
il trouerent la gent moult fel et moult grifaingne 
qui confont et abat et ochit et mehaingne 
quique perde le iour la gent rou y gaaingne 
et li franchois trebuchent a torbes en la plaingne 
cist trebuche cist giest et cist muert et cist saingne 
n i a gaires franchoiz quique soit ne se plaingne 
rou l espee qu il tint en lor sanc taint et baingne 
