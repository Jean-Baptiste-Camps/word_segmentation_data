communalment uous qui aués amé  et uous qui ore amés  et trestuit chil qui ameront  qu esperance d amer ont  uous qui aués oi d amours  selonc le conte des auctours et en latin et en roumans  des les tans as premiers amans  se uous me uolés escouter  d un amant uous uoel raconter et d une amante ki ama mult loialment tant cum dura . 
dire uous uoel com il auint a cheus qu amors ensemble tint toute leur uie sans trichier  sans uilenie et sans dangier . 
en ceste afaire  en ceste amour  n auint onques fors grant ennour  et de deus pars grant loialte a tous les iours de leur ae . 
enpris ai iceste oeure a faire et a fenir et a chef traire . 
par raison  briement  sans alonge  uous di que ia fu en bourgongne uns dus de mult noble parage  a grant hounour maintint barnage  prouece  largece et bonte . 
il n ot au iour si renoumé  mien ensient  un tout seul homme  se rois ne fu  iuskes a roume . 
tuit si procain  tuit si uoisin estoient tuit a lui enclin  que par amor  ke par doutanche  car mult estoit de grant poissance . 
cil dus auoit un senescal preu et uaillant et mult loial  
n ot si uaillant houme u pais fors seul le duc  ce m est auis  
sages en pais et fors en guerre  de fors castiaus  de rice terre estoit rices et noble ber  bourgongne ot toute a gouuerner . 
ne tenoit pas toute s ouneur dou duc  que plus tint a signeur  d autres signeurs terre tenoit . 
a meruelles riches estoit  
il ert sires de cinc castiaus mult bien seans et fors et beaus  
n ert pas mains gentix de parage  ne mains uaillans de uasselage dou duc  forsque tant seulement que ses hom ert tout ligement de sa moullier un fil auoit mult bel  qui o le duc estoit  
ainc n en ot plus en son eage  dolans en fu en son corage  
apres lui doit tenir s ounour . 
mais tant uous di qu a ichel iour ne fust en nul pais trouués uns damoisiaus de sa beautes . 
il auoit ia pres de quinze ans . 
biaus ert et aligniés et grans  
de cors  de uis et de faiture ot en lui bele creature . 
de tous deduis  de chiens  d oisiaus fu si apris li damoisiaus que nus auant lui n en sauoit . 
sour tous enfans sages estoit  
humles ert mult et amiaules  frans et courtois et seruicaules  et mult amés de cheualiers  car tous les seruoit uolentiers . 
trestout l amerent et ioirent  et sour toutes biens le chierirent . 
tant l amerent de grant amour com se il fust fil leur signeur  et disoit cascuns endroit soi que s il estoit fius a un roi  ou fius a rice empereour  ne poroit plus traire a hounour  
qu il n auoit teche  ne mais une  qui pas n estoit a gent commune  qu il n auoit pas ou mont dansele tant courtoise  france ne bele  ne dame de nule deuise  ne pour biaute  ne pour frankise  qu il amast uaillant une alie . 
n auoit cure de druerie . 
mais tant d autre maniere amoit toutes celes a qui parloit  a toutes uolentiers parla  mais ainc nule n en couuoita . 
ne l ont d autre chose blasmé forsque trop amoit castee . 
amadas par non l apeloient et par enuie le noumoient tuit li pluseur des enuieus  amadas  le fin amoureus . 
par enuoiseure et par gas le fin amoureus amadas l apeloient  mais ne sauoient com il uerai prophete estoient . 
li cheualier mult le gaboient  li enuoisiét li demandoient pour coi il n amoit par amour aucune dame de ualour ou aucune gentil pucele qui fust france  ensegnie et bele  de tous biens en amenderoit  plus frans et plus courtois seroit  et plus hardis et mix uaillans  de toute riens plus entendans . 
a tous cheus qui che li disoient disoit qu en uain se trauilloient  car il ne s en set entremetre  ne ia s entente n i quiert metre  
ne pot onques sauoir d amour nule douceur  nule dolour  nul corage  ne nul penser  n a larron un regart ieter . 
mais puis auint en peu de tens qu il fu en tout autre pourpens  dont il ot ires et tourmens  et petit d assuagemens . 
car le duc  qui se sire estoit  de sa feme une fille auoit qui mult estoit et gente et bele . 
n ot si renoumee pucele decha les mons  de grant biaute  de francise ne de bonte . 
le chief ot bel et bien reont  la greue droite et blanc le front  et delies et blons les crins  plus reluisans que n est ors fins  
mult les auoit et biaus et lons  aual li toucent as talons . 
le uis ot blanc et bien traitis  et les eux uairs et signouris  douc le regart et simple et sage  que nus n i pot noter folage  ne nul samblant de lecerie  nul seul trespas de uilenie  
biau nes  biau uis et bouce bele  fresce couleur  com fleur nouuele . 
de cors est alignie et gente  si com nature i mist s entente a lui fourmer en touz endrois  pies et iambes  bras  mains et dois . 
sans toutes tekes estoit faite si com ymage en or pourtraite  
chiere courtoise et enuoisie  enuers tous frans homes haitie . 
fil ne fille li dus n auoit fors lui tout seul  pour ce l amoit  car ele estoit mult de boin aire  mult preus et de mult haut afaire . 
par soi tenoit grant cort pleniere com pucele de sa maniere qui tant estoit riche et proisie  
de chaualiers a grant maisnie  de ualles et de damoisiaus  qui seruent pour adous nouiaus  fil sont as barons du pais . 
la pucele fu de grant pris  
ne cuic qu a cel iour fust trouuee pucele ou monde plus loee . 
noumee fu par non ydoine . 
ie ne cuic iusqu en babilone fust plus bele dame seue ne d uel de cheualier ueue . 
mais une teche auoit en soi  c onques ne fu fille a nul roi  n empereour  n a duc  n a conte qui si tenist petit de conte au droit d amor com el faisoit . 
d amour si sourquidie estoit et si fiere et si orgilleuse  uers tous houmes si desdaigneuse  qu el ne prisoit en son corage  pour biaute ne por uasselage  nul houme u monde  pour rikece  pour parente ne pour hautece  qui regart li fesist de l oel  mult par estoit de grant orguel . 
requis ent l auoient pluisour  mais ainc n i uaut metre s amor  
onques ne uaut par druerie auoir ami ne estre amie  
en despit auoit tous amans la pucele preus et uaillans . 
a un haut iour issi auint que li dus une feste tint a son rice castel diion  uenu i sont tuit li baron de la contree et du pais . 
en la sale de marbre bis fu la feste faite le iour  de seruice  de grant hounour  de riches boires  de uiande  selonc cou que cascuns demande  
cascuns i fu mult ricement seruis selonc le sien talent . 
li dus fu mult ioians et lies de ses houmes qu il uit haitiés . 
li senescaus a icel iour sert a la table son signour d un mes roial a un doublier mult reluisans de fin or mier  et amadas deuant son pere  
deuant son pere a la table ere  cui puis auint mainte auenture . 
li dus l apela a droiture  le mes li commande a porter sa bele fille et presenter  qui tint a une part sa feste com pucele de haute geste . 
li damoisiax bien enseigniés  come courtois et afaitiés  de cest message se fist prest  otout le mes tournés s en est . 
deuant la damoisele uint  salue la  du mes qu il tint le fist de par le duc present  
et la pucele boinement le recoit et celui merchie  le uallet de remanoir prie  car n a cure ke il s en aille . 
  amis   fait ele    pren  si taille cest mes dedens ceste esquiele  . 
chil  qui la priere fu bele  a fait tout son commandement . 
ore escoutés com grant tourment li auint de cele auenture  de cel dont onques mais n ot cure fu si souspris  estre son uoel  que mors en dut estre de doel . 
n est pas meruelle  qu il la uit a cele feste a tel delit  si tres bele et si enuoisie  a ciere fine et si haitie que nule feme n ot mais tant biaute en soi  ne biau samblant . 
en l esgarder de la pucele li saut au cuer une estincele qui de fine amor l a espris  
ia en est tos mas et soupris et entrés en si grant effroi qu il ne set nul conseil de soi . 
ne set s il a ioie ou dolour  ou amertume ou doucour  
ne set se il la uit ou non par songe ou par auision  
si a la memoire perdue  et si tourblee la ueue que de sa main chiet li coutiax dont il doit trencier les morsiax sour la table  sour le doublier . 
la couleur li prist a cangier et en la face et ou menton . 
un souspir ieta a larron tres parmi les uaines du cuer    ha  
las  
 fait il    com ie me moer por uous ma bele  douce soer  
ben sai que uous ne m amés mie . 
si m aués en uostre baillie que iamais  par nule deuise  de uostre amor ne quier partir . 
bele  ne me laissiés morir en uos loiiens a tel tristrour . 
 de ceste nouuele dolour qu a si grant angousse l assaut  ne dist pas la parole en haut  mais coiement  ke nus ne l ot  
ains n i parla de langue un mot . 
en son corage  en son secroi fait ceste deuise par soi  
car or ne puet a plus uenir  et iete apres un grant souspir . 
pales deuint  aual s acline  pasmés chiet deuant la mescine . 
la pucele s esfroie et crie a haute uois    sainte marie  
 uallet i salent et seriant  uiel et iouene  petit et grant . 
tuit cuident qu il doie morir . 
mais tost reuint  
un grant sospir fait mult a trait a longe alaine . 
au cuer li siet la douce paine et la caleurs ki tot l alume et de douceur et d amertume . 
d amer est meruilleuse cose  meruelles fait en poi de pose . 
qui bien ueut amors esprouuer  mainte meruelle i puet trouuer  car de chose amere fait miel  et de douceur fait sauoir fiel  
et de caut froit et de froit caut  et de haut bas et de bas haut  et de mal bien et de bien mal  de desirier ire mortal  de caaste ardeur mult aigre  uis coulouré fait taint et mult paile et fait amer cou ke on het . 
li fius au senescal le set  qui si desirre a cruel cuer ce ke tous iors ot contre cuer . 
la pucele franche et courtoise  dou mal a damoisel li poise et mult le plaint  mais ne set mie com amors l a en sa baillie . 
espoir  se ele le seust et son cuer de riens conneust  s ele daignast et bien uausist  la dolour du cuer li traisist . 
ne l esteust en autre terre autre mire mander ne querre de monpellier ne de salerne  car sa doleur toute gouuerne la damoisele  et son delit . 
se le seust  fust l en despit  ne le set mie  si le plaint  car pres de mort le uoit ataint . 
li cheualier  li damoisel  les puceles et li dansel le plaignoient  car n ot confort en lui fors la procaine mort  tant a greuex mal et cruel . 
conduit l en ont a son ostel et si l ont coucié en un lit . 
de tout le mont li est petit forsque de sa douce doleur dont muert a si tres grant tristeur  
qu estre son uoel est si aquis que pres de mort en est souspris . 
le mangier et le boiure pert si que li cuirs as os s ahert  
la cars s en fuit  tant est destrois . 
si mal la uit a ceste fois que demi an gist en langueur . 
mais ainc tristrans si grant doleur ne souffri pour yseu la bloie  ne tant mal sans confort de ioie  com amadas en a sousfert  
mais il a son cuer si couuert que nus ne set dont il se deut  n a nul home dire ne l ueut . 
pour ce demaine uie male  ou uis li pert  qu il a si pale  
a doleur a mise s entente . 
a soi meisme se demente et dist    dix  
com par grant folage sui si espris de mortel rage qui ce counoit qu estre ne puet  
sans nul confort morir m estuet  car cele qui me taut la uie se m a la force si rauie  et cuer et cors m a si destroit et liié de s amor estroit que i en sui a la mort liurés  se par li n en sui deliurés . 
par li  
dex  sui ie dont derués  
cuit qu ele me doie garir  
par diu  ains me lairoit morir . 
morir  
certes  ie ne cuic mie  ne feroit pas tel uilenie . 
 mult se deresne en son porpens diuersement selonc son sens  que il ne set qu il doie faire  asses a mal  paine et contraire  de l angousse qu il a emprise . 
en mainte maniere deuise son uoloir et sa uolente tant qu il a un consel trouué ou il se ueut du tout tenir . 
ne ueut son consel descouurir a estrange ne a priué  car por un ual plain d or rasé  ne uauroit il que le seust hom qui de lui tant priués fust  se n en uenoit par lui a chief . 
pour cou uaura  bien li soit grief  celer trestout le sien corage  
sans mandement et sans message uaura parler a la pucele  sauoir de ceste ardeur nouuele le quel il doit  plaindre ou doloir  ou de nul bien confort auoir . 
au quel qu il tourt  ou mal ou bien  celer li ueut sour toute rien . 
s a la doleur doit reuertir  si uaudra par lui seul morir  
et se il a sa uolente de ce que tant a desiré  que sa demande et sa requeste sans delaiance li soit preste  si uaura uiure et estre lies  iamais  nul ior  n ert coureciés . 
li quex k auiegne mult se crient  
pour tant  au bien celer se tient  car plus auient bien a celer sans uergougne que trop parler . 
cose celee puet on dire  car par raison oeure matire  
mais quant de bouce est hors issue parole et d autrui entendue  iamais  tant com siecle durra  en tel mesure ne uenra que sainement soit bien celee  puisc une fois est escapee  pour ce se ueut tenir en soi et a tous coile son secroi . 
de tout se tient a chel uoloir . 
ore a confort de son doloir  
meniue et boit plus qu il ne seut  ce le conforte dont se deut . 
tant s esforca qu il se leua  
boire  mengier  iuer ala . 
confort a d esperance uaine  et uient a cort a quelque paine  a foible cors  a couleur pale . 
li dus et tuit chil de la sale li fisent ioie et biau sanlant  
de s auenue sont ioiant . 
idoine  la bele faiture  qu il tient sour toute creature en son corage pour amie et d autre maniere anemie  en fait grant ioie sans faintise  car mult l aime en son cuer et prise de boine amour sans druerie  
car ne sot pas la deruerie  la grant rage  la mortel paine que pour lui amadas demaine  qui est en si tres grant esrour qu en bref terme  o sa grant dolour  uient en la chambre la mescine de qui ne puet auoir mescine . 
mult escieriement la trouue . 
comme amors li commande et roeue  la salue d un grant souspir parfont de cuer  lonc a loisir  et d un regart douc et piteus  simple  souef et amoureus . 
idoine ne s en apercoit  car ne pensoit en nul endroit c amer la uausist amadas  ne a de certes  n a gieu  n a gas  
mais comme franke damoisele mult doucement a soi l apele  
les li l assiet par grant amour com pucele de grant ualour  courtoise et sage et ensegnie et humble et franke et enuoisie . 
ele ne set pas l auenture  parole a lui d enuoiseure de pluseurs coses en secroi . 
amadas en est en effroi  
ne set ke faire ne que dire  que trop a chi greuex martire  car du celer li est mult grief  et du descouurir a meschief . 
mais mult l aués oi souuent en reprouuier dire a la gent    fort cose a u faire l estuet  . 
par estauoir  ch il el ne puet  conuient li descouurir s amor et la flame dont en dolour a embrasé le cuer dou pis  
en la parfin  mult a enuis  a grant paour et a grant honte commenche a basse uois son conte . 
l amour ki l a en son destroit li enseigne com faire doit . 
en couurant descoeure son conte  en descouurant coeuure sa honte . 
amours le fait soutil et sage  
couurant descoeure son corage . 
c est d amour sens et grant mesure soi descouurir par couuerture  et en couurant parole ouuerte  en descouurant cose couuerte  
car ia ne uenrés honme sage d amors  s il ne set son corage par couuerture soi couurir  et en descouurant soi couurir . 
premier parole par figure a une foible couuerture  par raison mains aperceue  couuerte et nonpourquant seue  par mainte parole couuerte  oscure et nonpourquant ouuerte et ague et aperceuant  en double maniere ataignant . 
l ire demoustre et la grant paine que por la pucele demaine  com uit a doel et a dolour  et descoeure la grant langour  le desirier  le mal sousfrir  dont iamais ne porra partir . 
mult se demente boinement  merci criant cent fois et cent . 
sans nule noise et sans nul cri  prie mil fois    bele  merchi  com chil qui uoit en fin sa mort  se par uous n a hastif confort . 
 idoine a la requeste oiee  mult le tient a grant deruerie  a grant escar et a outrage  
irie est mult en son corage  
quant la parole a entendue  de mautalent toute tressue . 
orgilleuse est de grant maniere  ia desist tost parole fiere qui li uenist a grand contraire  mais comme france et debounaire  courtoise et ensegnie et sage  s ire refraint en son corage et asouage et amesure . 
en apres dist  sans couuerture    que me dis tu  frere amadas  
est ce a certes u a gas que tu me dis  
ie ne puis croire que ceste requeste soit uoire  
bien sai que c est enuoiseure  mais ie n ai de cest gaboi cure . 
se tu m aimes par druerie  dont te uient si grans deruerie et tes rage com as ou cuer  
comment osas tu a nul foer si grant outrage descouurir  
ne me uoel pas pour toi hounir . 
pucele sui de haut parage  ne puis trouuer en mon corage qu en tel maniere amer te doie  que ia loee n en seroie  mais blasmee de toute gent  car i ameroie bassement  
et d autre part  en cuer ne l ai . 
a ceste fois ne te dirai nule cose par felounie  orguel  fourfait ne uilounie  ne outrage  ne nul desroi  
tu as esté mult bien de moi . 
or te castie  biaus dous frere  car par la foi que doi mon pere le duc  qui m a souef nourie  se mais enprens tel deruerie  tu i aras mult grant damage  
ie te ferai faire hontage . 
de ta requeste sai la fin  tu as trop beu de fort uin ou d autres boires  dont tu as cangié le sens  ses  amadas . 
encargié as trop pesant fais  garde ne m en requieres mais . 
 amadas l ot  mult s en aire  
a grand doleur plaint et sospire  un souspir fait a grant alaine . 
ore est entrés en si grant paine dont l ame quide en brief tans rendre  que puisk il sot primes entendre parole  proumesse certaine  folie sans raison humaine  n oi mais si grieue nouuele com le respons de la pucele mult a grant duel  uergougne et honte  
bien uoit que riens mais ne li monte parole ne bele priere . 
angoussex est de grant maniere  com chil qui a toute sa uie tournee a droite deruerie . 
de la cambre mult tost s en tourne  tristes  pensis  a chiere mourne  
il a mult grant honte et uergougne  ie ne ne cuic qu il ait en bourgoigne si mal bailli un tout seul houme . 
de la cambre ist  ce est la soume  tous esperdus  a couleur pale  et trespasse toute la sale . 
esbahis est a grant meruelle  que d uel ne uoit ne n oit d orelle  
ne prent de riens garde ne cure fors de sa grant mesauenture . 
a foible cuer uient a l ostal  a nul iour mais n ot si grant mal . 
d eures en autre couleur mue  mainte fois se pasme et tressue  
le mangier pert  iuer et rire . 
a grant doleur et a grant ire languist un an a itel paine que plus li est la mors procaine que l esperance de sa uie . 
mais nus ne set la grant folie dont s est cargiés a cruel foer  s en a le cors et tout le cuer foible d une longue langueur . 
plus de mil houme en ont doleur et mult grant pite de son mal . 
li dus  mult plus du senescal  qui ses pere est qui l engendra  le plaint et grant doleur en a . 
cil de la court  petit et grant  cheualier  uallet et seriant  les dames et les damoiseles  les meschines et les puceles  et toutes celes du pais de haut parage et de grant pris le plaignent et regretent fort  ne mais que cele dont la mort a receue a par un poi  ce est ydoine o le chief bloi  la fille au duc  qui pas ne l plaint dou mal dont si le uoit ataint . 
forsque de lui ie ne cuic pas  ne a de certes ne a gas  fust mais enfes de mal ataint si regreté ne itant plaint . 
ensi l estut un an languir sans esperance de garir . 
en une nuit fu mult irés de son grant mal et tourmentés  et desiroit forment la mort  car ne se en nul confort . 
en mainte guise se demaine  
en cele angousse  en cele paine s est pourpensés seneement que langui a trop longement par fol corage et par folie  par non sauoir une partie  
bien set de fi que n en puet mais  cargiés est de trop pesant fais qu il a empris a itel foer  
atant li est creus u cuer que il ne s en puet mie partir . 
pour fol se tient au departir qu il ne requiert plus d une fois la pucele  car bien fust drois que autre fois la requeist  ia soit ce que l escondeist  
tost auenroit  par auenture  qu ele ne seroit pas si dure a l autre fois com primes fu  n ot mie bon conseil eu  
au quel qu il tourt  ou mal ou bien  ne laissera por nule rien  pour mal dont ait esté destrois  ne la requiere une autre fois  
ice ueut faire uraiement . 
or le fait auques liement  
a cest uoloir du tout se tient . 
com il ains puet a la cort uient  
par samblant est trestous haitiés comme s il fust ioians et lies  et a la cort son signeur sert . 
atandu a tant et sousfert que il uoit ore et liu et tens a descouurir le sien pourpens plus tost que il puet auenir . 
ne ueut attendre ne sousfrir  a toute sa pale couleur entre en la chambre a grant peeur . 
deuant la damoiselle uient  mais tant la doute et tant la crient que neis esgarder ne l ose  
a basse uois  a chief de pose  la salue comme esmaiiés . 
deuant li s est agenouillés  si l a prise par le mantel fait d un dyaspre rice et bel . 
a grant paour uers soi la tire  et commence son conte a dire piteusement  o grant souspir  que pities est de lui oyr    merci   fait il    ma douce amie  
uous l estes  mais ie ne l sui mie . 
dame  com chil qui tant uous aime que grant dolour pour uous demaine  merci uous cri plus de mil fois . 
dame  pour uous sui si destrois que bien le poés esprouuer  
ne ie ne puis mie trouuer en nul sens ke soiiés ma drue . 
pour ce ai goie en fin perdue que iamais par nule deuise  se n est par uostre grant francise  ne la quit recouurer nul ior  ne issir hors de ma dolour  de la languer ne de l escil  se de cest dolerex peril dont i ai le cuer si mal bailli que iou ai a tous bien fali . 
langui en ai par estouoir  sans nul confort de ioie auoir  
ma uie est en uous et ma mort  pechiet ferés et mult grant tort  se me laissiés issi morir  quant ne me puis de uous partir . 
ia soit ce que m aiiés trait hors  douce amie  le cuer du cors  et si ne l aués pas o uous  
ains est si perdus entre uous  uous ne l aués ne ie ne l ai . 
si mal bailli houme ne sai com ie sui  ne qui tant mal ait  car le cuer ai du uentre trait . 
morir m estuet  pas ne m en faing . 
et uous m aués si en desdaing et si prenés mes dis en gros que ie deuant uous uenir n os pour mes grans doleurs descouurir . 
ne m i laissés  dame  morir pour seul sousfraite de confort  car ie sui mult pres de la mort . 
bele pramesse sans proufit me donroit issi grant delit dou mont la ioie toute aroie  que mais de riens ne douteroie  ains seroie si au dessus que iamais ne querroie plus . 
se ne m aidiés tost a la fin  ie m ocirai ains le matin . 
ne me laissiés porter tel fais  car onques en cest siecle mais france dame ne damoisele  pour parage tant ne fu bele  ne fist  certes  pechie si grant ne si cruel ne si pesant com uous ferés se ie m ochi . 
ie n en sai plus  dame  
merci  
 idoine l  ot la couleur mue  de maltalent toute tressue  d angousse li frit la cars toute . 
par ire dist parole estoute  car mult se tient a mal baillie de la requeste qu a oiee  et dist    leciere outrequidiés  gars anieus  fox assotiés  
que as tu de ton grant sens fait  
tu l as perdu tout entresait . 
tu es derués  mien essient  tu te contiens trop folement  
trop as ton sens ariere mis . 
qui quides estre mes amis et me dis que d amour t amaisse . 
mix uauroie estre en un fu arse et detraite a quatre cheuaus et par montagnes et par uaus que feisse tel lecerie que t amaisse par druerie . 
ceste rage c au cuer te monte te traira encore a grant honte . 
souuiegne toi que bien est drois de ce que dis a l autre fois . 
mais poi t esmaies d un lait dit  d une estoutie c est petit . 
mais que doi l ame mon pere ne a la ducoise ma mere  se mais t auient iceste rage que me requieres de folage  tant te ferai batre a mes sers que tourneras le uentre enuers . 
se ne t en fuis  leciere  hors  maintenant ert honis tes cors . 
 amadas l ot  un souspir iete et dolereusement regrete son grant outrage et sa folour  dont tous iors mais aura dolor  n aura mais ioie  si com quide . 
pour la ricoise de melide ne uausist oir tel contraire pour tant qu il s en peust retraire . 
de la cambre ist a mult grant paine  
or a ire et doleur certaine pour la ramprosne c a oiee dont trop le courouce s amie . 
mais ainsque de laiens fust hors  tant est foibles que cuer et cors a la terre est cheus pasmés  
pales  tains et descoulourés  tous estendus gist a la tere . 
atant l estoient uenu querre de la court quinze cheualier  li mix uaillant  li plus legier  quant amadas troeuent pasmé  mult par s en sont espoenté  car pale le uoient et pers  tout amorti uaines et ners . 
mais un poi li est reuenue et la memoire et la ueue pour les cheualiers qu il entent  car bien quide certainement que ce soient li pautounier qui li uiegnent les os brisier  
en son seant se lieue amont . 
li cheualier grant duel en ont  
demandent li com il se sent  et il repont ke malement  que recheus est en son mal    or l ai si finement mortal que iamais iour ne quic garir  
a court terme m estuet morir . 
 cil le regretent mult forment  car amés ert de toute gent . 
atant sont li houme uenu . 
tuit esfraé  tuit esperdu  
l enfant portent a son ostel  onques mais n ot mal autretel . 
il a trouué son lit tout prest  
tous malades couchiés s i est . 
a grant paine et a grant ahan languist en son lit bien un an . 
li cheualier s en uont tout droit en la cambre u ydoine estoit  et si li ont dit et conté comment cil trouuerent pasmé a l uis de la cambre amadas . 
ydoine l ot  
isnellepas s en courouca  mais mot ne dist . 
n i a un seul  grant ne petit  home ne feme  qui ne l plaigne  et qui de lui seruir se faigne  fors seul ydoine qui l a mort pour seul sousfraite de confort . 
amadas tout un an languist  
li uis li taint et enpalist  li cuirs li tient mult pres des os  ne iour ne nuit n a nul repos  li cars s en ua toute et defrit . 
un an tout plain gist en son lit en tel tourment  en tel languer  c onques hom n ot si grant doleur . 
riens ne couuoite fors morir  quant d idoine ne puet ioir . 
mult par li deplaist durement que il languist si longement et que plus tost ne trait a fin  de ce se plaint soir et matin . 
ensi auint qu a un haut iour  en la court le duc son signour  doi fil as barons du pais  de haut parage et de haut pris  auoient pris sus le grauier un bouhourdeic mult plenier . 
de deus pars i ot compaignons mandés  et lonc et pres semons  de tout le mix de sa contree . 
apres mangier  la releuee  pour bouhourder sont apresté et issent hors de la cite  si sont uenu dehors au plain plus de cent  n i a uilain  ains sont tuit gentil damoisel  bien bouhourdant et preu et bel . 
de la uile issent mult grant gent pour ueoir le tournoiement  et cheualier et damoiseles  esquiier  bourgois et danseles . 
quant passent par deuant l ostal ou li enfes gist du grant mal  se dient tout    a las  
a las  
grans damages d amadas qui si languist  
che est dels grans  
s or fust haitiés  lies et ioians  dix  
com il le fesist hui bien  
certes n en doutissons de rien que de deus pars tous n es uenquist . 
dius  
quel doleur que si languist  
 n i passe nus qui ce ne die . 
de son lit a la plainte oiee  
or li enforce sa doleurs  or li croist et naist sa languers  or regrete son fol pourpens  or quide auoir perdu son sens . 
de la plainte qu a entendue de ceus qui passent par la rue est enforciés en si grant duel que uolentiers morust  son uoel  car sa iouenece et sa ualeurs  sa sotie et sa fole erreurs  sont a tenchon et a estrif . 
mult se claime dolans  caitif  car il n a nule garison . 
or escoutés sa grant tenchon  sa iouenece ueut qu il se liet et que riens mais ne se griet  
mais sa foiblece li desfent et ses uoloirs  qui li aprent qu il n ait desir fors de la mort  se de s amie n a confort . 
par estauoir li conuient faire  tourt a sauoir ou a contraire  ce qui li uient en son corage  car espris est de trop grant rage . 
li iours fu lons et clers et biaus . 
atant es uous les damoisiaus qui hors au plain orent esté et leur deduit tant demené que il fu tans de departir  
n ont corage de plus sousfrir . 
hastiuement parti s en sont  que de deus pars mult bien fait l ont  mult s estoient le iour deduit . 
en la uile entrent uers la nuit  et quant reuienent a l ostel  d amadas dient autretel com il auoient dit le iour . 
pitie en ont tuit et dolour  cascuns le plaint et le regrete . 
il l entent bien  un souspir iete  
puis si se pasme au reuenir et plaint com ia porrés oir    biaus sire dix  com mar fui nés et com de mal eure engenrés  que ie sui si lasques de sens  si poures  de si fol pourpens  que ie ne me puis castiier ne mon corage refrenier de la rage dont ie me moer  ne uiure ne puis a nul foer . 
morir ne uiure bien ne puis  de nule part confort ne truis  
ne ie en uie ne en mort ne puis trouer bien ne confort . 
encontre cuer m est mult la uie  
li mors ne me laisse en baillie  si com uauroie  c ains le iour seroit la fins de ma dolour et de mon mal  tout a deliure  c ainsi ne puis longement uiure . 
ou il m estuet de tout garir  ou a court terme a duel morir . 
ma garison ne uoi ie pas . 
 atant souspire et dist   ha  
las  
se iou par ma rage m ochi  dont sai iou bien certes de fi que  quant m ame ert du cors issue  finablement sera perdue . 
ie meismes ne m os ocirre  et mal m est uiure a tel martire . 
mais or sai bien que ie ferai . 
comment raisnaulement morrai  ie m en irai tout droit a li et si li crierai merchi  
ele en aura grant mautalent et lors  ie quit  isnelement fera uenir ses pautouniers et ses garcons et ses huissiers pour moi hounir et uergougnier  pour moi batre et pour laidengier . 
foibles sui  si cancelerai  que ia puis uiure ne porrai  
ie n i uoi autre garison  mais morir par ceste ocoison . 
puis aint ma dame u haut  apres ma mort puis ne m en caut . 
 de cel pourpens est forment lies et fait semblant d estre haitiés . 
son maistre fait a lui uenir  mais ne li ueut pas descouurir ne son pense ne son corage  
mais a tous coile son malage  
dist qu a sante tourne sa uie . 
sa gens en est tout esbaudie . 
au plus court terme que il puet  comme chil qui faire l estuet  en uient a ydoine la bele o toute sa foible querele . 
atourné a tout son corage ou a gaaing ou a damage  
pour auoir mort ou garison a mis son cuer en abandon  
a ce uoloir du tout s acline . 
alés en est uers la mescine  
un souspir fait en gemissant  plus de bon cuer que peneant ne font por les pecies crueus . 
uous en aués ueu de teus atout bastons de fer liiés  qui mains depleurent leur pecies et pleurent mains en souspirant que cil ne fait son fol talent . 
  dame   fait il    por diu  merci  
longement ai pour uous langui a grant ahan  pres de la mort  et a grief paine sans confort . 
de trestous les amans du mont  qui en cest siecle amé ont puisqu adans fu primes fourmés  ne cuic c uns hom fust ia troués qui tant ait enduré d amours ires et maus  paines  dolours  com ie ai sousfert a mescief pour uous  ma dame  
mais a grief m est si tourné ore en la fin  desus cel pauement marbrin  a court terme  tout a estrous  a grant doleur  ci deuant uous  m ert ia du cors l ame rauie . 
puis amerés  ma douce amie  qui uous plaira  ie n en puis mais . 
si sui cargiés de pesant fais que si mult tost deuant uos pies me uerrés de uos amisties partir  se n ai de uos confort  par droit destresce de mort . 
 idoine est mult de grant corage  a grant escar et a outrage le tint et a mult grant meruelle  
d ire deuint toute uermelle  ne pot de grant piece parler  fors seulement lui regarder  car ne l quidoit si fol de rien qu il ne deust penser tres bien a la honte et au maltalent et au cruel castiement dont castiét l auoit souuent . 
quant s est teue longement  parole dist cruele et fiere dont a lui estoit coustumiere    mauuais gars  lechiere afolés  quant castiier ne uous uolés  ie uous ferai deuant moi batre et la parole arriere enbatre si que mais iour de uostre uie n orrois parler de druerie ne uous souuiegne de cest ior . 
 atant apele par irour  par mautalent  trois pautouniers . 
mais garcons  serians ne huissiers dedens sa chambre ne trouua  
quant ot a li nus ne uenra    ua t en   fait ele    o ton dosnoi . 
mar te uenrai mais deuant moi  que ia de moi confort n aras . 
ce est la fins  ains en morras . 
 quant ce a oi amadas  souspire et dist mil fois   ha  
las  
 dou cuer plus c onques mais ne fist  
sa grant doleur plaint et gemist  et plus li est greueus li fais que nule riens du siecle mais  
car en son cuer mult plus se deut de ceste amour ke il ne seut  car la fine rage d amours  et la nature et la calours  et la paours que de la perte doutance et paine aura sousferte  li ont le cuer si tourmenté  esfreé et desesperé et esperdu et amorti que pasmés chai deuant li  
si a de certes finement que riens ne uoit n ot ne entent . 
nient plus que pierre ne se muet  ne piet ne main mouuoir ne puet  ains gist ausi com s il fust mors  trop li demeure ses confors . 
idoine uoit que por s amour se moert li enfes a dolour qui pasmés est  
s a paour grant  quant issi uoit gesir l enfant . 
forment se crient qu isnellepas deuant li ne muire amadas  
si fesist il  tost i morust  car maintenant li fust li cuers  se tost n eust confort  
mult estoit ia pres de la mort . 
el le regarde ou uis tot droit  com s il fust mors iesir le uoit  tout sans alaine et sans caleur . 
tainte ot paile et la couleur  
ne quide pas qu il soit pasmés  mais entresait a fin alés  car riens ne uoit n ot ne entent . 
adont primes pites l em prent  
ne quide auoir confession iamais a nul ior ne pardon dou grant pechie que ele a fait  se ele ensi morir le laist a grant angousse pour s amour . 
et d autre part ra grant paour qu el n en ait blasme et mauuais cri  s en sa cambre muert deuant li . 
pour ce mult grans pites l en prent  car el cuide  tout uraiement  que il soit mors  
li cuers l en deut mult plus asses que il ne seut . 
et le regarde doucement  
gesir le uoit en tel tourment  et pale et froit tout estendu  et uoit qu il a le sanc perdu dou uis qui bien i auenoit . 
tout maintenant  illoeques droit  une doleurs ou cuers li naist qui mult li grieue et mult li plaist . 
mult en ueut l angousse sousfrir  commentqu il en doie auenir  qu estre ou corage ou ancois fu  
si alume et esprent dou fu dont ele uoit celui morir  a son mal li estuet partir . 
par le commandement d amours  pities et francise et paours forgent mult tost un trencant dart  communement de la leur part li ont lanciét parmi le cuer . 
ne se tenist plus a nul foer  pour la dolour que ele sent  qu el ne souspirt plus tenrement et plus de cuer isnellepas c onques ainc ne fist amadas . 
car aincqu el eust a cief trait le souspir amoureus c a fait  pasmee rechiet desous lui  or sont a un seul mal andui . 
mais la pucele ancois reuient  
d ire et d amour souspire et gient . 
les lui s asiet toute esbahie et dist    lasse  
com sui traie par mon fol sens  par mon outrage et par mon trop cruel corage . 
. 
. 
xxx xxx sui deceue et malbaillie  quant ai si gentil home mort pour seul sousfraite de confort . 
seulement pour la grant biaute dont dix l a si enluminé  et pour les biens qui en lui sont plus qu en tous les homes du mont  n a sous ciel si haute mescine  fille de roi ne de roine  s il la daignast amer d amour  n eust de lui mult grant hounour . 
trop li ai esté fiere et dure et orgilleuse a desmesure  
s ai fait que fole et que deruee  et que uilaine sourquidee  que non sachans et ke caitiue  
or m en repent  
tant com sui uiue  li serai mais ueraie amie  se dix le ramenoit en uie . 
tant a sousfers pour moi grans maus  angousses et ires mortaus  que bien redoi espeneir mon orguel et pour lui sousfrir partie de la grant dolour c a sousferte pour moie amour  
et ie pour lui en souferrai  doreenauant a lui m otroi  . 
son mantel uair entroeure atant  si se laist cair sour l enfant  
ses bras souef au col li lace et par mult grant amor l enbrace  
si li baisa en un randon yy fois le bouce et le menton . 
uous saués bien que dou baisier a icel point eut grant mestier quant hom est pasmés par tristrece  par uanite u par feblece  se on le baise auques souent par bon corage doucement  de pasmison plus tost reuient . 
ydoine entre ses bras le tient  uers soi l enbrace et si l estraint  
de lui baisier pas ne se faint  sa bouce endroit la soie met  se l baise issi tres souauet que s alaine couler li fait souef o les souspirs qu il trait iusques au cuer  que bien le sent . 
entr eus n a mais descordement  car andoi li cuer de leur cors  parmi les cars qui sont dehors  s entralument et s entresentent  en abandon s entrepresentent  dou fu d amor l uns l autre esprent  
si s aioustent naturaument par si fine loial amour e de tel fu que iamais iour c aient a uiure n estaindra  tant com cascuns uiuans sera . 
natureument leur est uenus cis dous fus es cuers et creus . 
ne leur uint pas pour manger fruit  ne pour boire  ce sachiés tuit  por coi li pluseur destruit sont qui ca arrieres amé ont  com de tristran dont uous aués oi  et de pluseurs asses . 
mais cist sont de fine amistie natureument entreplaié . 
tant par l a baisé doucement par fine amour  et si souuent  que il reuient de pasmisons . 
un soupir iete ki fu lons  
les euls oeure piteusement et dist souef et belement con cil qui est tous esperdus    dix  
cil grant max  dont m est uenus  
 mais si tost com ydoine uoit  qui en ses bras le tient estroit et qui souef l acole et baise  ne sent mais doleur ne mesaise  car el mont n a prince ne roi tant ait com il a endroit soi . 
s il est haitiés ne l demandés  car en fin sauoir le poés . 
adont dist raison enterine    ma douce dame france et fine  onques mais si grant courtoisie ne fist en ceste mortel uie pucele com uous fait aués  
or uous en rende dix les gres . 
 idoine li respont en bas  couuertement  car ne ueut pas qu il sace com est bien de li    amis   fait ele    ore est issi  ie sai mult bien  si l ai ueu  grant mal aués pour moi eu  trauail  angousse  ires plusors  poi de ioie  maintes dolours  
ce poise mult durement qu aués sousfert si grief torment si longement a tel dolour . 
or uous otroi toute m amor  
par tel conuent com uous dirai sour tous homes uous amerai . 
or uous penés d estre amiables et enseigniés et seruicables  frans et courtois a toute gent  et preus et larges ensement  dous et gentix a acointier  ne ia n amés faus losengier . 
orguel  sourfait ne desmesure ne faites ia  n en aiiés cure  
laissiés trestoute uilounie  encriemete  tout estoutie  
soiiés de haut cuer et de sage  car mult estes de haut parage . 
par droite nature deués d armes preus estre et alosés  car uostre pere et uostre ami l auront tos iors esté issi . 
et au plus tost que uous porés d armes auoir  les requerés que il prient uostre signeur le duc  qui uous ueut grant honeur  qu il les uous doinst si ricement com il doit et a uous apent . 
puis si errés de terre en terre uostre pris pourcachier et querre . 
larges soiiés et frans et prous  li uostres soit dounés a tous . 
si uous serai loiaus amie a tous les iours mais de ma uie . 
par tel conuent uous doins m amour  
c onques n amai iusqu a cest iour  ne n amerai iamais nul houme autre que uous  ce est la soume . 
si soiiés tex  biaus dous amis  si uaillans et de haut pris que sauue i soit l amours de moi . 
 un anel oste de son doi  ou sien le mist et dist    amis  par cest anel d or uous saisis de m amour tous iors loiaument . 
 atant le baise doucement et du sien doit un anel prist  letré  qu en son mal faire fist . 
de leurs deus nons entreposés estoit li aneles letrés  par seulement tant de confort estoit trestournés de la mort  
par le delit qu il en rechut se tint ou mal qu il ne morut . 
mais quant ydoine l a ueu  les letres list  s a tout seu ce qui estoit entour escrit  
mult doucement s en iue et rit de che qu il est entreposés . 
mais ie sai bien de uerites que plus li fu legier a rire pour cou qu ele en seut la matire qu a un autre qui ne l seust  ia pour riens nul ne l leust . 
au lieu de l autre anel le met  puis li dist bel et souauet    cestui uoel tenir de par uous  et si sachiés  tout a estrous  iamais de moi ne partira tant com nostre amistes durra  ce ert en loiaute toudis  s en uous ne remaint  dos amis . 
 et il merci l en rent issi com a cele qui l a gari dou tout et rendue la uie . 
de bon corage l en mercie . 
quant ont parlé a leur plaisir tantke fu tans du departir  le congiet prist et si s en uait com a celui qui bien estait . 
or a acompli son uoloir de ce qui tant l a fait doloir . 
si tres grant ioie a de s amour que tost reuint en sa coulour et cuer et cors li enforcist . 
tant par amende et embelist  com cil qui a quanque il ueut  que de nul mal mais ne se deut  
fors seulement d armes auoir dou tout en tout a son uoloir . 
tant esploite  ce m est auis  a son pere et a ses amis en uient et si leur dist briement que il aillent hastiuement au duc  son signour  pour priier que il le face cheualier . 
  biaus fius  mult par aués bien dit  
a mult court terme  sans respit  aurés armes a grant hounour de uostre naturel signour  tout maintenant au duc s en uont et dou uallet moustré li ont . 
li dus leur respont en riant que mult en a le cuer ioiant  et qu il li donra ricemant les armes  tout a son talent  demain au iour sans contredit  ia n en querra plus de respit . 
si fist il . 
l endemain au iour li cainst l espee  et pour s amour cent damoisiaus preus et uaillans douna armes et caist les brans  et si tint cort rice et houneste et fist mult ioie et grant feste . 
or est cheualiers amadas . 
au mien espoir  ie ne cuic pas qu il ait un si uaillant danzel  ne si aligniét ne si bel deca les mons  en nul pais  de facon  de cors ne de uis  ne plus sage ne plus soutil  n en toute riens un plus gentil  mult par i a biau cheualier . 
a l ostel uait apres mengier ou il se fait a son plaisir et bel et ricement seruir . 
mult largement doune et despent si que tuit cil communaument qui de riens l aiment et sont liet . 
l endemain prent au duc congiet  aler ueut son pris pourcachier  parmi les marces tournoiier . 
mais a s amie ot ains parlé  et ele a lui a uolente . 
par druerie li enuoie une enseigne de fine soie bien ouuree d oeure soutil et une mance de cainsil et une cainture a armer . 
amadas ne fine d errer a grant ioie de tere en tere pour son los et son pris conquerre . 
mult par erre enuoisiement . 
asses a et or et argent  et beles armes a plaisir  et boines gens por lui seruir . 
ne finera  ce m est auis  s aura esté en maint pais  par les grans marces de bourgoigne  et de berri et de gascougne  et en prouuence et uers saint gille  con cil qui le cuer a nobile . 
puis s en passe outre en lombardie  si cerke toute roumenie  
puis s en reuient par les contrees qui de grans guerres sont tourblees tout droitement par alemaigne  
puis fait son tour parmi bretaigne  et en haineau  et en brebant  et es marces uers ostreuant  
en uimeu en ponthieu  grant pose tournoie et par armes s alose  
en flandres et en normendie fait mainte grant cheualerie . 
si est renoumés par sa lance qu en tout le roiaume de france n a pas un tout seul cheualier si grant pris ait de tournoiier . 
en toutes les places ou uient  d armes porter si se contient que deseur tout en a le pris . 
puis a cerkiét tout le pais d angau  du maine et de touraine . 
espandue est ia en bourgongne de lui la haute renoumee qu il conquiert de lance et d espee  et par poitau et par bretaigne  qu il n a dusques as pors d espaigne cite ne castel ne contree  ne marce de guerre tourblee  ou n ait cheualier abatu . 
mult en a pris et retenu  et mainte iouste i a ia faite et mainte grosse lance fraite e feru maint grant cop d espee . 
signeur  c est uerites prouuee  tous ses fais ne poroie dire que trop i a longue matire  
mais tant a fait par sa main destre que par trestout cest mont terrestre ou il ait crestiene gent et sarrasins tout ensement  s il i eust un camp mortel ou une bataille campel ou cheualiers bien le fesist  que ia nus hons qui le ueist aatist n a certes n a gas ses fais enuers les amadas  
car en tous lius si le faisoit qu as autres examplaire estoit de sens et de ceualerie  d ensegnement  de courtoisie  et de francise et de largece  
de lui et de sa grant prouece est la renoumee si ample que tous li mons i prent example . 
n ainc nus frans hom n ot tel maisnie com il a  ne si enuoisie  car il a compaignons si bons c ainc n ot milleurs ne xxx . 
tant a erré de tere en tere la ou il seut tournoi ne guerre  trois ans entirs cerke son pris noblement par pluseurs pais  que bien uous di sans point d aloigne  mult est desirés en bourgoigne . 
mult en fu lies quant l oi dire li dux  et mult par le desire pour les grans biens que de lui ot . 
ydoine sour tous s en esgot  et plus que nus a grand desir de lui ueoir et de sentir . 
ne li tourne pas a anui la grans bontes qu ele ot de lui  ains l aime plus asses que soi . 
souuent prie diu  le haut roi  qu il le desfende de tous maus et de trestous perius mortaus  de mort  d encombrier  de prison  
que  s il auoit riens se bien non  iamais ioie a nul iour n aroit  
a angousse et a duel moroit  ou languiroit iusqu a la mort sans auoir delit ne confort . 
si grant ioie a en son corage de ce qu il maine tel barnage c outre biaute en abelist et ses cuers de ioie flourist . 
souuent li tramet ses messages  qui li content ses uasselages et les proueces que il fait  dont ydoine maint souspir trait de la ioie qu a des nouueles . 
ses rices drueries beles li renuoie souuentes fois et as guerres et as tournois  aniaus  caintures  guimples  mances de cainsil ridees et blances . 
pour ce abati cent uassaus et gaaigna cinc cens cheuaus  
dont si grant est la renoumee de lui par tout le mont alee que d engleterre iusqu a roume n est parole d un tout seul home enuers lui de cheualerie . 
ydoine en a ioie  s amie . 
par priués messages qu il ont  qui souuent uienent et reuont  s entremandent a leur plaisir leur priuaute et leur desir  car il sont si a un acort  deuantqu il partiront par mort  n ierent mais leur doi cuer que un  si finement aime cascuns . 
oi aués con faitement s entraiment de cuer loiaument cil doi amant  a grant hounour  par fine loiaute d amour . 
en leur corage n a deuise  de nule part n i a faintise  
ce que l un plaist li autres ueut  li uns sans l autre riens ne deut  
li uns n a ioie ne leece pour coi li autres ait tristrece . 
tant par est leur amors loiale  sans faintise et sans teche male que l uns ne puet sans l autre auoir ne bien ne mal sans nul uoloir  ne ia departison de rien  ensamble un mal  ensamble un bien  
communax leur est a coustume maus  biens  doleurs et amertume  
de toute riens sont si a un que tout recoiuent en commun . 
tant a erré de tere en tere amadas pour son pris conquerre que passé sont  mien escient  trois ans tos plains bien largement . 
ore a en ce tot son cuer mis c reueut en son pais  non pas pour ce qu il n ait a gre or et argent a grant plente et quanque li uient a talent  mais ne puet mais plus longement sousfrir qu il ne uoie s amie . 
de ses houmes mult grant partie en enuoie en bourgongne auant  et au duc un cheual courant enuoie dont il au iouster fist ius un haut baron uerser  freres estoit le roi de france  
par grant orguel et par beubance auoit pris  et par aatie  un tournoi  et par grant enuie  et mult fu grans et durs et fiers e meruelles boins cheualiers . 
si uous puis bien dire sans gas qu a cest tournoi prist amadas le frere au rice roi de france . 
si le fist d espee et de lance le iour ou grant tournoiement que de trestous communaument sans contredit en ot le pris maugre trestous ses anemis illoec conquist le bon ceual qui plus ua tost et pui et ual que dromadaires por besongne . 
par un sien uallet en bourgoigne l enuoie  et par mult grant cierte  car tel n ot en crestiente . 
le duc tramet le missaudour et un salu  com a signour  
et si li mande par amour  comme a houme de grant ualor  qu il s en uenra hastiuement li dus en est lies et ioians . 
mult loent tuit le bon ceual  et li dus plus le bon uassal qui par amors li ot tramis . 
si uous di bien  c au mien auis  qu idoine n est mie paulie  ains est si finement haitie des messages  dou mandement que li tramet priueement  que tout le cuer a de doucour embrasé et de fine amour . 
ici lairai de lui ester et d amadas reuoel parler qui a une cite seiourne ou il s aparelle et atourne pour biau uenir en son pais . 
mais oi a c auoient pris  par aatie et par desroi  doi haut baron un grant tornoi  et doit estre a quarante iours . 
si uous di bien que lons seiors li couste mult de grant mesure  
puis l en uint grans messauenture par l ocoison de cest afaire  uou l orés bien auant retraire . 
demourer ueut por auoir pris a cest tournoi  ce m est auis  
la demourance le dechut . 
quant uint au ior que estre dut  li rois de france le desfist  car il cremoit qu il en soursist guerre mortex tot sans faillance  
par toutes les marces de france desfendi que nust ne passast qui a tournoiement alast  
si remest par cest ocoison  car mult erent li doi baron de haut afaire et de grant pris  mais por itant  ce m est auis  que il erent andoi par mal de lonc d une were mortal . 
remes est li tournoiemens dont amadas est mult dolent  car mult se quidoit aloser le ior par les armes porter  
mais n est pas a sa uolente  ains en a mult le cuer iré de ce que a faire l estuet . 
quant uoit que il estre ne puet  si s aparelle richement et ses compaignons noblement  
puis s en tourne le grant chemin droit uers bourgongne a un matin  et tuit si compaignon o lui  a mult grant ioie  sans anui . 
bien erent comme cheualier qui d armes aiment le mestier  qu en la route a mult biaus escus  haubers saffrés  hiaumes agus  riches cheuaus et de grant pris  et ioules houmes et iolis . 
mult errent enuoisiement  
grant desir ont et grant talent de repairier en leur regne ou il n orent piecha esté tant erré et bos et plain  a grans iournees  soir et main  que ia sont pres de leur pais . 
ensi auint  ce m est auis  c un iour murent d une cite ou auoient un iour digné . 
li tans fu caus et clers et biaus  
mult fu haitiés li damoisiaus de ce qu aproce le pais u la bele est o le cler uis qu il aime plus que riens uiuant  et ele lui tout autretant . 
il est uestus  comme enuoisiés  d un fres bliaut qui st entailliés  auques court et tres bien seant  et d un mantel tres bien seant de meismes lonc a mesure  
et si ert cains d une cainture que pour mil mars ne dounast mie  car tramise li ot s amie  pour ce si chiere la tenoit . 
braies et cemises auoient de toile faite de rentiien  mult delie ce sachiés bien . 
s ot un fremail et un anel  et un rubi meruelles bel  sa douce amie li douna  quant de bourgongne s en ala . 
si fu mult cointement cauciés  com hons iolis et enuoisiés  d unes cauces bien entaillies de noir et de uermel biies . 
desous ot esperons a or  et sist sour un palefroi sor  bel et crenu souef portant  on ne trouuast nul mix amblant . 
sour trestous autres damoisiaus et amadas ientix et biaus  humles et frans de boines mours  tres gentix ert de grans hounors . 
l ambleure uait li mescin cantant un sonnet poiteuin de la grant ioie que il a que s amie par tans uerra . 
par enuoiseure a ieté a un sien compaignon priué le brac au col par droite ioie . 
cantant ua d ydoine la bloie mult haut et cler  par grant doucour  et courtois mos par grant amour . 
si compaignon enuiron lui erroient apres dui et dui s escoutoient par grant delit la cancounette que il dist  
car bien uous di tout uraiement  de cuer l aime certainement  et il leur est et dous et pieus et amiaules en tous lieus  de bel apel  de dous respons  et larges de ses rices dons . 
pour ce l aime cascuns par soi a un endroit tant comme soi . 
quequ il entendent a oir le sones qu es fait esioir  et lour sires aloit cantant  si uirent loing uenir trotant encontr eus un uallet a pie  bien parlant et bien afaitié d une soie uermelle en graine  
la milleur c onques fust de laine auot cote mult enuoisie  large  si faite et si taillie qu a meruelles li auenoit  
mantel de meismes auoit fourré d un porpre cendal cier . 
pour tost aler et plus legier  et pour le caut qui l ot greué  auoit mis et enuolepé enuiron son chief son mantel . 
en sa main porte un bastoncel de couleurs et d or trop bien paint  
et au tissu qu il auoit caint ot une boiste de bries plaine . 
de tost aler forment se paine  bien pert qu il a besongne grant . 
pour le caut du solel ardant  a garandir ses beles mains  com cil qui n est mie uilains  ot uns blans gans de castiaudun . 
ainc mais ne ui uallet nisun mius acesmé ne mix errant . 
amadas ceuauce deuant  si l a trestout premiers ueu  si l a mult bien recouneu  bien set c est li ualles s amie  car mainte bele druerie li ot aportee souuent et maint deliteus mandement . 
de la grant ioie que il a que nouueles de li ora le palefroi des esperons a point et laist ses compaignons  
contre celui en uait poignant . 
si compaignon en sont ioiant  
mult boinement trestuit en rient et par enuoiseure dient que talent a et grant desir d estranges nouueles oir . 
cil est ia au uallet uenus  du palefroi est descendus  
entre ses bras mult tost l a pris  uint fois le baise et dist    amis  di moi  comment le fait m amie  mes dous cuers  ma ioie  ma uie  
elle est et bien haitie et saine  
di m ent toste nouuele certaine quant la ueis tu  biaus amis  
 li ualles est un poi pensis  et de respondre mult s esmaie  qu il crient la nouuele ueraie  et nonpourquant a chief de pose respont  que plus targier ne l ose    sire   fait il    ie uous dirai certainement  que bien le sai  ueraies nouueles de li . 
ele uous mande com a ami  par fin corage  autant salus com ot esté a tous les drus mandé puis les premiers amans  
salus d amors uous mande autans com la plus dolereuse drue qui soit au iour d ui sous la nue . 
si uous mande qu ele est dounee et que par tans ert espousee  li cuens de neuers la doit prendre dedens quart iour sans plus atendre . 
mais uous di mal la prendra  que nul soulas de li n aura  
iamais  tant com ele ait a uiure  n ert de grant angousse deliure  amé uous a  et tant uous aime  et tant uous regrete et reclaime que n espoir pas longues sa uie  s ele est issi de uous partie . 
bries uous aport de ses dolors et de uos priuees amours . 
qui uous diront de sa tristeur dont en fin est ore a doleur  mien escient  morte por uous . 
ne cuit qu il soit si dolereus cuers de nul cors de feme u mont  de toutes celes qui i sont  comme li siens  bien le uous di  pour cou k ainsi serés parti . 
 quant amadas ot le message qui li conte son grant damage  tel angousse a et si grant ire que il ne puet un seul mot dire  ains est illoec tous estourdis une grant piece et esbahis qu il ne seut de lui nule rien  ne il n entent ne mal ne bien . 
mais quant est reuenus en soi  au uallet dist    ami  di moi  puet estre uoir che que tu dis  
oil  de ce soiiés tous fis   respont li ualles    tout pour uoir . 
la doit donques autres auoir  
comment  
s aura ma belle amie nus hom uiuant en sa baillie entre ses bras et g i faurai qui par lonc tans amee l ai  
s aura autre seigneur de moi  
uoire  biau sire  par ma foi . 
li cuens de neuers l a pleui l autrier a digon car le ui  uausist ou non  contre son uoel . 
ou soit a ioie  ou soit a duel  espousee ert iusqu a quart ior et s en ira o son signour a neuers  la rice cite . 
 amadas l ot  si a troublé le cuer et escaufé d ardeur  d une fine fole caleur  dont uint la droite deruerie  et la fine foursenerie li saut et li ceruiaus li tourble . 
en poi d eure a corage double  et toute raison li escape qu il n a si fol iusqu a halape . 
tout maintenant esrage et derue  en haut s escrie et rit et resue  
sens ne raison en lui n a mie . 
par rage et par foursenerie saut au uallet o le puing clos  
un caup li doune si tres gros que le cler sanc couler li fait  
a tere aual filant s en uait de la bouce et du nes a raie . 
a toute la cote de soie en l espaulle as dens l aert que l os li a tout descouuert  
la car li ront et porte en uoie  et li ualles  qui s en esfroie  tost tourne en fuie  si le laist  
et amadas apres s en uait  comme garous iete la main  si l aert a la cote au sain  
encontre ual tot le descire par mult grant rage et par grant ire . 
et chius qui mult s en espoente  ne fait entour lui plus d atente  qu il n aime pas itel deduit . 
de lui s estort et si s enfuit mult tost  qu estre uauroit aillours  et chius apres tout le plain cours  com plus tost puet  de grant randon . 
quant ce uoient si compaignon  qui apres lui uienent le pas  cascuns set bien isnellepas qu il est esragiés et derués des nouueles et foursenés . 
a esperon uont tout apres et qui ains ains de grant esles . 
quant apres lui uenir les uoit  le uallet laist a grant esploit et si s enfuit com esragiés  
enuers le bos s est adrechiés . 
et cil les palefrois guerpirent et es destriers mult tost salirent . 
d esperouner pas ne se faignent  
a mult grant angousse l ataignent a l entree de la forest  
la l ont saisi  mult li desplest  mais il en sont ioiant et lie  et d autre part resont irié . 
liet sont de ce que il l ont pris  et angousseus  ce m est auis  de ce qu il est si esragiés  cascuns en est fourment iriés . 
doucement araisouné l ont  et il  com faus nais  respont tout a rebours  comme derués  comme chius qui est foursenés . 
les oex rouelle et raisue et rit et mainte deruerie dist  quant on parole a lui de bien  et il respont toute autre rien  
d ome esragiét est ses respons . 
qui lors oist ses compaignons plourer et plaindre et grant duel faire  et poins tordre et cheuiaus detraire  pasmer souuent en poi de terme  
i ot plouree mainte lerme  
pour lor signour ont grant tristrece  
mult regretent sa grant prouece  sa francise  son uasselage  sa  son franc corage . 
qui les oist plourer et plaindre dire peust    ainc n oi graindre ploureic ne duel faire d oume que li sien font  ce est la soume . 
 en poi d eure ont leur grant leece tournee en ire et en xxx . 
il ne seuent qu il puissent faire  ne u aler ne quel part traire  car d aler auant en bourgongne ont grant doutance et grant uergongne . 
mult lor est plus contre corage pour l angousse de ceste rage c ui matin  quant de l ostel murent  en esperance adonques furent de repairier a grant leece et a grant houneur sans tristrece  o leur signeur en lour pais  a leur parens  a leur amis . 
or leur est si cruele et fiere fortune et de male maniere que plourer leur fait mainte lerme apres grant ioie en poi de terme  
mais n auint si soudainement si tres grans duels a nule gent . 
quant ont asses plaint et plouré  si ont en leur consel trouué qu il le menront a recelee priueement en leur contree a un des fors castiaus son pere  se l liuerront lui et sa mere qui mout bien garder le feront  
par itant s en deliuerront . 
cest conseil tienent au plus bel . 
atant ont pris le damoisel a fine force  et a martire le font liier et a grant ire  
angousseus en sont et dolent . 
puis l ont monté isnelement sus un souef amblant destrier  derriere lui un ceualier qui en ses bras le tient o plour . 
puis s en tornent a grant dolor  
droit en bourgongne s en reuont a la plus tristre gent du mont . 
tant ont esré cele gent tristre leur iournee de giste en giste qu a un castel sen pere uienent couuertement mult se contienent et leur mal auenture coeurent . 
selonc le mal sagement oeurent  ne uoelent pas la cose espandre  tumulte faire ne esclandre au pueple de leur auenture  qui tant par est et pesme et dure que mult durement s en esfroient . 
priueement auant enuoient au pere amadas leur signeur  et si li mandent la doleur tout si com ele est auenue . 
quant la nouuele a entendue  li senescaus encontre uait  mais estrange duel maine et fait . 
en plourant les a tous baisiés  mais or est li dels enforchiés . 
n est pas meruelle s il s esmaie  car or set il bien qu est ueraie la nouuele qu il a oiee . 
n ot mais tel dolour en sa uie  quant son biau fil uoit en dolour tourné et en si grant tristrour . 
priueement  en recelé  sans noise et sans cri  l ont mené sus u castel  priueement pour apparceuance de gent  en une cambre mult secree . 
la mere uint  toute esfree et et esperdue  
pasmee est desour lui keue . 
au reuenir pleure et souspire  ses mains detort  ses cheuex tire  car en lui ert toute s entente . 
ore en est iree et dolente et angousseuse et si pensiue plus que nule dame qui uiue . 
bien le gardent en recelee en une cambre bien celee . 
pluisors medecines li font  mais de riens mestier ne li ont  qu il est en fin si esragiés tous iours estuet qu il soit liiés . 
tant l ont gardé priueement qu il porent sans seu de gent  
mais  selonc la parole au maistre  celee ne puet longues estre au pueple tes messauenture . 
mult le tienent trestuit a dure en bourgoigne  quant l ont seue et par la tere est espandue  et clerc et lai et cheualier  et damoisel et esquiier communement  poure et manant  en font un duel meruelles grant . 
pleurent dames et damoiseles  quant il en sorent les nouueles  
dou duel ne puis dire la soume . 
li dus  qui n amoit tant nul home  est trop iriés de la nouuele par toute bourgoigne la bele est grans li deus a desmesure  
mult sont iré a desmesure . 
d ydoine me restuet a dire com a grant duel  com a grant ire outre son gre fu fianchie  
s en est en angousse et en ire  plus amast la mort qu estre uiue . 
plus dolente ne plus pensiue n a ou mont dame ne mescine . 
n orrés mais de si enterine parler de droite druerie  ne qui tant soit loial amie  car ele est si fort adolee  quant d amadas est deseuree  que uolentiers se fust ocise  ne fust une estrange cointise qu a faite ou a mult grant fiance . 
cou le met en boine esperance qu amadas l ait pucele et pure  par si merueilleuse auenture que iamais ior c aiés a uiure  en fable n en cancon n en liure  n orés ausi fiere controeue . 
la ou est amors  bien se proeue  puisqu ele est et uraie et fine . 
ou soit ou dame u soit mescine  ceste ert par tans dame clamee  qui si longuement s est menee par une mult bele uoisdie que feme n ert ia desgarnie . 
trois sorcieres  sans demorance  a quises  qui de ingremance seuent entr eles toute l oeure  
a toutes trois tantost descoeure sa uolente et que uelt faire  se ensi le puet a cief traire  tant leur donra qu a tos iors mais en seront manantes apres . 
de sa part cascune li dist que tant seuent d art et d engin que toute li trairont a cief sa uolente a terme brief . 
et eles si feront mult bien  car en cest monde teriien n erent mais anceles trouuees ne de si grant sens esprouuees  qu eles seuent de nuit uoler par tout le mont  et de la mer faire les ondes estre em pais comme la terre  et puis apres defors de la graine uenir arbres  naistre  croistre et florir  et seuent par encantement resusciter la morte gent  des uis l une a l autre figure muer par art et par figure  houme faire asne deuenir  et ceus qu il uoelent endormir et puis songer cou que leur plaist  bestes orgener en forest  murs remuer et trembler tours  et les euwes courre a rebours . 
ne puis par dire ne conter la disme part  ne raconter  qu eles seuent de mauuais ars  de sages font sos et musars  
tant ont grant sens mult m esmeruel . 
a ydoine sont a conseil toutes trois en un liu priué et deuisent leur uolente  
com le feront et en quel guise endroit soi cascune deuise . 
tant ont leur raison recordé qu eles sont a une tourné a faire son commandement com el meisme leur aprent  
a un acort sont toutes bien . 
il ne se demeurent de rien a faire ce que leur a dit  
ains s apparellent sans respit  atournent leur encantement et leur grant apparillement  leurs ars et leur engins diuers  au ior ke li cuens de neuers gist pres d ydoine . 
une iournee c au matin dut estre espousee ydoine o li o grant barnage  les trois  qui seuent tout l usage d encanter encontre nature  la uinrent tout par nuit oscure a tele eure comme li cuens se fu couciés entre les suens qui de grant soumel sont souspris . 
endormi sont  
il iut pensis com cil qui mult a a penser  qui au matin dut espouser feme de si gentil lignage . 
es uous les trois par artimage deuant le conte apertement  laiens c onques li cuens ne l sot  c uis ne fenestre n i desclot  ou troc d une alaisne petit entraissent bien sans contredit  
et quant laiens uenues sont  tous emsamble endormis les ont fors le conte que ont trouué esuillié  
lui ont encanté si que  se la maisons arsist  ne parlast n un mot ne desist a nul houme ne haut ne bas ne ne se remuast plain pas  car ne set s il dort u s il uelle . 
et puis se muent a meruelle em beles figures de fees  si se tignent a destinees . 
pour cloto se tient la premiere  pour lachesis l autre sorciere  et la tierce pour atropos qui tout bien met arriere dos  
as trois destinees se tienent par qui toutes coses auienent . 
en haut dient que par nature de toute humaine creature ont le pooir et la baillie de toute riens ki maint en uie  e destinent a leur plaisir ce que as gens doit auenir  por riens du mont ia ne faura . 
. 
. 
xxx tant ont gorgoié longuement deuant le conte et hautement qu il ont leur mengier atourné . 
mais el l ont si enfantosmé que il les ot et uoit mult bien  et si ne deist mot por rien  ne ne set se il dort ou non  ou se c est songe u uision  qu il ne se puet neis seignier . 
deuant son lit sans atargier une touaille rice et grant  bele et blance  traient auant  et d argent trois coupes mult beles  trois cuilliers et trois esquieles  e a blans mances trois coutiaus  et puis apres trois simeniaus  
mengieres ont et uiandes chieres  et boires de maintes manieres . 
et quant mengié et beu ont entrees en paroles sont et deuisent com destinees les oeures de pluiseurs contrees  les afaires de tout le monde et de terre et de mer parfonde . 
mainte estrange cose deuisent  com celes qui le mont iusticent et destinees sont et maistres des grans auentures terraistres  
et dient de pluseurs les soumes  tantqu il auient as rices homes de niuernois et du pais dont li cuens est sires nais . 
mult ont grant plait de tiex ueus qu il counoist tous et a ueus . 
encor por mix faire le croire que leur oeure soit toute uoire  auentures contees ont pluseurs ki trespassees sont de ses parens  de ses cousins  de ses pers et de ses uoisins  de teus ke il a bien ueues qui ou pais sont auenues . 
a leur uoloir  a leur plaisir  destinent puis qu est a uenir  si com el faignent et controeuent  car as destinees se proeuent . 
mais quant ont assomé leur conte  tournees s en sont droit au conte  si l ont ausi enfantosmé de ce qu ont fait et controué c ainc mais ne ui un crestiien ausi tres afolé de rien . 
icele qui cloto doit estre  qui fait la gent humaine nestre  si dist com traitresse et fainte et qui feske a trouuee mainte    serours   la renuoiee dist    de cest conte qui ici gist et endormis si finement que riens ne uoit or ne entent que nous dions ci entre nous  beles sereurs  qu an dites uous  
demain ydoine espousera  qu en dites uous  
qu en auenra  
quel uie demenront ensamble  
 l autre dist    meruelles me samble qui tel cose me demandés  car d ydoine tres bien saués qu a sa naissance fui marie  si destinai que en sa uie iamais ioie d amors n aroit tant com nul ior uiue seroit d amor du siecle l ai partie  de toute humaine druerie  
as biens d amors l ai fait falir  mais ne li puis pas diu tolir  sainte cose quit que uoelle estre  car cure n a d omme terrestre . 
toute li ai tolu la ioie  uous la criastes bele et bloie  et ie refis cou que uoil faire  
toute sa uie en grant contraire ai mise . 
puisqu aura signour iamais n ert eure sans dolor . 
 cloto  qui doit estre l aisnee  respont com fausse destinee    tres par aués cruel corage  quant si grant duel et tel damage destinés a tel creature qui tant est france et bele et pure  defaites le ma bele soer  non ferai  certes  a nul foer  car ne puet estre que fausee soit a nul ior ma destinee . 
 la tierce  qu atropos doit estre  qui cascune ioie terrestre par non de mort a dolor fine  com cele qui tot mal destine  qui ia n aura a nul ior bien por qu ele oie parler de rien qui tourt a leece n a ioie . 
ia n ert haitie que bien oie  qui mort a toute rien destine  en haut com felenesse fine a dit trois mos par felounie    dont ne doit estre bien marie et auoir ire uers le conte et destiner sa uie a honte  que quant a sa naissance fui  li cotiax  dont ie taillier dui  me failli que ie n en euc mie  
si cum uous fustes messeruie de la cuillier a la naissance ydoine  dont aués pesance  tout autresi a la le conte uilainement serui a honte . 
duel en oi plus que ne uoel dire  si li destinai par grant ire que  quant il feme espouseroit et ensamble auoec li giroit  si tost com son bon aroit fait  ia puis n aroit ioie ne hait  car en cel an a duel morroit  riens de cest mont ne l en garroit . 
a morir finement l estuet  por riens nule escaper ne puet qu il ne muire de male mort finablement sans nul confort  a grant doleur et a torment . 
en icest an se feme prent  pour que il ait a li afaire  morir l estuet a grant contraire d un mal mult angoussex et grief . 
uengie en ere  par mon cief  a cort terme . 
ie le destin  as ensegnes que le matin deuant l uis du mostier tot droit  ainsqu idoine espousee soit  se pasmera la damoisele  a ce saront ceste nouuele que ioie ensamble ia n aront . 
 l aisnee sorciere respont    ce est grans dels et grans damages  que mult par est uaillans et sages chil qui cis maus doit auenir  
mult deuroit la feme hair et eslongier a son pooir por qui il doit mort receuoir . 
ma bele amie  douce suer  or me descouurés uostre cuer  se tant ne quant uous peseroit qui seulement itant diroit au conte que bien se gardast que ydoine pas n espousast . 
par itant se poroit garir . 
s il uous est   fait ele    a plaisir  itant li porés uous bien dire  que ia de moi n en arés ire . 
 cloto respont    dont n en douc rien que ne li face sauoir bien . 
 quant ont bien asoumé leur plait et la grant mencongne a cief trait de ce c ont controuué et faint  puis ont deuant le conte estaint un des cierces qui cler ardoit  car sans quidier sauoir le doit que sa uie moustré li ont . 
atant l encantement desfont  puis issent hors si com entrerent  n uis ne fenestre n i garderent . 
cascune s en ist endroit soi  
l aisnee uint sus la paroi  si s est illuec aresteue  
de haut parler n est mie mue  si l apele com il dormist . 
orés la meruelle que dist    cuens   fait ele    par uostre foi  entendés un petit a moi  mais n enquerés ne bas ne haut quique ie sui  ne uous en caut . 
ne saués qu est a auenir  ie uous uoel de la mort garir . 
uous uolés ydoine espouser  la fille au duc  o le uis cler  
mais saciés bien  se la prenés  uous estes mors et afolés . 
ia ne l aurés despucelee ausi tost que par destinee ne muiriés a mult grant dolor et a martire et a tristrour . 
par le mien los non ferés ia  
autre prenés qui uous plaira feme a la uostre uolente  
de ceste n aués poeste  car uous en auriiés la mort  
d autre feme querés confort . 
or est en uous  uostre est li cois  
dit le uous ai  or m en reuois . 
 plus ne li dist  atant s en uait  bien cuide auoir tot a cief trait . 
plus longe atente eles n i font  
toutes trois a itant s en uont a ydoine hastiuement  si li moustrent com faitement ont le conte escarni  qui croit que leur oeure certaine soit . 
ydoine en a ioie mult grant  que bien quide que par itant remaigne qu il mais ne la pregne et qu amadas l ait sans calenge . 
de cest espoir est mult haitie  mais tans sera couroucie  
