se diex m ait hui et demain 
tanz miracles me uient a main 
en zz grant liure ou ie les puis 
que ie ne sai ne ie ne puis 
les plus plaisans chosir n eslire 
quant a la fois repreig a lire 
ciax qu ariere ai entrelaissiez 
lors m est auis que i ai laissiez 
et les meillors et les plus biax 
or uoz reuueil conter de ciax 
qu entrelaissiez arriere auoie 
et nequedent i en troueroie 
et d ausi biax et d ausi grans 
mais pour ce zz peu en sui engrans 
que la contesse ade m en prie 
de soissons qui mout est m amie 
et qui mout aime de cuer fin 
la mere dieu qui boene fin 
li daint doner et boene uie 
et mes cuers plus tost s i raplie 
pour ce qu auinrent a soissons 
ou me norri de ses poissons 
de ses flaons et de ses miches 
mes sires sains maars li riches 
quant a soissons tantes gens uinrent 
as granz miracles qui auinrent 
au saint soller la bele dame 
de uax une mout poure fame 
i aporta un sien enfant 
qui maladie auoit si grant 
que feuz d enfer ses piez ardoit 
cil enfes les porciax gardoit 
en uax qui est soz confroicort 
lez fontenoi ou aisne cort 
petis estoit ne mie grans 
li liures dit n auoit que yy ans 
dou puant feu qui art sanz flame 
mout tost gari l eut nostre dame 
qui est soutix cyrurgienne 
en uax la poure crestienne 
atot son enfant s en reuint 
en l an apres grans uoloirs uint 
a l enfant de raler arriere 
sa mere en fait mainte priere 
souuent li prie a iointes mains 
que chasqu an une fois au mains 
a nostre dame le ramaint 
que feus d enfer ne le mesmaint 
chasqu an ce dit la uieut requerre 
que saus ses membres gart sor terre 
mais sa mere de ceste chose 
assez souuent le blasme et chose 
et dist qu il ne porroit pour ciax 
cui bestes garde et cui porciax 
souuent prieres l en fait grans 
mais la uieille est mout ahurtans 
ausi com sont teles i a 
si li respont  ia ia 
or dou roter or dou roter 
trop te puis bien amignoter 
s un petitet me uois irier 
ie te cuit ia si atirier 
que tu d aler n aras corage 
a soissons en pelerinage  
li ualletons forment s aire 
des paroles qu il li ot dire 
et se respont ireement 
 or doint li sires qui ne ment 
quant mener sain ne m i uolez 
qu a uostre col si com solez 
m i reportez par estouuoir 
si ferez uoz ce croi de uoir  
ainsqu ait pardite sa parole 
li feus d enfer qui gens afole 
es piez li rest maintenant pris 
et si griement le ra espriz 
qu il brait et crie tote ior 
lors n i uieut metre nul seior 
ne le report a nostre dame 
tot en plorant la poure fame 
la letre dit se bien m en membre 
quant il uint la qu il n auoit membre 
que tant ne quant peust mouuoir 
pres d un des huiz par estouuoir 
la poure fame ius le couche 
la gist ausi comme une couche 
la pleure assez et brait et crie 
mais ma dame sainte marie 
la grans roine glorieuse 
la douce dame la piteuse 
de cele ardeur de cele rage 
si l adoucist si l asoage 
que maintenant s est endormis 
si com dieu pleut ses esperiz 
ou ciel monta isnelement 
ne dormi pas mout longuement 
car la granz presse et la grant torbe 
si le grieue si le destorbe 
que maintenant s est esperiz 
a l esueillier n est pas seris 
mais a uois clere et haute escrie 
 douce dame sainte marie 
glorifiee soies tu 
de ce qu estaint m as le grief fu 
dont si griement estoie espris 
em paradis ai bien apris 
la ou tu as portee m ame 
que de terre ies et de ciel dame  
entor li uienent clerc et lai 
et il leur conte sanz delai 
qu em paradis esté a s ame 
et qu a ueue nostre dame 
qui deprioit nostre seigneur 
qu oster daignast par sa douceur 
de son pueple ceste grief plaie 
le feu d enfer qui tant en plaie 
qui tant en a ars et espris 
et tel respons en auoit pris 
que respondi li tres doz pere 
 bele tres douce chiere mere 
uous estes estoile de mer 
sor tote rien uous doi amer 
sor tote riens uoz ai eslite 
quanque uous plaist tot me delite 
uos uolentez en toz endrois 
uueil que soit faite il est bien drois  
 la douce mere ihesucrist  
refait li enfes  adonc dist 
biax tres dox fiex mout me desplait 
quant a soissons n est s il uous plaist 
assez plus bele ma maisons 
biax dox chiers fiex n est pas raisons 
qu ele des autres soit la pire 
douce mere  fait nostre sire 
 d outre la mer d outre le rin 
uenront par tans li pelerin 
de cui aport uostre chapele 
faite sera plaisans et bele 
et por ce qu en si grant pouerte 
cil de soissons l ont tant sofferte 
a maltalent m ont escité 
s enuoierai sor la cite 
si grant flael tuit crieront 
et tuit merci uous prieront  
 seigneur  ce dist li enfecons 
 a ce sachiez que la lecons 
est tote uraie que i ai dite 
que par tans rendrai l esperite 
a ce sachiez sanz contredit 
que c est toz uoirs quanque i ai dit 
que plus d un mois ne uiuerai 
sanz reuenir lors m en irai  
maistres hues li farciz dit 
qui li parla et qui le uit 
c onques letres n ot conneues 
n onques letres n auoit ueues 
et lues que s ame dou ciel uint 
tex clers et tex deuins deuint 
que toute seut diuinite 
tuit li boen clerc de la cite 
son parfont sens oir uenoient 
et lor doutances demandoient 
tant iert boens clers c en est la somme 
qu a trop grant paine a nul lai homme 
se trop soutix n estoit d entendre 
daignoit parler ne raison rendre 
mout par amoit letree gent 
latin parloit si biau si gent 
tuit li boen clerc s em merueilloient 
et a merueilles l escoutoient 
le uiez testament le nouel 
en rime et en metre trop bel 
contoit si bel si a deliure 
com s il le leust en zz liure 
quant parla de la saintee 
ioseph qui ert de grant ae 
quant en sa garde eut nostre dame 
comme s espouse com sa fame 
mout grant loenge de lui fist 
auuec plusors choses en dist 
si grant clarte lassus amont 
ueue auoit que de cest mont 
la grant clarte et la lumiere 
ausi haoit comme fumiere 
nes regarder ne la pooit 
mais tout ades les iex clooit 
sains esperites ses grans dons 
renouuela et fist adons 
ce miracle tieig a mout bel 
cil qui daui le pastorel 
le harpeeur le citariste 
fist son prophete et son psalmiste 
de cestui pastorel refist 
son prophete que quanqu il dist 
auint apres isnelement 
et sachiez bien certainement 
qu esclairier uout li tres dox pere 
qu en honerast sa douce mere 
sor totes choses doucement 
quant uint a son definement 
et departir l ame en couuint 
si biax si blans si clers deuint 
qu il resembla zz angelot 
trestout ainsi comme il dit l ot 
li feus d enfer partout s esprist 
et d uns et d autres tant esprist 
non a soissons tant seulement 
mais loins et pres communement 
qu a grans torbes criant uenoient 
a soissons ou tuit garissoient 
au saint soller la bele dame 
si com li fix la poure fame 
dire l ot oi uraiement 
li urais des urais qui pas ne ment 
d outre le rin et de l empire 
ainsi com dit l eut nostre sire 
grant et petit i acouroient 
dou grant aport qu il aportoient 
edefiee fu l eglise 
qui bele et gente est a deuise 
ou il a or mout biau couuent 
des beles dames qui souuent 
non pas souuent mais sanz seior 
seruent et loent nuit et ior 
la douce mere au roi celestre 
auec eles uueille et dainst estre 
la douce mere au creator 
mout par sont sages quant l ator 
et le beuban dou mont guerpissent 
et les ioies qui tost fenissent 
pour les ioies qui n aront fin 
s eles bien seruent de cuer fin 
celui qui espure et afine 
tox ciax qui l aiment d amor fine 
chascune si afinera 
que de fine fin finera 
si lor depri mout finement 
quant saront mon definement 
finement prient l afinee 
ioie me doinst qui n iert finee 
diex qui sor toz est purs et fins 
si finement afait lor fins 
que quant uenra au definer 
de fine fin puissent finer 
ici apres uueil remouller 
un miracle dou saint soller 
qui assez est et biax et briez 
ce me raconte et dist mes briez 
qu au tans qu auoit si riche alee 
a soissons la boene ualee 
zz cheualier auoit i pres 
qui un bouuier gros et espes 
auoit qui auoit nom buesars 
estalufrez iert et buisnars 
li fox uilains de fol afaire 
les festes quant n auoit que faire 
auec compaignons qu il auoit 
au saint soller souuent aloit 
au saint soller ades offroient 
si compaignon quant le baisoient 
il n offrist ia tant i uenist 
por nule rien qui auenist 
zz ior auint quant repairoient 
que des miracles mout parloient 
que diex faisoit a nostre dame 
ce dist li uns  foi que doi m ame 
a soissons em pelerinage 
fait boen aler par boen corage 
au saint soller meesmement 
ou li ardant communement 
restaignent tuit et ior et nuit  
li uns respont si com ie cuit 
 qui par boen cuer au main le baise 
toute ior en est plus a aise 
et plus haitiez et plus seurs 
et si l en uient plus tost eurs 
par le cuer bieu  ce dist buesars 
 trestoz li siecles est musars 
par les costes par les mameles 
par le pomon par les boeles 
ne par les dens sainte warie 
ie ne pris un oef de blarie 
ce soller dont alez rotant 
ces nonains noz uont asotant 
qui d un soller font saintuaire 
por nostre argent sachier et traire 
pour la gueule pour la gargate 
d un uiez soller d une cauate 
si faites ore si grant feste 
par la gorge ne par la feste 
ne par le cuer sainte warie 
li maufez noz i acharie 
onques n i uieig qu il n i ait presse 
cele uieille cele abeesse 
tot l auoir dieu met en sa borse 
et ior et nuit ades emborse 
mais que que facent fole gent 
ia n i ara de mon argent 
une maaille toute seule 
ma borse tieng si par la gueule 
que ia deniers fors n en saurra 
mais au more qui miex uaura 
ou au boen uin l enuoierai 
la assez miex l emploierai 
se ce fust sollers nostre dame 
diex ne deables hom ne fame 
si n ou gardast en fer n en fust 
que mil ans a porris ne fust 
par le foie sainte warie 
li deables bien noz tarie 
et bien noz decoit et barate 
quant nous baisons cele cauate  
li fox bouuiers li fox boubers 
li fox uilains li coquebers 
ainsqu ait pardite la merueille 
li tuert la bouche sor l oreille 
et la langue li sailli fors 
si tormentez fu lues ses cors 
et li maufez qui mal sofle a 
si malement lues le souffla 
qu ausi fu gros come une couche 
ne n i parut iex nez ne bouche 
li deables si l enuai 
gueule baee lues chai 
comme esragiez se deietoit 
et de sa bouche fors getoit 
tant de uenim et tant d escume 
qu il resembloit pot qui escume 
quant longement out escumé 
et li deables l ot tumé 
sus et ius par ci et par la 
a mout grant paine zz peu parla 
et dist si comme il peut parler 
qu a nostre dame au saint soller 
le portast on isnelement 
si compaignon mout belement 
lues l ont saisi et encharchié 
porté l en ont et descharchié 
deuant l autel a nostre dame 
maint homme i a et mainte fame 
qui le regardent a merueille 
chascuns se saigne et esmerueille 
por ce qu ainsi li anemis 
dedens lui s est muciez et mis 
li anemis si le demaine 
que si tres fort soufle et alaine 
que trop grant hisde est dou ueoir 
et sue de si grant peoir 
d une sueur si tres pullente 
tout le moustier en empullente 
comme zz tors crie muit et brait 
si sont hisdeus et grant si brait 
plusors en ont si grant freeur 
le moustier uuident de peeur 
ne puet seoir ne puet ester 
ne puet en nul lieu arester 
mais ca et la se ua tumant 
la bouche ausi li ua fumant 
com se c estoit une fornaise 
c est a boen droit s est a malaise 
quant il chifla dou saint soller 
son hauberc bien li fist roller 
la mere dieu a cele fois 
que qu il estoit si tres destrois 
et ietoit brais et cris si hax 
la soruint la bone mehax 
que a ce ior ert abeesse 
entor li fait rompre la presse 
qui mout estoit espesse et grans 
come cele qui mout est engrans 
de la sante a ce malade 
dou saint soller dou dox dou sade 
pour cui diex fait tantes merueilles 
les iex la bouche les oreilles 
et tout le cors entierement 
seignier li fait mout doucement 
dou saint soller et des reliques 
quant seigniez fu li frenetiques 
li fors dou sens li enragiez 
maintenant est asoagiez 
et lues s en fuit li anemiz 
deuant l autel en crois s est mis 
assez gemist et assez pleure 
et nostre dame mout aeure 
de ce qu ainsi l a uisité 
grant ioie i ot par uerite 
la mere dieu gloirefierent 
et cil et celes qui la erent 
onques puis li uilains buesars 
si soz ne fu ne si musars 
dou saint soller qu il mesdesist 
puis ne fu iors bien ne desist 
que dou saint soller nostre dame 
ne deuoit mais douter nule ame 
au cheualier merci cria 
tant le serui tant le pria 
qu il le cuita et fu deliures 
tant com ueschi ce dit li liures 
a nostre dame se uoua 
ainc puis aillors ne se loua 
mais au labeur de l abeie 
laboura tant com fu en uie 
et traueilla li boens bouuiers 
bien se conroie de plouuiers 
et bien saoule et refait s ame 
qui aime et sert bien nostre dame 
et qui bien l aime bien la doute 
mais pluseur sont ce n est pas doute 
qui des sains uuelent coupoier 
celui doit on les iex poier 
uoire creuer foi que doi m ame 
qui coupoie seur nostre dame 
qui en coupoie qui en iure 
il fait a dieu plus grant eniure 
et plus la chose li est pesme 
que s il iuroit de lui meesme 
de lui meesme si fait il 
et d autre part certes tuit cil 
sont bien uenchu et recreant 
ne cler ne sont il pas ueant 
cui la honte c om fait lor mere 
n est assez plus aigre et amere 
que ne soit cele c om leur fait 
or i pensommes tuit a fait 
et a nos cuers prendon l autrui 
se diex m eist demain et hui 
de moi sai bien sanz nule trufe 
qui me donroit une grant bufe 
ne me porroit mie a nul fuer 
d assez si croupir sor le cuer 
ne tant ne m en forseneroie 
de la moitie com ie feroie 
de ma mere se uiue estoit 
se qui que soit la molestoit 
et qui li porteroit honeur 
gre l en saroie assez greigneur 
et assez plus l en ameroie 
de moi meesme ne feroie 
de ce se tienent bien a moi 
tuit li pluseur si com ie croi 
dou grant seigneur que dirons donques 
n est ne ia n iert ne ne fu onques 
nus qui sa mere amer peust 
autant com il ne ne seust 
quant li doz rois li tres doz pere 
qu ouneur portons et pere et mere 
noz dit et commande en la loi 
dont seroit ce bien a belloi 
s il n ouneroit ausi la sieue 
qui plus est douce et plus est pieue 
et qui miex uaut totes ne font 
celes qui furent et qui sont 
sachiez que diex sanz nule doute 
a toz ciax done s amor toute 
qui houneurent sa douce mere 
mais sa douceur li tres doz pere 
en maltalent mue et en ire 
tantost comme ot de li mesdire 
puisque sa mere ot desmembrer 
de douceur ne li puet membrer 
puisque sa mere ot depecier 
il le couuient lues corocier 
il sueffre assez de li meisme 
mais a sa mere faut la rime 
puisqu a li uient c est tot alé 
tot respandu et tot kalé 
diex por sa mere c est la somme 
si fort s aire tout asomme 
forsenez est qui li mesfait 
car c est cele qui les pais fait 
entre dieu et home est moiane 
totes les pais fait et moiane 
qui que uers dieu est en descorde 
se sa mere ne l i acorde 
n est sains ne sainte qui peust 
faire la pais ne ne seust 
uns ribax c on tenoit pour sot 
une fois dist zz trop boen mot 
or m est mout bel qu il m en souuient 
uous sauez bien qu assez auient 
que ribaut et trumeleeur 
sont mout desloial iureeur 
cil ribax qu ai ramenteu 
auec un autre durfeu 
en une place d une part 
as dez iooit et a hasart 
mais li dez li torna le dos 
si qu il perdi tot desqu as os 
tantost sanz nule demorance 
ou par assize ou par cheance 
ot tout perdu desques as braies 
foie et pommon boele et plaies 
et tout quanqu en bouche li chiet 
iure por ce qu il li meschiet 
desloiaute a iuré mainte 
n espargne dieu ne saint ne sainte 
et que tant est d orible chiere 
uorroit qu ele geust en biere 
nus piez uorroit estre a saint gile 
ne repairast iamais a uile 
ne iamais n entrast en sa cort 
et trestuit cil d audeignecort 
uorroient qu ele fust noiee 
toute est la lasse desuoiee 
ia soit ce qu ele soit garie 
a ma dame sainte marie 
ior et nuit se ua doulosant 
plaine sante ua goulosant 
mais tant par est greuaine chose 
la mere dieu prier n en ose 
au saint soller ua ior et nuit 
tant n i a nul cui il n anuit 
la ua gemir la ua plourer 
mais n i puet pas mout demorer 
car nes les gardes fors l en chacent 
n est riens ou monde que tant hacent 
ne set la lasse que deuieigne 
ne set ou uoist ne set ou uieigne 
nus ne l aime ne ne tient chiere 
nus ne la uoit emmi la chiere 
ne la hace plus qu un crapout 
aual soissons miex qu ele pot 
si com besoigne la chaca 
son pain grant piece pourchaca 
miex qu ele pot fist totes uoies 
mais si laide iert aual ces uoies 
que trop iert laide a regarder 
qui les enfans deust larder 
n alaissent il nes cele part 
plus la doutoient d un liepart 
haie estoit sor tote rien 
ne uerrez mais ce sachiez bien 
si laide riens tant com uiuez 
les dens auoit si desriuez 
les ienciues si descharnees 
et les narines si cheuees 
que tant par iert espoentable 
qu ele sembloit zz uif deable 
qui l esgardoit emmi le uis 
il sembloit bien et ert auis 
qu ele deust les gens mengier 
enfans fuir et desrengier 
faisoit souuent aual ces rues 
et des grans gens et des menues 
haie estoit plus qu uns uiex uiautres 
li zz enfant crient as autres 
 fuions fuions ués ci gondree 
que de max leus soit effondree  
les douces gens as piteus cuers 
ausi com s ele fust lor suers 
piteusement a li parloient 
et lor aumosnes i faisoient 
mais li felon as felons cuers 
tout ausi la chacoient fuers 
comme zz gaignon de lor maisons 
froiteries et desraisons 
les froites gens mout li faisoient 
et assez souuent li disoient 
 or fors a cent maufez d enfer 
uieille deable denz de fer 
as uis deables a cent mile 
que faites uous en ceste uile 
esnasee uieille dentarde 
ralés uous ent maufez uous arde 
ralez en a audignecort 
enserrez uoz en une cort 
ne deuez ia entrer en uoie 
en lieu n en place ou ia uous doie 
ueoir preudome ne preude fame 
trop piteuse est or nostre dame 
de soissons et trop amiable 
quant elle a sané tel deable 
tel maufe tele barbeoire 
nous uoz donrons tel papeoire 
se iamais entrez ca dedens 
que toz uoz froerons les dens 
pullente uieille rechignie 
honie soit uostre lignie 
et trestuit cil qui a uoz montent 
quant ne uous tuent et afrontent 
ou ruent en une quarriere 
se n en ralez mout tost arriere 
uieille orible uieille hisdeuse 
en aisne en la fosse uoiseuse 
serez noie ce sachiez 
ou ces grans dens arez sachiez 
ou dou pont en aisne saurrez 
ne qu a la mort ia n i faurez  
ne set gondree qu ele face 
ne uient en quarrefor n en place 
ne ne puet aler en nul leu 
c om ne la hace plus c un leu 
si com besoigne li aprent 
zz uiez drapel la lasse prent 
sa face en cueure dusqu as iex 
par deriere si com puet miex 
l atache a une uiez cordele 
ainsi cuide estre zz peu plus bele 
ainsi la lasse totes uoies 
son pain porchace aual les uoies 
mout a laidures et ramposnes 
quant li defaillent ses aumosnes 
si s en reua la lasse fame 
a saint geruais a nostre dame 
a saint crespin a saint maart 
l endemain reua d autre part 
a grant paine et a grant ahan 
a saint legier a saint iehan 
et puis a saint crespin en chaie 
ele set bien comment qu il chaie 
faillir ne puet as abeies 
qu ele n i ait moques et mies 
ainsi cuide uiure et durer 
mais ne la pueent endurer 
par la cite si lor anuie 
chascuns la fiert chascuns la huie 
quant uoit que ne puet demorer 
a nostre dame ua plorer 
 dame  fait elle  dame dame 
de la plus esgaree fame 
aiez merci qui ainz fust nee 
pucele douce et emmielee 
s encor uers moi ne te rapite 
ta grans douceurs si sui despite 
que ne trouuerai nule terre 
ou on me laist nes mon pain querre 
rose fresche rose espanie 
quant de la uile sui banie 
et uuidier m estuet la cite 
a ta tres douce piete 
mon las de cors commant et m ame  
ainsi la lasse boene fame 
dou mostier part toute esploree 
de soissons ist sanz demoree 
si reuient a audeignecourt 
la tint encor plus poure cort 
qu ele ne faisoit a soissons 
souuent failloit as gros poissons 
ne li fist mie mout biau ris 
ses barons qui ot non tierris 
quant ele entra en sa maison 
ainc plus dolans ne fu mais hon 
mout miex amast estre sanz fame 
et miex uousist que nostre dame 
en porre ardoir l eust laissié 
que reuenist ainsi faissie 
mout li faisoit petit de bien 
car poures iert si n auoit rien 
et d autre part tant iert hisdeuse 
et a ueoir tant dolereuse 
ne la ueoit nule foie 
qu il ne uousist que fust noie 
mout est gondree mal uenue 
en uieute est par tot tenue 
chascuns la fuit chascuns l estrange 
et li priué et li estrange 
nes si parent sont encor cil 
d assez qui plus la tienent uil 
tex est dou siecle la coustume 
en pourete quant aucuns tume 
ou chiet en longue enfermete 
si parent l ont tost puer ieté 
ne set la lasse qu ele face 
son drapelet deuant sa face 
moille souuent por miex tenir 
mais a tout ce ne puet uenir 
en lieu ou chascuns ne la hace 
ne set la lasse qu ele face 
mout durement se desespoire 
ne puet dormir mengier ne boire 
tant a de honte et de contraire 
ne uoz saroie pas retraire 
comment la lasse boene fame 
s est dementee a nostre dame 
et adons as plusors foies 
a nus genoz a mains ploies 
souuent la requiert et deproie 
qu encor l entende et qu encor l oie 
 he mere dieu  ce dist la lasse 
 ou de tout en tout me respasse 
ou tu prochaine mort m enuoie 
ne puis aler n en champ n en uoie 
c om ne me gat c om ne me huit 
chascuns me het chascuns me fuit 
chascuns me despit et desdaigne 
he douce uirge daigne daigne 
reconforter ceste chetiue 
ne sueffre pas que i ainsi uiue 
miex uueil morir isnelement 
que uiure ainsi honteusement  
zz ior auint que mout ora 
et mout gemi et mout plora 
a l auesprer sanz demoree 
couchie s est toute esploree 
ne dormi mie longement 
ains s esueilla soudainement 
et derechief assez plora 
et mout deuotement ora 
et mout bien porpense en son cuer 
qu ele ne laira a nul fuer 
qu a soissons bien main ne reuoist 
qui qu il en griet ne cui qu en poist 
deuant l autel la bele dame 
gemira tant sa lasse d ame 
de son las cors departira 
ou aucun conseil metera 
la mere dieu en son malage 
lors se porpense en son corage 
ausi com le uieut nostre sire 
qu ele encore a zz peu de cire 
dont deuroit faire une chandole 
por porter a la clere estoile 
qui toz les desuoiez auoie 
lors s est leuee a mout grant ioie 
yy boisetes a alumees 
qui dou soir erent demorees 
si fait zz peu de chandeillete 
car n auoit c un peu de cirete 
mout uolentiers faite l eust 
et longe et grant s ele peust 
mais la lasse n auoit de quoi 
tout belement et en recoi 
se rest endormie en son lit 
la mere dieu qui par delit 
eut la chandole remiree 
que la poure fame atyree 
eut par si grant deuotion 
et qui la grant contriction 
et la douleur uit de son cuer 
tenir ne se puet a nul fuer 
que n en eust pitie trop grant 
por ce que tant la uoit engrant 
la dame de ciel et de terre 
de li a son moustier requerre 
tant est piteuse et tant est tendre 
qu ele ne peut nes mie atendre 
qu a soissons soit a li uenue 
ains est sor son lit descendue 
si com pitiez la point et touche 
si li refait nouuele bouche 
et a ses dois blans et soez 
li fait et forme zz si biau nez 
et tout le uis si li rafaite 
qu assez plus bele est et miex faite 
c onques deuant n auoit esté 
quant tout c eut fait la fleurs d este 
la flor de lis la fresche rose 
ou est tote douceurs enclose 
la poure fame est esueilliee 
durement s est esmerueilliee 
de ce que iors n est encor mie 
la saisons ert auques partie 
car li liures fait mention 
qu il ert li equinoctium 
qui est a l issue d iuer 
en printans qu apelommes uer 
adonc fu ce que nostre dame 
uisita l esgaree fame 
qui tant ert uiex et dechaciee 
de tout son cuer eut depriee 
la mere dieu la poure fame 
et la roine la grant dame 
qui tant est douce et deboenaire 
li ratira si le uiaire 
qu ele reut tout a son deuis 
et nez et bouche et face et uis 
quant la lasse s est esueillie 
qui toute estoit esmanuieillie 
por aler bien matin requerre 
la dame de ciel et de terre 
en son cuer a grant ioie eue 
de ce qu en dormant a ueue 
ce li est uis la douce dame 
quant uoit la lasse boene fame 
qu ancor n est mie a l aiorner 
son drapel prent a ratorner 
qui li glace ce li est uis 
et chiet tout contreual le uis 
yy fois ou yy ius li reglace 
quant l eut remis desor sa face 
quant uoit qu a chief n en puet uenir 
de ce drapel faire tenir 
a ciax de la maison escrie 
 por ma dame sainte marie 
por mon drapel qui si me chiet 
aucun de uoz pri qu il se liet 
et qu il me uieigne zz peu aidier 
ia ne finerez de plaidier  
respondent cil qui n en est rien 
et qui la heent plus d un chien 
la dolante qui ne set mie 
que ma dame sainte marie 
si doucement l ait uisitee 
yy fois ou trois s est escriee 
et doucement lor prie et dist 
 por dieu alumez zz petit 
tantqu atiré mon drapel aie 
ne noz laira dormir dame aie 
par le cuer bieu  font entr ax cil 
qui mout la tienent en poruil 
qui anuié et las en sont 
la sorde oreille tuit li font 
de li godent gabent et rient 
li un a l autre chiflant dient 
 dame tiberge dame au pais 
ne noz laira iamais en pais 
n iert ia en lieu qu ele n anuit 
auoir puist ele male nuit 
et demain male matinee 
come male uieille estatinee  
de li chifloient tout ensemble 
mout grans mestiers ert ce me semble 
a la lasse de poure fame 
que piteuse fust nostre dame 
plus qu il n estoient entr ax toz 
mout est siecles fel et estoz 
quant ele uoit qu a son apel 
ne uenront mie son drapel 
toute dolante en sozpirant 
miex qu ele puet ua ratirant 
quant le ra mis desor son uis 
au nez le sent ce li est uis 
adonc se seigne et esmerueille 
dormir cuide mais ele ueille 
