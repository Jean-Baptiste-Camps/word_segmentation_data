

cilz qui sceuent de la lecture 
deuroient bien mettre leur cure 
es bons liures et es escrips 
et es exemples et es diz 
que les philosophes trouuerent 
et escriprent et remembrerent 
par moralitez escripsoient 
les bons exemples qu ilz ooient 
que cil amender se peussent 
qui leur entente en bien meussent 
ce firent li ancien pere 
rommulus qui fu emperere 
a son filz escript et manda 
et par exemples li monstra 
comme il se dust entregaitier 
que on ne le peust engignier 
isopes escript a son maistre 
que bien cognut lui et son estre 
une fables qu il ot trouuees 
de grec en latin translatees 
merueille en orent li plusour 
qu il mist son sens en tel labour 
mais n y a fable de folie 
ou il n ait grant philosophie 
es exemples qui sont apres 
ou des contez sont touz les fes 
a moy qui la rime en soy faire 
n auenist neant au retraire 
plusours paroles qui y sont 
mais nepourquant cil m en semont 
qui fleur est de cheualerie 
d enseignement de courtoysie 
et quant telx homs m en a requise 
ne uueil laissier en nulle guise 
que ie ne me traueille et peine 
qui que m en tiengne pour uilaine 
moult doy faire pour sa proiere 
si commenceray la premiere 



du coq raconte qui monta 
ens un fumier et si grata 
selon nature pourchassoit 
sa uiande si comme il soit 
une chiere iamme trouua 
clere la uit si l esgarda 
  ie cuiday  fait il   pourchacier 
ma uiande sur cest fumier 
or t ay ci iamme trouuee 
par moy ne seras remuee 
s uns riches homs ci uous trouuast 
bien scay que d or uous aornast 
si acreust uostre clarte 
par l or qui moult a grant biaute 
quant ma uoulente n ay de toy 
ia nulle honneur n auras par moy  
autressi est de moult de gens 
se tout ne ua a leurs talens 
come du coq et de la iamme 
ueu l auons d omme et de femme 
bien ne honneur neant ne prisent 
le pis prennent le miex desprisent 

cy dit du leup et de l aignel 
qui buuoient a un ruissel 
li leups a la sourse buuoit 
et li aignel aual estoit 
yreement parla li leups 
qui moult estoit contralieux 
par maltalent parla a lui 
  tu me fais  fait il   grant annuy  
ly aignaux li a respondu 
  sire de quoy en ne uoiz tu 
tu m as cy ceste yaue troublee 
ne puis boire ma saoulee 
autressy m en iray ie croy 
com ie y ueing en morant de soy  
ly aignaux adonc li respont 
  sire ia buuez uous amont 
de uous me uient ce qu ay beu 
quoy  fait li leups   me maudis tu  
cel li a dit   n en ay uouloir  
le leup respont i en scay le uoir 
ce meismes me fist ton pere 
et a ceste sourse ou il yere 
or a zz mois si com ie croy 
que autretel fist il a moy 
ne suis pas telx se diex m aist  
et quoy pour ce leup a dit 
  ia me fais tu ore contraire 
et chose que tu ne doiz faire  
donc prist li leups l aignel petit 
aux dens l estrangle si l ocist 
ce font les riches robeours 
les uicontes les iugeours 
de ceulx qu ilz ont en lours iustices 
fausse achoison par conuoitises 
treuuent assez pour eulx confondre 
suuent les font aux plaiz semondre 
la char leur tolent et la pel 
si com le leup fist a l aignel 

selon la lettre des escripz 
uous monstreray d une souriz 
qui par pourchaz et par engin 
auoit mesnage en un molin 
par exemple conter uous uueil 
c un iour s assist delez le sueil 
ses garnisons appareilla 
et de ses piez s espelucha 
deuant li passa une rene 
si comme auenture la mene 
enquis li a en sa raison 
se elle ert dame de la maison 
dont elle se faisoit si maistre 
si li acompte de son estre 
la souriz li respont   amie 
pieca en ay la seigneurie 
bien est en ma subiection 
et en ay faitte mansion 
pour herbergier et iour et nuit 
iouer et faire mon deduit 
or remanez annuit o moi 
ie uous menray par droite foy 
sur la mainmole moult a ayse 
rien n y arez qui uous desplaise 
assez arez farine et grain 
du ble qui remaint au uilain  
la raine y ua par sa proiere 
endeux s assirent sur la piere 
moult y trouuerent a mengier 
sanz contredit et sanz dangier 
la souriz par amour demande 
a la raine de sa uiande 
qu il en semble uerite l en die 
  n en mentiray  fait elle   mie 
moult par est bien appareillié 
s en eue eust esté muillié 
ens en cest pre lez un ruissel 
entre launay et le bouquel 
la est la moie mansions 
belle amie car y alons 
tant y aurez ioye et deduit 
iamais n aurez talent ie cuit 
de repairier a cest molin  
tant li promet par son engin 
et la blandist par sa parole 
qu elle la crut si fist que fole 
ensamble o lui s en est alee 
le pre fu plain de rousee 
que toute est la souriz mouilliee 
donc cuida bien estre noiee 
arriere uouloit retourner 
car ne uouloit auant aler 
mais la raine l a appellee 
qui a force l en a menee 
tant par amour tant par proiere 
qu elle uint a la riuiere 
mais ne pot aler plus auant 
a la raine dist en plourant 
  cy ne puis ie ore passer 
car ie ne say onques noer 
pren  fist la raine   ce fillet 
et fort le loye a ton guerret 
et ie l attacheray au mien 
la riuiere passeron bien  
la souriz s est du fil loyee 
a la raine s est atachiee 
el gue se mettent si s en uont 
quant elles uindrent en parfont 
si la uolt la raine noier 
o lui se commence a plungier 
la souriz pipe brait et crie 
qui cuida bien estre trahie 
une escoufle uint la uolant 
uit la souriz qui ua pipant 
les elles clot aual descent 
lui et la rene ensemble prent 
endeux furent au fil pendens 
la raine fu pesant et grans 
et l escoufle par conuoitise 
la souriz lait la raine a prise 
mangié l a et deuouree 
et la souriz s en est alee 
si est des ueziez felons 
ia n auront si bons compaignons 
tant leur facent bien ne honneur 
se ren leur doit couster du leur 
que durement ne soient liez 
se par eulx soient engagniez 
mais il rauient assez souuent 
que d eulx meisme le conte uient 
que aux autres ueulent pourchacier 
si les en conuient perillier 

ci conte d un chien menteur 
de mauuaistie et grant tricheur 
qui une brebiz enplaida 
deuant iustice la mena 
si lui a un pain demandé 
qu il li auoit ce dit presté 
la brebiz tout li renoya 
et dit que ren ne li presta 
li iuges au chien demanda 
se il tesmoing nesun en a 
il li respond qu il en a deux 
c est li escoufle et c est li leups 
cil furent auant amené 
par serement ont affermé 
que ce fu uoir que le chien dit 
sauez pour quoy chascun le fist 
qu il en attendoient partie 
se la brebiz perdoit la uie 
li iuges donques demanda 
a la brebiz qu il appella 
pour quoy ot le pain renoié 
que le chien li auoit baillié 
menty en ot pour poy de pris 
or li rendist ains qu il fust pis 
la chetiue ne l ot dont rendre 
donc li conuint sa laine uendre 
yuer estoit de froit fust morte 
le chien y uient sa part em porte 
et l escoufle de l autre part 
et puis le leu trop li est tart 
que la char fust entre eulz detraitté 
car de uiande orent souffretté 
ne la brebiz plus ne uesqui 
et ses sires le tout perdi 
cest exemple uous uueil monstrer 
de mains hommes le puis prouuer 
qui par mentir et par trichier 
font les poures souuent plaidier 
et faulx tesmoings auant attraient 
des auoirs aux pouures les paient 
ne leur chault que l auoir deuiengne 
mais que chascun sa part en tiengne 

a une foiz ce uous racont 
passoit un chien dessoubz un pont 
un fromage en sa gueule tint 
quant enmy le poncel paruint 
el gue uit l ombre du fromage 
pourpensa soy en son courage 
qu auoir les uouloit embedeux 
illeucques fu trop conuoiteus 
en l iaue sault la bouche ouury 
et le fromage lui chey 
et umbre uit et umbre fu 
et son fromage ot il perdu 
pour ce se doiuent chastoier 
cilz qui trop ueulent conuoitier 
qui plus conuoite que son droit 
par soy meismes se decoit 
car ce qu il a pert il souuent 
et de l autruy n a il noyent 

par exemple fait cy entendre 
que li solaux uoult femme prendre 
a toute creature dit 
que chascun bien se pourueist 
les creatures s assemblerent 
a la destinee en alerent 
si li monstrerent du soleil 
qui de femme queroit conseil 
la destinee leur demande 
que uoir dient de la demande 
et ce qu auis leur en estoit 
celle parla que plus sauoit 
  quant le soleil  fait elle   est haust 
et le temps d este est si chaut 
que ne laist rien fructiffier 
et terre et herbe fait sechier 
et s il auoit esforcement 
et compagnie a son talent 
nulle rien ne l pourroit souffir 
dessoubz lui uiure ne guerir  
la destinee respondi 
  uoir auez dit   laissiez le ainsi  
com il a esté grant temps a 
car ia par moy n enforcera 
ici chastie les pluseurs 
qui sur eulx ont les leurs seigneurs 
que pas ne doiuent esforcier 
n a plus fort comparagier 
par leur sens ne par leur auoir 
mais destourber a leur pouoir 
com plus esforce pis leur fait 
touz iours lur est a mal agait 

ainsi auint q uns leups ronga 
un os qui ou col lui uola 
et quant ou col lui fu uolez 
moult durement en fu greuez 
toutes les bestes assembla 
et les oysiaux auec manda 
puis a fait a touz demander 
se nulz le scet mediciner 
entre eulx en ont le conseil priis 
chascun en dist le sien auis 
fors la grue ce dient bien 
n y a nul d eulx qu en sache ren 
le col a long et le bec gros 
elle en pourroit bien traire l os 
le leu l en promist grant louier 
pour tant que l en uoulsist aidier 
la grue lance bec auant 
dedans la gueule au malfaisant 
l os en a trait puis li requist 
que sa promesse lui rendist 
le leup lui dist par maltalent 
et afferma par serement 
qu il li sembloit et ce uoir fu 
que bon loier auoit eu 
quant sa teste en sa gueule mist 
qu il ne l estrangla et occist 
  tu es  fait il   fole prouuee 
quant de moy es uiue eschapee 
que tu requiers autre loier 
de ta char ay grant desirier 
moy qui sui leups tien ie pour fol 
qu a mes dens n estranglai ton col  
autressi est de mal seigneur 
se poures homs li fait honneur 
puis en demande guerredon 
ia n en aura se mal gre non 
pour tant qu il soit en sa baillie 
mercier le doit de sa uie 

d une lisse uous uueil compter 
qui preste estoit de chaeller 
mais ne sot que faire peust 
ne ou ses chiens auoir peust 
a une autre lisse requist 
que o lui hosteller lui souffrist 
tant come elle y eust chaellé 
moult l en sauroit ce dit bon gre 
tant l en a requist et prié 
que celle o lui l a herbergié 
tant qu elle y ot eu chaieaux 
qui esligniez furent et biaux 
celle a qui li hostez estoit 
pour eulz souuent dommage auoit 
de sa maison les reuue yssir 
ne les y ueult plus consentir 
l autre se prist a dementer 
et dit que ne scet ou aler 
yuer estoit pour la froidour 
mouroit la hors a grant doulour 
donc li requist par charite 
que l herbergast iusqu a l este 
celle ot de lui moult grant pitie 
si lui a ainsi ottroyé 
quant le bel temps uit reuenir 
donc les en reuue touz issir 
l autre commenca a iurer 
se iamais l en ooit parler 
que si chaiel le destrairoient 
et hors a l uis le bouteroient 
la force ert leur en leur maison 
hors l en ont mise sanz raison 
cest exemple pouez sauoir 
et par preudomme maint ueoir 
et par bonte de son courage 
est chacié de son heritage 
qui felon homme a li aqueult 
ne le laist pas si tost qu il ueult 

d une souriz conte uilaine 
qui a une uille prouchaine 
uouloit aler pour deporter 
parmi un bois l esteut passer 
dedans le bois li anuita 
une fossete illeuc trouua 
c une souriz de bois ot fait 
et sa uiande y ot attrait 
la souriz de uille demande 
se elle ot illeuc point de uiande 
celle respont   i en ay assez 
uenez auant et si ueez 
se uous auiez compagnie 
plus en seriez uous bien seruie  
quant elle ot piece illeuc esté 
a sa compaigne en a parlé 
dist que ses estres est mauuais 
et que n y ueult demourer mais 
o lui s en uiengne si aura 
riches sales que li donrra 
beles despenses biaus celiers 
et bons boires et bons mengiers 
celle la croit o lui s en ua 
en beles sales l en mena 
si li a monstré ses soliers 
ses despenses et ses celiers 
plante de farine et de miel 
celle cuida bien estre ou ciel 
mais or uindrent li boutillier 
qui entrer durent ou celier 
si tost comme il euurirent l uis 
les souriz fuient es pertuis 
la boscage fu esbahie 
qui leur estre ne sauoit mie 
quant cil yssirent du celier 
les souriz coururent mengier 
si fu iree et en dolour 
et ot de mort tres grant paour 
sa compaigne la regarda 
par grant doubte li demanda 
  quel semblant fait ma doulce amie 
ie sui  fait elle   malbaillie 
pour la paour que i ay eue 
moult me repens que t ay creue 
tu me contoies tout ton bien 
mais du mal ne me deiz rien 
or as tu paour de la gent 
de chaz d oisiaux tout ensement 
et des engins c on fait pour toy 
miex ains au bois estre a par moy 
a seurte et sanz destresce 
qu en tes grans sales en tristesce  
ceste fable dit sanz respit 
chascun aime miex son petit 
qu il a en paix et sanz doubtance 
qu autruy richesce en mescheance 

d un goupil conte la matere 
qui est issuz de sa tesniere 
ou ses faons deuant ioua 
un aigle y uint un emporta 
le goupil ua apres criant 
qu il li rendist son enfant 
mais il ne l uoult pas escouter 
si l en conuint a retourner 
un tison prist de feu ardent 
et seche buche ua querant 
entour le chesnes le mettroit 
ou li aygles son ny auoit 
li aigles ui le feu espris 
au goupil prie et dit   amis 
estain le feu pour ton chael 
ia seront mort tuit mi oysel  
icest example entendons nous 
qu ainsy est du riche orgueillous 
ia du poure n aura merci 
pour sa plainte ne pour son cri 
mais se cil s en peust uenchier 
donc le uerroit on supplier 

iadis estoit coustume et loys 
que le lyon dubt estre roys 
sur toutes les bestes qui sont 
ne qui conuersent en cest mont 
du bugle ot fait son seneschal 
car a preuz le tint et loyal 
au leu bailla sa preuoste 
touz yy en sont ou bois entré 
un cerf treuuent si le chacerent 
quant prins l orent si l escorchierent 
le leu au bugle demanda 
comment le cerf departira 
  ce est  fait il   en mon seigneur 
cui nous deuons porter honneur  
le lyons a dit et iuré 
que tuit sachent par uerite 
que la premiere part auroit 
pour ce qu est rois et droiz estoit 
et l autre part pour le guaaing 
qu il ot esté le tiers compaing 
l autre partie aura ce dit 
raison estoit car il l occist 
  se nulle beste le prenoit 
mes ennemis mortiex seroit  
donc n y osa nulz atouchier 
touz leur estuet le cerf laissier 
une autre foiz ot le lyon 
el bois o lui plus compaignon 
la chyeure et la brebiz y fu 
un cerf ont pris et retenu 
qu en quatre pars ueulent partir 
le lion dit   ie uueil choisir 
la greignour part doit estre moye 
car ie sui roys la court l ottroye 
l autre aray ie car ie y coruy 
et la tierce car plus fort suy 
la quarte ay ie ci diuisee 
que nulz ne l aura sanz meslee  
si compaignon quant il l orront 
tout lui laissent si s en fuiront 
autressi est n en doubtez mie 
se poures homs prent compagnie 
a plus fort homme qu i ne soit 
iamais du gaain n aura exploit 
le riche ueult auoir l onnour 
ou le poure perdra s amour 
et s a nul gaaing doit partir 
le riche ueult tout retenir 

len dit c uns aigles uint uolant 
iouste la mer poisson querant 
une oistre trouua entiere 
mais ne sot pas en quel maniere 
peust l escaille despecier 
quant a son uol uoult repairier 
une cornaille l encontra 
dit li a qu el l enseignera 
com l escaille pourra ouurir 
se elle au poisson ueult auenir 
a mont lui rouua a uoler 
tant hault com plus pourra monter 
quant il sera montez la sus 
si laisse l oistre cheoir ius 
sus dure terre ou sus rochier 
ainsi le pourra bien despecier 
ly aigles ot grant desirier 
de l oistre qu il tenoit mengier 
hault le porta cheoir le lait 
la cornaille fu en agait 
auant ala du bec ferir 
si que l escaille puist ouurir 
le poissonnet dedans manga 
l escaille laist si s en ala 
ains que li aigles fust uenuz 
ne qu il se fust apparceuz 
le pertuiset ot fait petit 
que li aygles n y auenist 
par cest exemple du poisson 
nous monstre exemple du felon 
qui par agait et par engin 
mesconseille son bon uoisin 
tel chose li conseille a faire 
dont cil ne peut a nul chief traire 
et quant sont auques miex ensemble 
par trayson lui tolt et emble 
l auoir que cil a pourchassié 
par grant trauail et gaaingnié 

ansi auint et bien pot estre 
que par deuant une fenestre 
qui en une despense fu 
uola un coq si a ueu 
fromage qui dedans estoient 
et sur une cloie gisoient 
l un en a pris a tout s en ua 
un goupil uint si l encontra 
du fromage ot grant desirier 
qu il en peust sa part mengier 
par engin uoulra essaier 
se le coq pourra engignier 
  ha dieu sire  fait le goupilz 
  tant par est cilz oisiaux gentilz 
au monde n a si noble oysel 
que de mes yex ne uy si bel 
feust telx ces chanz come son corps 
il uauldroit miex que nulx tresors  
le coq s oy si bien loer 
qu en tout le monde n ot son per 
pourpensez s est qu il chantera 
ia pour chanter los ne perdra 
le bec ouri si commenca 
le fromage lui eschappa 
a la terre l estut cheir 
et le goupil le ua saisir 
puis n ot il cure de son chant 
quant du fromage ot son talent 
c est exemple des orgueilleux 
qui de grans pris sont desireux 
par losengier et par mentir 
les puet len bien a gre seruir 
le leur despendent folement 
pur faulse loenge de gent 

d un lyon conte li escripz 
qui fu deffaiz et enueilliz 
malades iut moult longuement 
du releuer n y ot noyent 
toutes les bestes s assemblerent 
pour li ueoir a court alerent 
les plusours sont pour li dolent 
a aucun n en chalu noient 
et telz y a y uint pour don 
a la deuise du lyon 
et sauoir uoulrent les pluseours 
s en lui ot mais nesun retours 
le beuf de ses cornes le bute 
et li asnes qui pas ne l doubte 
ou le pie le fiert sur le pis 
de l autre part uient li goupilz 
aux dens le mort par les orailles 
dist le lyon   ie uoy merueilles 
bien me souuient que en mon ae 
quant iosne fui et en sante 
que toutes bestes me doubtoiuent 
comme seignour et honnoroient 
quant ie ere liez haitiez estoient 
quant courrouciez moult me cremoient 
or me uoient affoiblié 
deffoulé m ont et oblié 
moult me semble estre grant uilte 
de ceulx qui furent mi priue 
a qui ie fis honneur et bien 
qui n en remembrent nulle rien 
que des autres qui ie mesfis 
le non poissant a po d amis  
par meisme ceste raison 
prenons exemple du lion 
qui c onques chiet en non pouoir 
c il pert sa force et son auoir 
moult le tiennent en grant uilte 
nez les plusours qui l ont amé 

d un riche homme trouuons l escript 
qui auoit un chiennet petit 
souuentes foiz a lui ioua 
et un sien asne l esgarda 
en son courage entendi bien 
que les autres aiment le chien 
pour le seignour qui l cherissoit 
et qu il o lui se deduisoit 
soubz son mantel le fist mucier 
et fist les autres abaier 
moult s est li asnes pourpensez 
que miex du chien uault il assez 
et de biaute et de grandour 
miex sauroit il a son seignour 
iouer que le chienet petis 
et miex seroit oiz ses criz 
miex saroit il sur lui saillir 
miex le saroit du pie ferir 
pour fol se tient se a li ne uait 
e qu a sa uoiz ne crie et brait 
que fait le chien sus son seignour 
donc il auint que par un iour 
s aloit le sire deduisant 
o son chiennet s ala iouant 
ne pot li asnes plus souffrir 
uers son seignour print a uenir 
sur li commence a recaner 
que tout le fait espouenter 
des piez le fiert sur li sailli 
si qu a la terre l abati 
pour un petit ne l a creué 
se le sire n eust crié 
  haro haro diex aide moy  
si homme saillent a desroy 
chascun tint massue ou baston 
l asne fierent tout enuiron 
a grant martire et a doulour 
porent rescourre leur seignour 
dessi que l asne ont tant batu 
qu il le laissent tout estendu 
a grant peine uint a l estable 
gesir s ala dessus la palle 
sauoir pouons par ceste fable 
et chose entendre ueritable 
la maniere de moult de gent 
moult le peut len ueoir souuent 
que tant se ueulent surhaucier 
et en tel lieu apparagier 
qu il n auient pas a leur corsage 
n ensurquetout a leur parage 
a maint en est si auenu 
comme a l asne qui fu batu 

d un lyon dit qui se dormoit 
en un boucage ou il estoit 
entour lui s en uont deduisant 
souriz petites et iouant 
l une coru ne s en guetta 
sur le lion si l esuueilla 
le lions fu moult courrouciez 
la souriz print tant fu yriez 
de lui uouloit faire iustise 
el respondi qu en nulle guise 
a escient ne l auoit fait 
et li lions a tant la lait 
petit honneur ce dit aroit 
de la souriz s il l occioit 
gueres de temps ne demoura 
c uns homs ce dit appareilla 
une fosse creuse dedans 
la nuit fu pris le lyon ens 
grant paour a c on ne l ocie 
dedans la fosse brait et crie 
la souriz ua aux criz tout droit 
mais ne scauoit ce que c estoit 
celle qui l auoit esueillié 
quant el le uit si s est seignié 
demanda li qu il ot la quis 
et il respont qu il estoit pris 
occis seroit a grant doulour 
dist la souriz   n aiez paour 
or uous rendray le guerredon 
quant moy feistes le pardon 
car a mes piez yray marchier 
places pour uoz piez affichier 
ainsi pourrez auec m ayde 
en hault monter n aiez ia hyde 
mais ains me uoulray pourueir 
d autres souriz faire uenir 
pour le cordage despecier 
et les roysieux car enpeschier 
nous pourroient a l issir hors 
soiez de ce des or recors  
l enseignement a la souriz 
fist que le lion fu gueriz 
de la fosse est bien eschappez 
ia lui ualut humilitez  
par cest exemple ci nous somme 
que exemple y prengnent le riche homme 
qui sur les poures ont pouoir 
s il leur mesfont par non sauoir 
qu ilz en aient bonne mercy 
auenir peut tout autressy 
que cil lui aura grant mestier 
et miex le saura conseillier 
a son besoin s il est surpris 
que li mieuldres de ses amis 

par uiez exemple en escript truiz 
quant l i sema primes linuis 
et uoult de lin le preu auoir 
l aronde fu de grant sauoir 
bien s aparcut que par le lin 
seront oysiaux mis a leur fin 
du lin peut on les roiz lacier 
dont len les peut touz dommagier 
touz les oysiaux fist assembler 
si leur uouloit conseil donner 
qu il alassent le lin mangier 
qu il ne peust fructifier 
pluseurs si ne le uouldrent faire 
au seignour alerent retraire 
le conseil que leur ot donné 
quant l arondel l ot escouté 
comme il l auoient encusee 
de ses parens fist assemblee 
ou les meilleurs de sa lignie 
si s est au uilain apaisie 
en sa maison souffri son ny 
la furent si oysel nourry 
elle donna a son lin paix 
ia par nul d eulz ne l perdra mais 
cil fist du lin engin pluseurs 
dont prist oysiaux grans et meneurs 
n eussent pas cel mal eu 
se eussent le conseil creu 
ceste semblance est assez uoire 
quant folz ne ueult le sage croire 
qui bon conseil li scet donner 
et de son mal le ueult garder 
si dommages l en doit uenir 
donc est trop tart au repentir 

iadis auint qu en un estanc 
entour les riues et el fanc 
ot de raines grans compagnies 
qui de lonc temps y sont nourries 
la desdeignerent arrester 
a la terre uoldrent aler 
a leur destinee crierent 
souuentes foiz lui demanderent 
que roy leur deust enuoier 
car d autre rien n auoient mestier 
quant maintes foiz orent proié 
la destinee a enuoié 
enmy lieu d eulx un tronc le iour 
dont elles orent grant paour 
celle qui pres du tronc estoit 
quant el uit que ne se mouuoit 
ses compaignes a appellees 
si sont ensemble au tronc alees 
puis le saluent comme roy 
et chascune li promet foy 
toutes le tiennent pour seignour 
si li porterent grant honnour 
mais quant le tronc ne se remut 
et elles uirent qu il estut 
enmy celle yaue tout en paix 
sur lui monterent a un faiz 
leur uilenie sur lui firent 
en fons de l iaue l abatirent 
a la destinee reuont 
roy demandent car nul n en ont 
mauuez fu cil qu el leur donna 
la destinee y enuoya 
une coleuure grant et fors 
qui les deueure et trait a mors 
toutes furent en grant tourment 
donc crierent plus aigrement 
a la destinee mercy 
que leur ostast cel annemy 
la destinee respondi 
  nanil nanil ie uous souffri 
toutes uoz uolentez a faire 
seignour eustes debonnaire 
uilainement le honnesistes 
or l auez tel que uous queistes  
ainsi auint plusours le font 
des bons seignours quant il les ont 
touz iours les ueulent deffeuler 
ne leur sceuent honneur garder 
s il ne s tient auques en destroit 
ne font pour lui ne tort ne droit 
a tel se prennent que l destruit 
de leur auoir mainne son bruit 
lors regrettent leur bon seigneur 
cuy ilz firent la deshonneur 

coulons demanderent seignour 
a roy choisirent un ostour 
pour ce que mains mal leur fesist 
et uers autres les garantist 
mais quant il ot la seignourie 
et tuit furent en sa baillie 
n y ot un seul qui l aprimast 
qu il n ocesist et deuorast 
pour ce parla un des coulons 
si appella ses compaignons 
  grant folie  fait il   feismes 
quant nous l ostour a roy preismes 
qui nous occist de iour en iour 
miex nous uaulsist que sanz seignour 
feussions touz temps que auoir cestui 
aincois nous garderons de lui 
ne doubterons fors ses agaiz 
puis que nous l eusmes atraiz 
a il fait tout appertement 
ce qu il fist auant celeement  
cest exemple dit a plusours 
que choisissent les maux seignours 
de grant folie s entremet 
qui en subiection se met 
a cruel hom et a felon 
ia n en ara se honte non 

d un laron conte qui ala 
brebiz garder qu il espia 
dedans la faude a un uilain 
ensemble o lui porta un pain 
au chien uoult le pain baillier 
qui la faude deuoit gaitier 
li chien li dist   amis pour quoy 
prenderay ie ce pain de toy 
ie ne le te puis guerdonner 
fay a ton oes le pain garder  
li lerez dit   ie n en quier rien 
maniue le et le retien  
le chien respont   n en uueil nient 
ie scay tres bien a escient 
que ma bouche ueulz estouper 
que ie ne puisse mot sonner 
si embleriez noz brebiz 
car li bregiers est endormiz 
tray auroie mon seignour 
qui m a nourri iusqu a cest iour 
malement auroit exploitié 
qui m a nourri et affettié 
se par ma garde auoit perdu 
ce dont il m a lonc temps peu 
et tu meismes m en harroies 
et pour traitres me tenroies 
ne uueil ton pain si gaangnier  
donc commenca a abaier 
par exemple nous moustre cy 
chascuns frans homs face autressy 
se nulz li ueult donner louier 
ne par promesse losengier 
que son seignour doie trahir 
ne le ueult mie consantir 
attendre en doit tel guerredon 
comme le chien fist au larron 

iadis auint qu uns leup entra 
par un chemin si encontra 
une truye qui prains estoit 
uers lui ala a grant esploit 
dist que paix lui uouloit donner 
or se hastast de pourceller 
car ses porciaux uouloit auoir 
elle respond par grant sauoir 
  sire comment me hasteroye 
tant com si pres de moy uous uoye 
ne me pourroie deliurer 
tel honte ay de uous esgarder 
ne sauez mie que ce monte 
toutes femelles ont grant honte 
que nulz masles y doit touchier 
a cel besoing n y approuchier  
adonc s en ua li leups mucier 
qui les pourciaux uouloit mengier 
et la truye s en est alee 
qui par engin s est deliuree 
ceste exemple doiuent oir 
toutes femmes et retenir 
pour seulement leur corps guerir 
ne laissent leurs enfans perir 

cy dit que lieures s assemblerent 
a parlement si esgarderent 
qu en autre terre s en iroient 
hors de la guerre ou ilz estoient 
car trop erent en grant douleur 
d ommes de chiens orent paeur 
si ne l uouloient mais souffrir 
pour ce s en ueulent hors yssir 
ly sage lieure leur disoient 
que folie ert que ilz queroient 
a issir de leur congnoissance 
ou ilz furent nourriz d enfance 
les autres ne les uouldrent croire 
touz ensemble tindrent leur eire 
a une mare sont uenu 
gardent el tay si ont ueu 
ou renes furent assemblees 
du paouor d eulx sont effraees 
dedans l iaue se uont plungier 
desqu el les uirent approuchier 
un lieure les a appellez 
  seignours  fait il   or regardez 
par les renes que nous ueons 
qui paour ont nous pourpensons 
que nous alons querant folie 
qui nostre terre auons laissie 
pour estre ailleurs asseurez 
iamais terre ne trouuerez 
ou len ne doubte aucune rien 
ralons nous en si ferons bien  
a tant les lieures retournerent 
en leur contree s en ralerent 
de ce se doiuent pourpenser 
cil qui se ueulent remuer 
et leur ancien lieu guerpir 
que leur en peut apres uenir 
iamais rene ne trouueront 
n en telle terre ne uendront 
que touz y soient sanz paour 
ou sanz trauail ou sanz doulour 

d un lion conte qu assembla 
toutes les bestes et manda 
qui aloient sur quatre piez 
et li aigles a pourchaciez 
touz les oysiaux qui elles ont 
et qui uolent en l air amont 
bataille deuoient tenir 
quant ensemble durent uenir 
et la chauue souriz les uit 
en son cuer a pensé et dit 
que moult redoubtoit cel affaire 
ne scet aux quelx se deust traire 
ou ceulx ueult estre qui uaintront 
et qui la greignour force auront 
sur un hault fust s en est montee 
pour esgarder celle assemblee 
ce li fu uis son escient 
que li lion auoit plus gent 
et qu il est de greignour iustice 
pour ce ou les bestes sapropice 
et l aigle fu amont uolez 













































