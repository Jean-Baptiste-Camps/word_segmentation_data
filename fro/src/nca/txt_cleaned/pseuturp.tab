apres de ce que sainz iasques qui premiers praacha en galice  fust raportez per la mer des iherusalem  ou herodes l ocit  per acuns de sas disciples en galice per les pechiez de acuns fust en cel leu arrier mise la foiz  et furent mascreant iusque a temps de charle le grant emparaor de rome  qui anchacai fors les sarrazins et les mescreanz . 
cil charles  puisqu il ot aquis a granz labors mains raiaumes  c est a sauoir angleterre  galles  alemaigne  baioire  loroine  borgoigne  lumbardie  britaigne  et autres regions et citez san numbre des l une mer iusque a l autre  il les tolli as sarrazins et les soumist a crestieins  et ot propos de reposer et qu il n alast plus en bataille . 
il regarda deuer le ciel et uit une uoie d estoiles encomencant des la mer de frise  tendant entre alemaigne et lumbardie  entre galles et aquitanie  et droit trespassant per gascoigne  bescle et nauarre et aspaigne  iusque a galice ou estoit adonques asconduz li cors de saint iasque l apostre  et come charles pansest en ces choses per nuit  uns hons pleins de tres grant beaute apparut a lui et li dit    beaus fiz  que faiz tu  
 et cil li respondi    qui es tu  sire  
 et saint iasques li dit    ie sui saint iasque  apostres ihesu crit  fiz zebedee  freres sain ieham euangeliste  cui nostre sires eslit por praachier sus la mer de galilee  cui herodes occit de glaiue  cui li cors repose en galice apressez laidemanz des sarrazins . 
por quoi ie meruoille molt que tu qui tantes terres es acquises  ne deliures ma terre des sarrazins . 
por quoi ie te fais a sauoir quar ensic cum nostre sires t ai fait le plus puissant des rois terriens  ausic t a il esleu entre toz por deliurer ma terre de la main des moabitieins  et por apparaillier plainemant ma uoie  et per ce tu acqueres la corone de gloire . 
la uoie des estoiles que tu as uehu ou ciel  signefie que tu uanras ensamble tun grant ost por combatre a la gent paenimme  por deliurer ma uoie et ma terre  por uenir orer en m englise et en mun sepulcre  et t an iras des ces contrees  iusque a galice  et apres toi mainte puple i uanront en pelinaige des l une des mers iusque a l autre  por ce qu i puissent empitrer perdon de lor mesfaiz  et qu il recompoient les los et les miracles de nostre seignor  et iront des ton temps iusques a la fin dou munde . 
et i uai tant tost cum tu porras  quar ie te sera en aide en totes choses  et por tun labor ie te empitrerai uers nostre seignor la corone de uie  et si serai tes nuns en grant los iusque en la fin . 
 en tel meniere apparust li apostres a charle . 
et ces choses oies  charles apparailla ses gens et ses oz et antrai en espaigne por combatre contre les persiens . 
la premiere cite que charles essoiia fu pampiloine . 
et sis deuant celi sanz panre per trois mois . 
il fist sa priere a nostre seignor    beaus sire ihesu criz  por la cui foi ie sui uenuz en ces contrees por combatre contre les mescreanz  done moi panre ceste cite a l onor de ton nun . 
o tu bieneurez sainz iasques  se ce est uoirs que tu apparissas a moi  done la moi panre . 
 et tantost per le don de deu et per la priere saint iasque  li mur cheirent de fonz en fonz . 
ce fait on lassai ces qui uorrent receuoir baptoisme  et les autres occit on toz . 
cest miracle oi  li sarrazin uenoient a deuant de charle et li aportoient trehu et li randoient les citez  et fut tote cele terre desouz son trahu . 
et cum la gent sarrazine ueoient les francois si noblement uestuz et apparailliez  il gitoient arriers lor armes et les receuoient en pais et a grant honor . 
et uint plainement karles uisiter le sepulcre saint iasque  et des enqui s en alai iusque a perron  et fichai en la mer sa lance et randi graces a deu et a saint iasque qui l auoit iusque enqui amené  quar il ne pooit aler en outre . 
et fist a baptier les mescreanz de galice per la main turpin l arceuesque  c est a sauoir ces qui se uosirent conuertir qui encor n estoient baptizié . 
et ces qui ne se uorent conuertir fist a occirre ou a metre en la prison des crestiens . 
des enqui s an alai per tote espaigne des l une des mers iusque a l autre . 
les citez et les plus granz uiles que charles acquist adonques en galice sont cestes  totes ces citez prist charles . 
les unes a bataille les autres sanz bataille charles acquist forsque luserne qui est en uauluert qu i ne post pranre . 
a la fin uient il deuant et l et sist deuant per yy mois  et fist priere a deu et a saint iasque . 
li mur cheirent et est en dessert iusque a arendroit . 
uns granz gorz noirs i sordi ou ai granz paisons noirs . 
aucunes des dites citez acquistrent deuant challe le grant li roi de galles et li emparaor de alemaigne  qui puis reuindrent as paiens iusque a temps de charle . 
et apres sa mort maint roi et maint prince se combaterent en espaigne contre las sarrazins . 
clodouees premiers rois des francois crestiens  clotaires  dagobers  pupins  charle martes  karles charuoz  loys et karlemaignes soumirent en lor temps tote espaigne . 
ce sont les citez que charles maldit quant il les ot acquises par grant trauail  et por ce eles sont sanz habitors  luserne uentose  capparre et adanie . 
charles destruit les ydoles et les uaines ymaiges qu il troua en espaigne forsque l ydole qu on apele salancadis qui est en la tere alandaluph . 
li sarrazin tesmoignent que li ydole de mahumet  la quele il aorent  il la fist en son nun  et enclot dedanz per enchantemant une legion de dyables qui tienent per si grant force cele ydole que nuns n a puet brisier . 
come acuns crestiens an apruche  maintenant est perilliez  et quant uns sarrazins i uient por aorer  il s an repaire toz sains . 
se acuns oiseaus se assiet desus il muert maintenant . 
en la riue de la mer est une pierre de anciene oure de main sarrazine  
per desouz est large et quarree  et per desus estroite  et si est de tant de haut come uns croz suet uoler . 
sus cele pierre est cele ymaige  qui est de bon archal  en forme d ome  tornee sa face deuers oriant  et en sa dextre main tient une grant cler . 
et dient li sarrazin que cele clers li charra de la main en l an que li rois sera nez en france qui metre tote espaigne a la loi crestienne . 
et quant il uerront que la clers sera choite  il escondront lor richeces et s en fuiront . 
charles acreust le sepulcre saint iasque et s englise de l or et de l argent que li roi et li prince de espaigne li donerent  et fist enqui demorance per trois anz por aorner le leu  
et i estaublit auesque et chenoines selonc la reigle saint ysidore auesque et confessor  et la ornai auenanment de cloches  de pailes  de liures et de autres ornemanz . 
et dou remenant dou tressor qu il raportai de espaigne il fist maintes englises  c est a sauoir l englise de nostre dame de aquisgraine  l englise de saint iasque en cele meis uile  l englise de saint iasque a boorge  l englise de saint iasque a tolouse et celi qui est en gasquoigne entre la cite qu on dit axe et saint ieham de sardue en la uoie de saint iasque  l englise de saint iasque a paris entre saigne et mont martre  et fist abbaies sanz compe per le monde . 
quant charles fu repairiez en france  aygolanz acquist la terre de aspaigne et occit ces que charles auoit lassié por garder les chasteaus et les citez . 
et quant ce oit charles  si repaira arriers en espaigne ensamble ses aoz des quex miles de angeliers estoit guierres . 
come li aoz charle fust hostalez a baione  il auient qu uns cheualiers qui auoit nun romariques fu molt malaides et pruchains de la mort  qui se confessa et comunia . 
et comanda et zz suen cusim qu il uandast son cheual et donast l argent as clers et as beseignous . 
le cheualier mort  cil cui il ot comandé uandi le cheual yy sols  et les despandi en boire et en maingier et en robes . 
mas por ce que li uaniance nostre seignor suet estre pruchenne a ceus qui mal font  li mors apparut a celui qui auoit recehu le pris dou cheual  apres sa mort per yy iors et li dit    saiches tu que deus m ai perdoné mes mesfaiz . 
mas por ce que tu es retenu a mal droit les choses que ie t auoie comandé a doner por le remede de m arme  i ai esté en gries poines per yy iors . 
por quoi ie te fais sauoir que tu seras demain en enfer et ie serai en paredis . 
 li mors se departi et li uis se esuoilla toz espaontez et le recumpai l andemain a toz . 
et ces de l ost parlanz ensamble de cele auanture  li dyable uindrent sus celui criant et ulant en samblance de lyons  de lous et de ueaus  et le rauirent uif et sain entre les autres . 
cil fu quis per monz et per uaus a pie et a cheual  et ne post estre trouez . 
et cum li ooz s an trespassast per les desers de la terre des nauarrois per yy iors apres ce fait  li cors fu trouez sanz l arme toz debrisiez en l autace d une roiche desus la qui ai bien trois legues de haut  a yy iornees de la cite ou il fu rauiz . 
li dyable orent enqui lasié le cors et l arme an orent porté en enfer . 
por quoi cil qui retienent ce qu on doit doner et qu on comande a doner en armone  seront perpetuaplemant dampné . 
come charles et miles querissient aygolant per espaigne  il le trouerent per auanture en la tere qu on dit de campis  sus le fluue qu on dit ceia en une praerie de tres grant plenace  ou quel leu karle fundai une abbaie en la quelle repossent sainz faucons et sainz primitis martyr  et i ai arandroit grant uile et grasse . 
et quant charles s apruchai de l ost aygolant  cil li manda bataille a sa uolunte yy contre yy  yy contre yy  yy contre yy  yy contre yy  yy contre yy  yy contre yy  ou zz contre zz . 
charles an enuoia yy contre yy des aygolant  et li sarrazin furent uaincu . 
apres yy contre yy  
et li sarrasin furent uaincu . 
apres yy contre yy et li sarrasin furent occis . 
apres yy contre yy  et une partie de sarrasins furent occis et li autre s an foirent . 
apres ce aygolanz getai ses sors et coigneus que charles perdroit et li mandai qu il uenissent l andemain en plaine bataille  
la quel chose fu acordee des parties . 
et acun de crestieins qui eurent apparaillies lor armes le soir deuant la bataille  ficherent les hastes de lor lances totes droites deuant les aberges en terre . 
et l andemain il les trouerent cuuertes de escorce et fuillies  et c estoit signes de ceus qui deuoient receuoir martyre en la bataille . 
et cil  qui furent molt merueilleus  les trancherent apres la tere . 
et les racines qui demorent  creurent en meniere de perches  et deuindrent grant arbre qui encore apparissent en cel leu  et maintes an i auoit de fraigne . 
et ce fut grant ioies por le profit des armes  mas granz descroisemanz des cors . 
a celui iors  bataille essamblee des parties  yy des crestieins i furent occis  et li dux miles  li peres roolant  i receut martyre auec ces cui les lances foillirent . 
et cheuas charle i fu mors . 
et charles demorai a pie ensamble yy crestieins toz a pie enmi les sarrasins  et trait ioouse s espee et an tranchai mains des mescreanz per le moitant . 
et deuiron le uespre les parties se retrairent a lor aberges . 
et l andemain quatre merquis de lombardie ensamble yy . 
homes a armes uindrent en secors a charle . 
et quant aygolenz le sot il s an foi as contrees dou liege et charles s an repaira en france . 
en ceste bataille puet on entandre ces qui se combatent por ihesu crit . 
quar ausi cum li cheualier charle apparaillerent lor armes deuant la bataille  ausi nos nos deuons apparaillier et garnir de bones uertuz por combatre contre les uices  et deuons auoir foi contre heresie  charite contr aine  largice contre auarice  humilite contre orguil  chastey contre luxure  assiduel orison contre la temptation dou dyable  pourete contre les deliz dou munde  perseuerance contre desperance  taisiblete contre tancom  obedience contre la uolunte humaine  et ensic serai nostre lance florie a ior dou iuise . 
molt bieneuree et bien florie sera ou paradis li arme de celui qui loiament se combatrai contre les uices . 
et ausi cum li cheualier charle furent mort en bataille por la foi  ausi nos deuons mortifier en nos les uices  et nos deuons garnir per saintes uertuz por ce que nos puisiens auoir le signe de uictoire orné de flors ou regne celestial . 
apres de ce  aygolanz amassai genz sanz numbre  c est a sauoir sarrazins  morastains  moabitieins  ethiopieins  turs  affriqueins  persieins  et texephum le roi de arabe  borrca le roi d alixandrie  auitum le roi de bugie  opinca le roi d agabie  fatimum le roi de barbarie  ailis le roi de marroch  aphinorge roi de maiorice  maimunt le roi de meques  ebrahim le roi de sibile  altumaior de cordubie  et s an uient iusque a la cite de agenni en gascoigne et la prist . 
et enqui il mandai a charle qu il uenist a lui en pais a petite mesnie et il li donroit granz richaces  yy cheuas chargiez d or et d argent s il uoloit obeir a lui . 
et ce disoit soulemant por ce que il le uoloit coignostre et occirre en bataille . 
mas charles pansa bien cele fraude  et uient a lui ensamble yy armeures de fer iusque a yy milles de la cite de agenni . 
et enqui les escondi  et manai auec lui yy cheualiers iusque a une montaigne pres de la cite  et enqui lassa ceus  et muai son uestemant  
son escul mis darriers dos  sanz lance  auec lui zz soul cheualier s an uient a la cite . 
et cil de la cite lor dirent qu il queroient . 
et il respondirent qu il estoient mesaigier charle  enuoié a roi aygolant . 
et cil les menerent iusque a roi . 
li quel dirent    charles nos enuoie a toi quar il est uenuz  ansic cum tu as comandé  atot yy cheualiers et uoet estre tes cheualiers se tu li dones ce que tu li es promis . 
por quoi il te mande que tu ueignes ausic  auec toi yy de tuens  parler a lui paissiblemant . 
 et aygolanz se armai et lor dist qu il repairassent et li diessient qu il l atendast . 
et aygalanz ne sauoit pas que ce fust charles qui parlet a lui . 
et charle le coignut molt bien et regardai de quel partie la citez estoit plus de legier a prandre  et uit les rois qui laianz estoient  et s an repaira as yy de ses cheualiers  et des enqui repaira as yy . 
et aygolanz les ensugui atot yy por occirre charle . 
mas cil le panserent bien  si s an foirent . 
et charles repaira en france et mist ensamble en infinite de genz et s an uient arriers a la cite de agenni . 
et mist le siege deuant  et i demora sanz pranre yy mois . 
et a septime mois il apparailla ses engins deuant les murs  mangones et trues et chasteaus de bois . 
quant ce seut aygolanz il s an foi de nuiz et ensi de la cite per les pertus des chambres priuees  et trespassa le fluiue de guarone qui cort delez la cite et ensic aschapai de mains karle . 
et l andemain charles antrai en la cite et occit des sarrazins bien yy  et aucun s an achaperent au noant per la guarone . 
des enqui s en uient a sanctones qui estoit adonques de sarrazins  et enqui demora  il et ses genz . 
et charles le segui et li manda qu il li randest la cite . 
et cil ne uost  mas sailli fors en bataille contre lui en tel meniere qu il s acorderent que la cites fu a celui qui uaincroit . 
et le soir deuant le ior de la bataille  les parties apparaillies a la bataille des does parties as prez qui sont entre le chastel qu on dit talaburgus et la cite delez un fluiue qui ai nun charanta  aucun des crestieins bouterent lor hastes en terre totes droites  et l andemain il les trouerent foillies et cuuertes de ascorce  c est a sauoir cil qui deuoient receuoir martyre por defandre la foi . 
et cil trancherent lor hastes apres la terre lief et ioiant de si bel miracle  et se mistrent premerain en la bataille et occirrent mainz sarrazins . 
a derriers il furent coroné per martyre et bien estoient cil yy mil . 
et li cheuas charle i fu occis . 
et charle reprist force et occit tot a pie mainz sarrazins . 
et cil qui furent alassé de l occision qu il orent faite  s an foirent en la cite . 
et charles les enseguit et enuirona toz les murs de la cite forsque celui deuers le fluiue . 
et aygolanz s an foi par le fluiue  et charle l enseguit et li occit le roi de arabes et le roi de bugie et mainz autres paiens deuiron yy . 
adonques s an foit aygolanz et passai le pors de cysere et s an uient iusque en panpeloine . 
et mandai charle qu enqui l atendroit por bataille . 
et quant ce oit charles si s an repaira en france et mandai son effort per tote sa terre  et que cil qui le segroient fusient fors de seruitute et il et lor hoyr apres lor a toz iors  mais et que li francois ne seruissient plus a diuerse nation  et fusient totes mauuaises costumes abatues per totes les parties de sa puissance de ces qui le segroient en aspaigne contre les mescreanz . 
et toz ceus qui estoient en prison il deliurai  et les poures fist riches  et uesti les nus  et les esquiers mist en habit de cheualier et fist ses amis de ces qui estoient desauré de s amor  et acordai ces qui estoient en guere et randi as deheritez lor honors . 
toz ces qui sauoient d armes et les esquiers il fist cheualiers . 
amis et enemis priuez et estrainges toz acompaignai a lui por mener en espaigne . 
et ie turpins de par deu les essoilloie de lor pechiez  ces meismement qui le roi segorent en bataille contre les mescreanz . 
adonques s an alai charles  emsamble lui yy de barons combatanz  contre le roi aygolant et contre les mescreanz . 
ce sont li nun des plus grant combateors qui furent auec lui . 
ie  turpins  arceuesques de rains  qui lor doneue cuer de combatre et les absoilloie de lor pechiez et se me combatoie mainte foiz contre les mescreanz . 
roolanz de blois li nies charle  fiz a duc milon d angelier et de berte la seror charle  atot yy homes combatanz . 
et fu un autres roolanz de cui nos ne facons or pas ci mention . 
oliuiers cuens de gennes  li fiz rainie le conte  auec lui yy . 
estouls de langres li fiz a conte othon  auec lui yy arastains  rois de britaigne  auec lui yy angeliers dux d aquiteine  auec lui yy  et cist estoient esmé d armes et meismes de arc et de saiates . 
a temps de celui angelier estoit uns autres cuens en aquitaine en la cite des pictauiens dou quel nos ne parlons pas ci . 
mas cist angelers dou lignaige des gascons estoit dux de la cite d auquitaine la quele siet entre limozins et boorges et poictiers  la quele cesar augustes fist premeraine en ces contrees  et l apelai acquitaine  a la quele il somist boorges  limoiges  et poitiers  sanctones et engolisme ensamble lor prouinces  por quoi toz cil pais est apelez aquiteine . 
cele citez  apres la mort angelier  n ost onques puis duc  mas fu tote gastee por ce que cil de cele cite furent tuit mort a glaiue en ronceuaus  ne onques puis n i ot habitanz . 
iofroiz li rois de burgales  ensamble lui yy  s an alai auec charle en espaigne . 
gelier  gelins  salemons compains estoul  bauduins li freres roolant  gondebues rois de frise  auec lui yy de barons  oellus cuens de nantas ensamble yy  arnauz de bellande ensamble yy  naaman dux de baioarie  auec lui yy  ogier rois de dacie  auec lui yy et de celui chant on bone chancon por ce qu il fist mareuoille sanz numbre  lambers princes de boorges  auec lui yy  sanxes dux de borgoigne  auec lui yy et costantins de rome  auec lui yy  qui fist apres la traison . 
et li oz de la propre terre charle estoit de yy milliers sanz les genz a pie qui estoient sanz numbre . 
cist deuant dit furent combateor renummé  li plus puissant des autres baron de ihesu crit qui essaurent ou munde la foi crestieine . 
ausi cum nostre sires ensamble yy apostres et ses disciples acquist le munde  ausic charles rois de france et empareres de rome acquist aspaigne a l onor de nostre seignor ensamble ces combateors . 
et tuit cist ost furent mis ensamble as landes de burgale et couroient tote cele terre de lonc et de large a does iornees . 
de yy miles de lonc ooit on le son et confrois de ceus . 
arnauz de bellande passa premiers les pors d cysaire et uint a pampiloine . 
apres lui estouls li cuens et ses genz . 
apres  arastains li rois et angeliers li dux ensamble lor oz . 
apres li rois gundebues et ses genz . 
apres oigiers et constantins ensamble lor oz . 
a dariers uient charles ensamble lui les autres oz  et courirent la terre des le fluiue de rume iusque a mont qui est pres de la cite a trois legues  en la uoie de saint iasque . 
et demorent per yy iors a passer les pors . 
des enqui mandai charles a aygolant qu il li randast la cite ou il uenast contre lui en bataille . 
quant aygolanz uit qu il ne pooit pas tenir la cite contre lui  eslit miez saillir en bataille contre lui que morir laidemant en la cite . 
et mandai aygolanz a charle qu il li donast treues iusque tant que ses oz fust fors de la cite  et qu il fust apparailliez a bataille et qu il poist parler a lui boiche a boiche . 
quar molt le desirroit ueoir . 
quant le treues furent donees aygolanz sailli de la cite et ses oz . 
il s an alai ensamble yy de ses maiors deuant le tref karle qui estoit a une mille de la cite . 
et li oz aygolant et li oz charles estoient en un plain leu deuant la cite qui auoit de lonc et de large yy milles . 
la uie de saint iasque deuiset les yy oz . 
et dit charles a aygolant    tu as aygolanz qui m as tollue ma terre en mauuaitie . 
la terre d espaigne et de gascoigne i auoie acquise per le braz de la puissance deu  et mis a la loi crestieine  et toz les rois tornez a mon empire . 
et quant ie fu retornez en france  tu as mes genz occites et mes citez et mes chateas destruiz et es tote ma terre gasté per feu et per glaiue  por quoi ie sui molt dolanz . 
 et quant aygolanz conust que karles parlet en sa langue arabique si fu molt merueillous et an ot grant ioie . 
charles auoit apris la langue sarracine a tolate ou il auoit demoré en sa iuenece . 
adonc respondi aygolanz a charle    ie te pri que tu me dies  que ne t auient de droit heritaige  que tas peres ne tes aiues ne tes besaiues ne tient onques  por quoi tu l as tollue a nos genz  
por ce   dit charles    que nostre sires ihesu criz qui fist le ciel et la terre ai esleu nostre gent cristieine deuant totes genz et lor ai doné la signorie de tot le munde . 
et ta loi sarrazine i ai torné a nostre loi tant cum ie pois . 
molt est desroueinanz chose   dist aygolanz    que nostre gent soit subiaite a la uostre  et que uostre loiz uaille miauz que la nostre . 
nos auons mahumet qui fu messaiges deu  que dex nos dona  les cui commandemanz nos tenons  et auons deux toz puissanz qui nos dient les choses a auenir per le comandement mahumet  per les queux nos uiuons et reignons . 
aygolant   ce dit charles    en ce erres tu . 
quar nos tenons les comandemanz deu  
uos tenez les uains comandemanz d un uain home . 
nos creons et orons deu le pere et le fil et le saint esperit  
uos aorez le dyable en uaine ymaiges . 
nos armes uont en paredis per la foi que nos tenons  et les uostre uont en enfer le puant . 
por quoi il apert que miez uaut nostre loiz que la uostre  et por ce ie te di que tu praignes baptaime tu et ta genz  et uif  ou tu uien en bataille contre morir uileinemant . 
ce ne ferai ie pas   dit aygolanz    que ie praine ne autres de ma gent  por laissier mahumot le deu omnipotant . 
mas nos combatrons fort contre toi et ta gent  per tel couant que se nostre loiz uat miez que li uostre et plus plaisanz a deu  que nos uainquions . 
et se li uostre plait plus a deu que li nostre  que uos uainquiez  et soit en rapruche as uaincuz perpetualment  et los et gloire a ces qui uaincront . 
ensorquetot que ma genz est uaincue et ie remaigne uis  ie me baptizerai . 
 la quel chose fu outroie de l une partie et de l autre . 
et tantost furent esleu yy cheualier crestiein contre yy sarrazins en champ de bataille et se a combatre per tel couant . 
et maintenant furent occis li sarrazin . 
apres an enui on yy contre yy et li sarrazin furent occis . 
apres en enui on yy contre yy et li crestien furent occis quar il doterent la mort si s anfoirent . 
et ce puet estre aproprié a feiaus qui se combatent en cest munde contre les uices . 
quar qui se ueat combatre por la foi ne doi pas arriers  quar ausi cum cil sont occis por ce qu il sont arriers foii  ausi li feal ihesu crist qui se doiuent formant combatre contre les uices s il retornent arriers il morront laidemant en lor uices . 
mas cil qui bien se combatent contre les uices il soremontent lagieremant lor enemis  c est les dyables  quar li apostres dit    nus n aura corone masque cil qui loiament se conbatrai . 
 apres furent enuoié yy contre yy et li sarrazin furent occis . 
apres yy contre yy et li sarrazin furent occis . 
apres mil contre mil et li sarrazin furent occis . 
et ce fait il prirent treues et uient aygolanz parler a charlon et li dit que la loy des crestieins estoit meilleurs que cele des sarrasins . 
et promist a charle que l andemain il et ses genz se baptizeroient . 
en tel meniere il repaira a sa gent et dit as rois et as plus granz qu il se uoloit baptizier . 
et comandai a ses genz qu il prissient tuit baptoisme  la quel chose li un refuserent et li autre l otroierent . 
la treue donee d aler et de uenir por cause de baptaime  aygolanz s an uient a charle et le troua a mangier deuiron l ore de tierce et maintes tables deuiron lui . 
et de ces qui manioient et seoient as tables  li uns estoient cheualier  li autre moine noir  li autre chenoine  li autre clerc  et autres genz en diuers habiz . 
cil demandai charle d un chascun per order queux genz ce estoient . 
et karles li dit    cil que tu uoiz de blanches uesteures et de rochoz per desus uestuz  ce sont li auesque et li prouoire de nostre loy  qui nos exponent les comandemanz de la loy et nos essoillent de nos pechiez  et nos donent la beneicon nostre seignor . 
ces que tu uoiz en noir habit ce sont abbe de relligion qui ne cessent de aorer nostre seignor por nos . 
ces que tu uoiz uestuz de sorpeliz per desus  ce sont chenoine regulier qui tienent la uie des sainz et prient ausic por nos et chantent masses et matines et hores de nostre seignor . 
 entre ces chose uit aygolanz yy poures en chaitif habit seanz a terre sanz taible et sanz toaille qui auoient po a boire et po a mangier  et li demandai de ces . 
charles li dit    ce sont li messaige nostre seignor que nos paissons chascun ior de costume souz le numbre des apostres . 
 adonc dit aygolanz    cil qui sont deuiron toi sont bien estruit qui sont en bel abit et uiuent a plante . 
et cil cui tu diz estre mesaiges nostre seignor  por quoi muerent il de fain et sont loinz de toi et laidemant mené  
mal sert a son seignor qui ansic sert a son seriant . 
la loi que tu disoies estre bone  tu la demostres estre fasse . 
 et por ce il ne se uosit baptizier  mas prist congie et s an repaira a ses genz et li mandai a l endemain bataille . 
et charles entandi que aygolanz refusa estre baptiziez por les poures qu il uit si laidemant mener  
si les fist uestir honestemant et doner a mangier et a boire honorablement . 
se charles perdi en ce que li poure estoient uilmant que aygolanz ne prist baptaime  que sera de ces a ior dou iuigemant qui laidemant traitent les poures  
quar il couenrai oir  que nostres sires lor dira    departez uos de moi mal estruit  et an alez en feu perdurable . 
quar quant i auoie fain uos ne me donastes a mangier . 
 et por on doit panser que li loiz et li foiz nostre seignor uaut pou ou crestien  s ele n est aemplie per euures ausi cum li apostres le tesmoigne    ausi cum li cors est mors san l arme  ausi la foiz est morte sanz euures . 
 ausi cum li rois paiens refusa baptaime por ce qu il ne uit pas les droites oures de baptaime en charle  ausi dotai ie que nostre sires ne blasmoit en nos la foi de baptaime por ce qu il n aura troué en nos les oures que baptoimes requiert . 
l andemain uindrent ensamble tuit li armé des does parties por combatre per les dites couenances des does loiz . 
li oz charle fu de yy  li oz aygolant de yy . 
li crestien firent yy oz et li sarrazin yy oz . 
la premiere des sarrazins fu tantost uaincue  et li secunde apres . 
et quant li sarrazin uirent lor perde si se mistrent ensamble et aygolanz ou moitant . 
quant ce uirent li crestien si les enclorent de toz sans . 
de l une partie fu arnauz de bellande et ses oz . 
de l autre part estouz li cuens et ses oz  de l autre part arastains et ses oz  d autre part gondebues li rois  d autre part ogiers li rois  d autre part costantins  d autre part charles ensambles toz lor oz . 
arnauz de bellande corrut premiers sus les sarrazins et an occit et trabucha a dextre et a senestre tantqu il uient a aygolant qui estoit ou moitant de ces  et l occit a s apee . 
maintenant firent une grant criee et corrurent li crestien sus les sarrazins de totes pars  et les occirent toz masque le roi de sibile et altumaior de cornubie . 
cil s an foirent a pou de sarrazins . 
et tant i ot de sanc espandu que li uainquor i auenoient iusque as genouz . 
li sarrazin qui furent troué en la cite furent tuit occis . 
et ensic se combati charles por la foi contre aygolant et l occit  por quoi il apert que li loys crestieine sormonte totes autres loiz . 
et por ce tu  crestieins  qui auras bien tenue la foi et de bon cuer  tu seras sus les anges em paradis auec ihesu crit . 
se tu i uoez monter  croi fermemant quar totes choses sont en puissance de auenir a bien creant . 
et charles  liez de si grant uictoire  s an uient iusque a pont d arge en la uoie de saint iasque . 
aucun des crestieins por enuie de auoir les richeces des sarrazins qui mort estoient  retornerent arriers sanz le saichant de charle . 
li quel se chargerent d or et d argent et se mistrent a retor apres l ot charle . 
mas artumaiors de cornubie  qui s estoit esconduz entre les montaignes  et li sarrazin qui auec lui estoient  lor corrurent sus et les occirent toz et bien i ot des mors iusque a un millier . 
et cil tienent la samblance de ces qui se combatent por lor pechiez contre les uices et puis se rechiesent et repairent arriers . 
quar ausi cum cil  puisqu il orent occis lor enemis et uainquz  repairerent por coueitisse as mors et il furent uaincu et occis per lor enemis  ausi chascuns feaus qui ai uainqu ses uices et ai pris sa penitance ne doit repairier arriers as mors  c est as uices  por ce qu il ne soit occis de ses enemis  c est des dyables . 
et ausi cum cil qui repairerent as despoilles d autrui perdirent la presente uie et furent mort  ausi un chascun relligieus qui ont delassié le siegle et se metent arriers as besoignes terrienes  il perdent la uie celestiaul et acquierent la mort perpetual . 
l aindemain dit on a charle que uns princes des nauarrois qui auoit nun furre estoit en la montaigne de garzini  qui se uoloit combatre contre lui . 
et quant charle fu en cel mont  ses auersaires se apparaillai de aler en bataille a l andemain contre charle . 
et charle  le soir deuant ce que la bataille fust  pria nostre seignor qu il li donast signe sor ces qui deuoient morir en la bataille . 
et l andemain  les oz armees  signes de croiz roige apparut sus les espalles de ces qui dauoient morir en cele bataille . 
les quex charles fist enclorre en son oratoire qu il ne morissient en bataille . 
et quant furres fu occis et yy de nauarrois et de sarrazins qu il auoit en sa compaignie  charles uient a ces qu il auoit mis en garde por eschuir la mort  et les troua toz mors  et cil estoient per numbre deuiron yy et yy . 
et por ce cele compaignie de combateors fu tres sainte . 
quar se li glaiues dou persecutor ne les occit  tote uoie ne perdirent il pas por ce la corone de martyre . 
adonc prist charles le chastel de la montaigne de garzini et tot le pais de nauarrois . 
apres ce denunc on a charle que a nagere estoit uenuz fernaguz de la lignie goliath  que li amiraz auoit enqui enuoié emsamble yy turs de babiloine por combatre contre charle . 
cil ne doutet lance ne seate et auoit la force de yy homes les plus fors . 
et maintenant charles s en alai a nagere . 
et quant fernaguz sot sa uenue il sailli fors de la cite et demandai toz souz la bataille encontre un autre . 
et charles li enuoia premiers oigier le denois . 
et li geanz uient a lui et le prist a son braz dextre et l an potai ueanz toz en son chastel ausi com se ce fust une petite brebiz . 
il auoit  yy coudes de autace et le uisaige le lonc d un coude  et le nef le lonc d une paume  et sui braz et ses cuisses le lonc de yy coudes  et sui doi le lonc de yy paumes . 
et apres li enuoia charles rainaul de albe espine . 
et celui porta li gehanz a un soul braz en la chartre de son chastel . 
apres li enuoia costantin de rome et oellus le conte  et ceus il an portai en prison  l un a dextre l autre a sinestre . 
apres i enuoia iusque a yy combateors dos a dos  et ces mist toz en chartre . 
quant ce uit charle se n i osai plus nul enuoier  masque roolanz prist congie de charle d aler combatre a gehant  
et cil li dona a enuis . 
et li gehanz le prist a sa main dextre et le mist deuant lui sor son cheual . 
et cum cil le portast uers le chastel  roolanz  reprisse force  aians fiance en nostre seignor  le prist per le menton et enuersai lui et son cheual et cheirent andui emsamble a la terre . 
et maintenant il releuerent andui ensamble et remonterent a cheuaus . 
et roolanz trahit l espee et cuida occire le gehant . 
si troncenai son cheual per le moitant . 
et cum fernaguz fust a pie et il tenast s aspee et an menacet roolant  roolanz getai encontre s aspee et feri le gehant ou braz ou il tenoit s aspee et li cheoir a terre . 
mas ne fist point de mal a gehant . 
et quant ferneguz ot perdue s aspee  si s an uient a roolant le poin clos  et le cuida ferir . 
mas il ferist son cheual au front et occit son cheual et furent andui a pie et se conbatirent tot le ior as poinz et as pierres . 
et quant li uespres uient  fenaguz demanda treues iusque l andemain et qu il uenassient ausi desgarni cum il estoient arriers en bataille . 
et la chose ausi outroie  chascuns repaira a son tref . 
et l andemain matin uindrent arriers ou champ tuit a pie . 
mas fernaguz aportai auec lui une aspee . 
mas po li ualut  quar roolanz ot aporté un baston lonc et retors de quoi il le ferit tote ior et onques ne le malmit . 
et le feri ausi de granz pierres rondes de quoi il i auoit assez  et ne le post onques quasser . 
et li gehanz empitrai treues de roolant por dormir  quar granz somes l auoient pris . 
et roolanz li donai et li mist une pierre soz son chief por miez dormir . 
nuns crestiens ne l osoit adonques occirre  ne roolanz ausi  
quar tes estoit li estaublissemanz entre aus que se li crestiens donast treues a sarrazin ou li sarrazins a crestien nuns ne feroit eniure l uns a l autre les treues duranz  et cil qui brisie les treues sanz deffier  on l occioit . 
quant fernaguz ot assez dormi si s auailla  et roolanz s essit delez lui et li comancai demander comant il estoit si fors et si durs qu il ne dotet glaiue ne pierre ne baton . 
et li gehanz li dit    ie ne puis estre naurez masque per l umberil . 
 et cil parloit la langue de espaignol  la quele roolanz entandoit bien . 
et li gehanz comancai a regarder roolant et li demandai quomant il auoit num  et cil li dit    i ai num roolant . 
de quel lignaige es tu  qui si fort te combaz contre moi  
ie sui des francois . 
 et fernaguz dit    de quel loi sont francois  
 et roolanz dit    de la loi crestiene  et sumus souz le comandemant ihesu crit  et nos combatons por sa foi tant com nos poons . 
 et li geanz dit    qui est cil ihesu criz en cui tu croiz  
 et roolanz   filz deu le pere qui nasqui la uirge  qui fu crucifiez et seueliz et le tier ior resuscitez et s an monta arriers as ciels . 
 et ferneguz    nos creons que cil qui fist le ciel et la terre est uns souls deux  et qu il n ost ne fil ne pere  et ausi cum il est engendrez de nul  ausi il ne engendrai nul . 
donques est il souls dex et nun pas tribles . 
 roolanz    tu diz uoir de ce qu il est uns dex  mas en ce erres tu que tu diz qu il n est pas triples . 
se tu croiz ou pere  croi ou fil et ou saint esperit . 
ilcil meismes dex est peres  fiz et sainz esperiz  uns dex in trois persones . 
 fernaguz    se tu diz le pere deu et le fil deu et saint esperit deu  donques sont il troi  ce que ne puet estre  et ne mie uns dex . 
n est pas ansic   ce dit roolanz    mas un deu et triple te prachoi . 
il est uns et si est triples . 
totes les trois persones sont ensamble sanz fin et coequaus  quar ques est li peres tex est li fiz et tex est li sainz esperiz . 
as persones est aoree li proprietez  en la essence li unitez  en la maieste equalitez . 
li angel aorent as ciel triple deu et un . 
et abraam an uit trois et zz en aorai . 
ce me mostre   dit li gehanz    come trois choses soient zz et ie le te mostrera   dit roolanz    per humaines creatures . 
ausi come en l arpe dementiersqu ale sone  sont trois choses  li ars  les cordes et li mains  et ce est une arpe  ausi en deu trois choses  sont li peres et li fiz et li sainz esperiz  et c est uns dex . 
et ausi come en l amandre sont trois choses  li curs  li cruise et li nuillous  et tot est une amandre  ausic sont trois persones en deu et zz dex est . 
ou solac sont trois choses  li blanchors  li resplendors et li chalors et tote uoie c est uns solaz . 
en la dou charrot sont trois choses  li boz  li rai et li chambier  et tote uoie c est une roie . 
en toi meismes sont trois choses  tes cors  tui mambre et t arme  et tote uoie tu es uns hons . 
ausi en deu est unitez et trinitez . 
soit   dit ferneguz    que dex soit triples et uns . 
quomant est ce que li peres engendrai le fil  
 et roolanz    croiz tu que dex fist adam  
 li gehanz dit qu oil . 
et roolanz    ausi come adanz fu de nul engendrez et tote il engendrai filz  ausi dex li peres fu de nul engendrez  et tote uoie il engendra fil de lui meismes per sa diuinite ausi cum il uosit deuant toz les temps . 
 et li gehanz    ce me plait que tu diz  
mas comant fu faiz hons cil qui dex estoit  ce ne sai ie . 
cil   ce dit roolanz    qui fist le ciel et la terre et totes autres choses de noiant  cil fist le fil estre home en la uirge sanz semance humaine per son saint esperit . 
de ce dotai ie   dit li gehanz    comant il nasqui dou uantre de la uirge sanz semance de home . 
 et roolanz    cil qui fit adam sanz semance d ome  il fist naistre son fil de la uierge sanz semance de home . 
et ausi cum il nasqui de deu le pere sanz mere  ausic nasquit il de mere san home pere . 
 et li gehanz    molt me meruoil   dit li gehanz    comant uirge concut sanz home . 
 et roolanz    ausi cum li gurgillons en la feue et li uermescas ou bois  les poisons et les aisetes deuz fait auoir lignie sanz malle  portai en son cors deu et home sanz semance d ome . 
cil qui fist le premier home sanz semance d ome  lagieremant pust faire que ses fiz fust hons faiz de la uirge sanz atoichemant de malle . 
bien puet estre   dit fernaguz    ce que tu diz . 
mas s il fu de deu  il ne peust pas morir en la croiz  quar dex ne muer pas . 
 et roolanz    por ce qu il est nez come hons  il ai soffert mort come hons  
quar tot ce qui naist muert . 
et se tu croiz qu il nasqui tu doz croire qu il post sosfrir mort et resusciter . 
et comant croira ie la resurrection   dit li gehanz . 
  nun pas tant soulement li fi deu fu resuscitez  mas saiches que tuit li home qui furent des l encomancemant dou monde iusque en la fin releueront deuant la face deu et receuront le guierredun de lor faiz  uns chascuns selon ce qu il aurai fait  ou bien ou mal . 
cil dex qui le grain de fromant fait morir  purrir en terre  et le fait reuiure  craistre et fructifier  cil totes genz en lor esperit et en lor char ferai uenir de mort a uie a ior dou iuigemant . 
et pran la samblance dou lyon . 
se li lyons per son sofflemant fait reuiure ses feons mors a tier ior  il n est pas mareuoille se dex li peres resuscitai son fil a tier ior . 
se helies et helisces resuscitent mors  plus legieremant dex li peres resuscita son fil . 
et cil qui deuant sa passion resuscitai mainz mors  il pot legieremant releuer per lui et faire qu il ne fust detenuz per mort deuant cui fuit la morz  et a sa uoiz resuscitent li mort . 
ie uoi assez ce que tu diz   dit fernaguz    mas comant il trespercai les ciels  ce ne sa ie . 
cil   ce dit roolanz    qui descendit des ciels  legieremant i pot monter . 
et bien pot ce faire quant il resuscita per lui meismes . 
et ce saiches per l exemple de maintes choses . 
tu uoiz la roe d un molin qui tant remunte arriers come ele descent . 
li oiseaus uolanz en l ar  tant cum il descent et tant monte . 
et tu meismes  se tu es descenduz d un mont  tu puez bien arriers remonter . 
li soulaz leuai hier uers oriant et descendi en occidant  et hui est releuez a son permerain leu . 
por quoi ie te di que li fiz deu pot bien retorner lai don il uient . 
per tel couant me combatrai ie a toi   dit fernaguz    quar si li foiz que tu me diz est ueraie  que tu me uainques et s ale est fause  que ie te puisse uaincre  et soit en rapruche a toz iors a uainqu  et en gloire a uainquor . 
bien le uoil   dit roolanz . 
en tel meniere il encomancerent lor bataille  et roolanz corrut sus a paiien . 
et fernaguz getai le col de s aspee uers roolant . 
mas roolanz sailli a senestre et recut le cop de s aspee sor son baston  li quex fu copez . 
et li gehanz corrust sus roolant et le prist et le getai soz lui a terre . 
et roolanz  qui se uit en peril de mort  comancai a apeler la uirge marie en aide  et se trestornai per desouz le gehant et prist s aspee et le ferit un petit de la painte en l umberil et se aschapai de celu . 
et li gehanz criai a haute uoiz    mahumet  mahumet  mes dex  secor moi quar ie mur . 
 et maintenant uindrent li sarrazin et l anporterent uers le chastel et roolanz s an repaira toz sains as suens . 
et maintenant li crestien s en corrurent auec les sarrazins qui portoient le cors et pristrent le chastel et la cite et deliurent lor prisoniers . 
apres ce denunc on a charlon qu ebraim rois de sibile et altumaior qui s an foirent de la bataille de pampiloine l atandoient a cordube por combatre  et auoient en aide les genz de yy citez  de sibile  de granade  de satiue  de denie  de ubebe  de able  et de baecie . 
et charles s apparailla de l aler encontre . 
et quant il fust pres de cordube  cil de leanz saillerent fors et li uindrent a deuant per l aspace de trois milles  et estoient li sarrazin deueron yy et li crestien yy . 
et charles ordena son ot en trois parties  la premiere des plus prouz cheualiers  la secunde de genz a pie  et la tierce de cheualiers . 
et li sarrazin firent ausiment . 
et quant il s essamblerent li sarrazin uindrent a deuant de cheualiers tuit a pie qui portoient larues estranges  cornues  samblanz a dyable et tenoit chascuns d aus une clochete a quoi il sonoient formant . 
et quant li cheual de nos cheualiers oirent les uoiz et le son  et il uirent les signes horribles  si furent molt espaonté et s an foirent arriers come fordusans  malgre ces qui sus estoient . 
et quant les autres does parties de nos genz uidrent foir la premiere si s a foirent ensamble . 
et li sarrazin qui estoient de ce ioiant  les seguirent iusque a une montaigne . 
et enqui nos fumes et les antandismes a bataille . 
et quant cil le uirent si se retrairent arriers  et nos dracesmes nos tantes et fumes enqui iusque l andemain . 
et priasmes a consoil ensamble que li cheual ausient deuant les eauz lancuez ou dras et les oreilles bouchies por le son et por l orriblete de ceus . 
et  ce fait  li nostre ferirent a ceus sanz redoutance et an occirent maintes . 
et maintenant li sarrazin se mistrent ensamble et enmi de ceus auoit un cher a bues sus quoi estoit drecie lor ensoigne uermoille . 
et cil auoient de costume que nuns ne foit de bataille tant cum il ueist l ensoigne droite . 
et quant charles ce sot il se feri entre aus bien armez et les decopait a dextre et a senestre iusque a ce qu il uint a char et trancha a s aspee la perche qui sostenoit lor ensoigne . 
et maintenant li sarrazin furent desconfit  et an i ot de mors iusque a yy . 
et li rois de sibile i fu occis et altumaiors s an foit en la cite . 
come uaincuz  en tel meniere qu il se baptizeroit et seroit ses hons et an tandroit la cite . 
et  ce fait  charles departi les terres et les prouinces de espaigne a ses genz qui uosirent demorer en cele terre . 
la terre des nauarrois et des baclois donai as britons  et la terre de castileinne as francois  et la terre de nagere et sarragoce as grez et a ceus de puille  et la terre d arragonis as poicteuins  et la terre alandaluf delez la mer as alemanz  et la terre de portugal as daciens et as flandriens . 
en la terre de galice ne uosirent demorer li francois quar ele lor sambloit estre trop aspre . 
et des enqui en auant nuns ne s osai reueler contre charle . 
apres ce fait  charles s an alai a saint iasque  et edifiai les crestiens qu il i trouai et ceus quil estoient retorné a la mescreandise des sarrazins occit  ou il les an enuoia en essil en france . 
et estaublit auesques et prouoires per les citez . 
et fist crier concile de auesques et de princes en la cite de compostele  et estaublit por l amor de saint iasque que tuit li auesque et li prince et li roi d espaigne et de galice  present et a uenir  obeissesent a l auesque de saint iasque . 
a yrie ne fist point de auesque  ne ne uosit qu ale fust citez  masque une uile sogesanz a seige de compostele . 
et ie turpins arceuesques de rains  ensamble yy auesques  a la requeste de charlon dedyai l englise et l autel de saint iasque a ior de kalendes de ioig . 
et li rois somist tote la terre d aspaigne et de galice a la dite englise de saint iasque  et comanda que chasque feus de espaigne et de galice paassient de date un chascun an a la dite englise yy deniers et por tant fusient quitte de tot seruitute . 
et fut estaubli a cel ior que cele englise fust apelee seiges d apostoile  por ce que sainz iasques apostres i repose  et qu on teigne enqui souant les conciles das auasques de tote espaigne  et que li auesques de cele cite ordenoit enqui toz les soffraganeins auesques  et les rois i coronoit por l amor de saint iasque . 
et per bon droit la foi doit estre reconcilie en cele englise  quar ausic cum per saint ieham euangeliste en ephesum uers oriant la foi ihesu criz et li sieges l apostoile est estaubliz  ausic en la partie d occident cele meisme foiz dou reigne deu et li sieges de apostoile est establie per saint iasque . 
et ce sont li siege ou raaine ihesu crit  ephesus qui est a dextre et compostele qui est a dextre les quex does prouinces auienent a ces dos freres en la diuision des apostres . 
quar il auoient requis a nostre seignor que li uns seist a sa dextre et li autres a sinestre . 
et trois sieges de apostoile per bon droit religions crestieine a acostumé a honorer deuant toz autres sieges dou siegle  celui de rome  celui de galice  et celui de ephesum . 
quar ensic cum nostre sires se transfigura en la presence de ces trois  sain pere  saint iasque et saint ieham  ausi ces trois sieges deuant toz autres il comanda a honorer . 
et per bon droit il sont dit principal  quar ensic cum cist troi apostre eurent l ecellence sur toz autres apostres . 
cil troi saint leu ou il pracherent et furent seueli doiuent auoir la dignete sor toz autres leus . 
et per bon droit est li premiers sieges  por ce que sainz peres princeps des apostres le dedya per son sanc et per sa sepulture  
compostel li secons por ce que sainz iasques fu plus granz des autres per dignite et per honor apres saint pere  et qu il fu premiers martyriez et qu il sacrai le leu per sa predication et per sa sepulture et l enlumine un chascun ior per granz miracles  
li tiers sieges est ephesus  por ce que sainz iehanz fist enqui s auangile  et fist enqui le concile des auesques qu il auoit mis as citez  les quex il apele anges en s apocalipse  et qu il edifiai le leu per sa doctrine et per sa propre sepulture le consecrai . 
et ce qui ne puet estre diffini ou determiné as autres sieges dou munde per aucune difficulte  en l un de ces trois sieges doit estre diffini et lealment determiné . 
en tel meniere galice  espurgie des sarrazins per la uertu de deu et de saint iasque et per l aide de charlon  est honeste iusque a ior de hores per la foi crestienne . 
li rois charles auoit bruns le cheuoz  roige uisaige  cors bel et auenant  et cruias de regart . 
le lonc auoit le lonc de yy de ses piez qui estoient mult grant . 
amples per rains  per les flans auenanz  gros braz et groisses cuisses  forz de mambres  saiges de bataille  apres cheualiers . 
aspan et demi auoit de face et li barbe un espan  et li nes un demi  et li frons le . 
sorcil de ses eauz auoient demi espan . 
toz estoit aspaontez cui il regadez corrociez . 
sa cincture auoit yy espanz de lonc sanz ce qui an pandoit aual . 
pou de pain mangiet  mas il mangiet bien zz quartier de chastrun  ou yy gelines  ou une hoe  ou une espalle de porc  ou zz paon  ou une grue  ou zz lieure entier . 
pou de uin beuoit  tempré de aigue . 
de si grant force estoit qu il fandoit bien zz cheualier armé de totes armes des le chief iusque a la forcheure  et son cheual aueques  a un soul cop de s espee  et extandoit a ses mains yy ferrures de cheual . 
un cheualier armé leuez tot estant de terre sus sa pasme iusque a son chief . 
il estoit larges donerres  droituriers iuiges  et beaus parlerres . 
en quatre festes anuas per chascun an tenoit sa cort en espaigne en corone reial et en signe de signorie  c est a sauoir  a natiuite  a pasques  a panthecoste et le ior de saint iasque . 
deuant son tref li portoit on s aspee nue  en meniere dou signe emperial . 
deuiron son lit par chascune nuit auoit acostumeemant yy cheualiers armez et crestiens  des quex li yy gardoient la premiere uigile de la nuit  li yy a chief  li yy a dextre et li yy a senestre  qui tenoient lor espees nues en l une des mains et en l autre chandoilles . 
en la secunde uigile yy et la tierce yy  qui le gardoient iusque a ior . 
et demantiersque li une partie uoilliet et li autre dormoit . 
et se ie uos uoloie toz ses faiz recomper  trop i auroit a faire  comant galafres li amirauz le gardai en s anfance  et l ornai de habit de cheualier  et comant charles  por l amor de galafre occit en bataille braimancon le roi des sarrazins  et comant il aquist diuerses terres  citez et chasteas  et comant il edifiai maintes eglises et maintes abbaies et comant il adonai maintes cors et maintes reliques de sainz en or et en argent  et comant il fu empareres de rome  et comant il alai a sepulcre et comant il an aportai la sainte croiz de quoi il aornai maintes eglises  tot ce ie ne uos puis escrire quar auant me faudroit la mains et li panne que la metiere de l estoire . 
toteuoie briemant dirai comant il repaira en france . 
puisque charles ot conquis espaigne et il se repairast en france  il s ostelai a et toz ses oz . 
et des enqui il mandai per guenelon a marsille le roi et a beligant son frere  qui adonques demoroient en sarragose  que li amiranz de babiloine auoit enqui enuoiez de la terre de perse  qu il se baptisassient ou il li enuoiassient trahul . 
li quel li enuoerent  mas de cuer soduant  yy cheuas chargiez d or et d argent et des richeces de espaigne . 
et enuoierent as combators por baire yy cheuas chargiez de uin fort et pur  et mil beles sarracines . 
et a guenelon donerent yy cheuas chargiez d or et d argent et de pailles en fraude por ce qu il lor baillast en lor mains les combateor per traison . 
et cil lor outroia et an recut le loier . 
et fermee entr aus la traison per conuenances  guenelons s an retornai a charle et li presentai les richeces que li roi le enuooient  et dit que marsilles uoloit estre crestiens  et qu il s apparaillie de uenir apres lui en france  en enqui panroit baptoime et tanroit des enqui en auant de lui espaigne . 
li grant combateor prirent solemant le uin et li menor les fammes . 
et charles qui creust as paroles guenelon  apparaillai comant il passast les porz de cisare por repairier en france . 
et par le consoil de guenelon  charles comandai roolant et oliuier qu il feissient l areregarde en ronceuas  ensamble lor des plus granz combators  et yy crestiens  iusque a tantqu il et ses oz osient passé les pors . 
et ensi fu fait . 
et por ce que acun en la nuit deuant se furent eniuré dou uin sarrazenois  et acun auoien atochié per luxure les paines et le crestienes qu il auoient amenees auec as de france  il encorrent la mort . 
que uos an diroie plus  
demantiersque charles et guenelons et turpins ensamble yy traspasseuent les pors  et li autre feissient l areiregarde  marsilles et beliganz atot yy milliers de sarrazins exirent a point dou ior des bois et des montaignes ou il s estoient escundu per consoil de guenelon per does nuiz et per yy iors . 
et firent does parties  l une de yy et l autre de yy . 
et cele qui estoit de yy encomancai corre sus as nostres per darriers et li nostre se tornerent tantost encontre et combatirent  et se comabatirent des le matin iusque a tierce  et occirrent toz les yy sarrazins . 
et li autre yy sarrazin corrurent sus les nostres qui estoient lassé et quassé  et les occirrent toz . 
li uns estoient tresparcié de lances  li autre decollé de aspees  li autre tué de cuignies  li autre trespercié de saates et de iauelloz  li autre occis de bastons et de perches  li autre tuit uif escorchié de couteaus  li autres ars en feu  li autre pandu as arbres  fuer que roolanz  bauduins et turpins et ganelons et thyerris . 
bauduins et tyerris s an foirent et se escondirent as bois et ausic eschaperent . 
et li sarrazin se retrairent arriers une leugue . 
et ci puet on demander por quoi nostre sires soffra a morir ceus qui n auoient atochié les fammes . 
por ce per auanture qu il ne uoloit pas qu il repairassient en lor pais et enchaissient en plus grant mesfait  mas lor uosit enqui randre per passion la corone dou reiaume des ciels . 
et ces qui eurent atoichié les fammes per fornication soffrai a encorre la mort  quar il uosit affacier lor pechiez per la passion de glaiue . 
et se n est pas de croire que li debonaires dex n ait uolu reguierdoner les labors trespassés e ceus qui en la fin ont reclamé son nun et confessé lor pechiez . 
ia sa ce qu il aient pechié  sont il mort en la fin por le nun ihesu crit . 
por quoi il apert cum mauuaisse est compaignie de fammes a ceus qui se uoillent combatre . 
daires et antuines monerent auec aus lor fammes en bataille  et ambedui furent mort . 
alixandres sormontai daire et octouiens augustes antoine . 
por quoi en bataille ne doit auoir famme  quar ce est li empachemanz de l arme et dou cors . 
per ces qui se eniurerent et firent fornication sont signifié li prouoire et li relligious home qui se combatent contre les uices as quex il ne lait ne eniurer ne estre ordoiier de fammes  la quel chose s il faient  bien saichent que lor enemi  c est li dyable  les soremonteront et si morront de perpetuel mort . 
la bataille perfaite  cum roolanz retornast souz por encerchier les paiens et il fust encorres loinz de lor  il troua un sarrazin noir quachié ou bois  le quel il astaicha a zz arbre a yy rortes  et puis montai ou mont et encerche las sarrazins  et uit qu il estoient et s an retornai a la uoie de ronceuas per ou aleuent cil qui uoloient passer les pors . 
adonques prist son cor d iuoire et comancai a corner  et a cele uoiz repairerent a lui deuiron yy crestiens . 
et s an alai arriers roolanz atot ces en la montaigne per les bois  iusque il uint a sarrazin qu il auoit ataschié et trahit l espee sor lui et li dit    se tu uiens auec moi et me mostres marsille  ie te lasserai aschaper uif  
se ce nun  ie te occirrai   quar encor ne conoissoit roolanz mersille . 
et maintenant li sarrazins alai auec lui et li mostra marsille entre les autres sus un cheual ros et qui auoit un escul roont . 
et adonques roolanz fu plus coreiieus a bataille et reprist force et se ferit maintenant as sarrazins ensamble ces qu il auoit auec lui  et an uit un qui estoit li plus granz des autres  et le fandit de s espee per le mileu et son cheual en tel meniere que li une des parties trabucha d une part a terre et li autre d autre part . 
et quant li sarrazin ce uirent  il lesserent marsille atot petit de ses genz et s an foirent . 
maintenant roolanz se ferit en l ot des sarrazins et an abatit tant a dextre et a senestre qu il consegui marsille qui s an fuoit et l occit per la puisance de deu entre les autres . 
et enqui furent tuit mort cil qui estoient uenu auec roolant . 
et roolanz fu feruz de yy lances et  griemant quassez de pierres  s an eschapai . 
maintenantque beliganz sut la mort de marsille si s an foit maintenant . 
tyerriz et balduins s atapissoient as bois et li autre trespasseuent les pors . 
et charles estoit ie montez en l aut des monz et ses oz  et ne sauoit riens de cest fait . 
et roolanz  qui dolanz estoit de l occision de tanz de crestiens et qui estoit doillanz des granz cops qu il auoit doné et qu il auoit recehuz  s an alai toz souls per les bois iusque a piez des pors de cisarre  et enqui descendi desouz un arbre ou auoit une pierre de marbre tote droite en un pre selonc runceuas . 
et encor auoit il s espee auec lui bien ouree  a la quele nule n estoit comparee  fors sanz flenchir  resplandissant per grant clarte  qui auoit nun durandart  qui uat atant a dire    come dur col an done   quar plus tot defaudra li braz que li espee . 
li quex la trait  et quant il l ost asgardee si comanca a plorer et dit  o tu tres bele espee  ades luissanz  de bel grant et de aueignant large  tres ferme de force  pomelee de blanc yuoire  a croiz d or resplandissanz et per desus doree  embelie de pome de beril  en toi est entailliez li granz nuns nostre seignor per deuers la painte  riche per la uertu diuine  qui usera plus de ta force  
en cui possession seras tu  
qui te tanra et qui te aurai  
cil qui te aurai en sa possession ne serai uainquz nen esbaiz  
il ne sera espeontez per force de ses enemis  il n aurai paor de fantosme  mas aura toz iors l aide de deu et s an sera toz iors enuironez . 
per toi sont destruit li sarrazin et li mescreant uaincu et li lois crestiene essaucie  li los de deu et li gloire et bone renummee acquise . 
o quantes foiz i ai uangié la mort nostre seignor per toi  et ai occis les enemis ihesu crit  
quant sarrazins i ai de toi decopez et quanz iueif et quanz mescrean ai ie per toi destruit por l essaucemant de la foi . 
per toi est aemplie la iustice de deu et piez et mains tranchié de larrons . 
per tantes foi cum i an ai occis iueif  mescreant ou sarrazin  per tantes foiz ausi cum ie croi ai ie uangié le sanc ihesu crit . 
o tu espee bieneuree  a cui onques samblanz ne fu iemais ne serai . 
cil qui te faoriai  ne deuant toi ne apres ne fist la samblant . 
qui de toi fu feruz  il ne pot puis uiure . 
se mauais cheualiers ou quoars  se sarrazins ou mescreanz te aurai  ie m an duil mult . 
 ces choses dites  il dotanz qu elle ne chait en mains de sarrazins  ferit trois cops de s espee sor le perron de marbre  qu il la uoloit brisier  en tel meniere que la pierre fandi permi  des desus iusque desouz sanz empiremant de l espee . 
ci corna roolanz por rauier a lui ces qui s estoient escondu as bois por la paor des sarrazins  et por ce que cil qui estoient ie passez les monz repairessient et puissent estre a sa mort  et qu il prissient s espee et son cheual  et seguessient les sarrazins . 
adonques corna il si fort que se cors fandi per le moitant et les uaines de son col et li nerf furent rot . 
et cum ot oi le son dou cor  qui estoit bien loinz de lui per yy milles  il uosit retorner . 
mas ganelons  qui ot faite la traison li dit qu il ne retornast pas arriers    quar roolanz suet bien quorner por pou de chose . 
saiches qu i n ai pas metier de t aide  mas chace or une beste sauaige per les bois en cornant cai et lai . 
 et cum roolanz giset sus l erbe et il desirrast a boire  bauduin i soruien . 
et cil qui plus ne pooit parler  li mostra per signe qu il li donast a boire . 
et come bauduins ne peust trouer aigue qu il li donast et il le ueist pres de la mort  si le soigna  et tantost il monta sus le cheual roolant et alai apres charle . 
et quant cil s an alet et tyerriz i uient et demenai grant dolor sor celui  et li dist qu il se confessast . 
mas costume estoit que li combateor se confessient et comuniassient auantqu il alassient en bataille . 
adonques roolanz comancai a regarder ou ciel et dit    beaus sire ihesu criz  por la cui foi i ai lassié mon pais et suis uenuz en ces sauaiges contrees por essaucier sainte crestiante  et ai uaincu per t aide maintes batailles de mescreanz  et ai sofert maintes tamplees  trabuches  plaies  rapruiches  irrisions  lassetez et chalors  froit  fain  soi  angoisses  ie te comant en ceste hore m arme . 
et ausi cum tu doignas naistre por moi  morir  seuelir et resuscitez a tier ior  les ciels que la presance de ta deite n auoit onques lassié tu uoillas monter  ausi tu uoille deliurer m arme de la mort perdurable . 
et me ran confes a toi de mes pechiez  por ce que tu qui es debonaires perdonerres de pechiez et es pidie de toz et ne es nul hail de ces que tu es faiz  et dissimules les pechiez des homes per penitance  qui perdones toz les pechies as uerax confes et repentanz et les mez en obliance perpetual  qui asparmas as niniuiens et perdonas a la famme qui fu prise en asquocerie  et perdonas a la magzeleine et a saint pere plorant  et a larron confessant aouris la porte de paredis  ie te pri  sire  que tu me perdonoies mes mesfaiz . 
perdone moi quamque i ai en toi pechié  et recoi m arme . 
quar tu es cil a cui ne perissent pas le cors en morant  mas sont mué en miez  qui fais uiure l arme deseuree dou cors per meillor uie et qui disas  ie ne uoil pas la mort dou pacheor  mas la uie . 
ie croi  sire  ie croi  et confessoi de boiche que por ce prans tu m arme que tu la faces uiure per mellor uie . 
 et ausi cum tyerriz le tesmoigne  il tenoit la pel et la cher deuiron son piz  et disoit en plorant    sire dex ihesu criz  fiz de la uierge marie  ie te confessoi  et croi que tu es cil qui m es recheté  et a derrier ior ie releuerai et en ceste char te uerrai . 
 et ce dit per trois foiz . 
et mist sa main a ses eauz et dit ausi per trois foiz    et cist oil te regarderont . 
 et puis leua ses eauz a ciel et soigna toz ses mambres et dit    ie uoi ce que eauz ne uit ne oreille oit  ne cuers ne pansa  que dex ai apparaillié a ceus qu il aime et qui l ont amé . 
 apres leua ses mains uer le ciel et pria por ceus qui estoient mort en cele bataille et dit    sire dex  praigne toi pidiez de ces qui son hui mort en ceste bataille  quar il son uenuz en ces diuerses contrees por combatre contre les mescreaz  por essaucier ton nun et por declairier ta foi . 
perdone lor  sire  lor pechiez  et les garde de la puisance a l enemi  et lor enuoie tes sainz archanges qui les conduisent ou reigne des ciels auec les sainz martyrs  qi sont ensamble toi sanz fin . 
 et sa confession et sa priere dite  maintenant la sainte arme se parti dou cors  et li ange l anporterent en paredis  ou ele est en ioie sanz fin aiostee as sainz martyrs . 
quant roolanz fu trespassez  il auient que ie turpins chantoie une messe des mors la yy kalande de ioignet  et andonques m auient en uision que ie ois les anges qui s an aloient chantant as ciels  et grant compaignie de dyables qui retornoient arriers qui an portoient lor proie  et passerent per deuant moi . 
et ie lor dis    qu an portez uos  
 et il me dirent    nos an portons marsille en enfer . 
et sainz michiez an porte uostre cornor ensamble maintes en paredis . 
 et ce recompe ie a roi apres la masse    ueraemant saiches  rois  quar sainz michies archanges an porte l arme de roolant et de plusors autres en paredis . 
mas ie ne sai de quel mort il est mors . 
et li dyable an porterent l arme de marsille et de plusors autres paiens en enfer . 
 et demantiersque ie recompoie ces paroles  et baduins s an uint corrant sus le cheual roolant  et dit qu il auoit lassié roolant a pie dou mont delez une pierre en l angosse de mort . 
et charles et ses oz retornerent maintenant  et troua charles roolant mort  tenant ses braz sor pez en croiz . 
et se lassa cheor sus lui et plorer  et detordre ses mains et depecier son uisaige a ses ungles et derompler sa barbe et ses cheuoz . 
et comancai a deloser a aute uoiz    o tu  ma dextre mains  honor des francois  espee de iustise  haste sanz flenchir  aubers san percier  eaume de salut  comparez a iude machebeein  samblanz a sanxe  et  a la mort de auanture  a saul et a ionathe  de reial lignaige  destrueres de sarrazins  apres cheualiers  saiges en bataille  li fors des plus fors  defanderres de crestiens  murs des clers  bastons de orphenins  uiande de uaues  refections de poures et de riches  releuations de eglises  langue sanz meconge  noble cuens des francois dux de l ost des feaus  por quoi t amonai ie en ces contrees  
por quoi te uoi ie mort  
por quoi ne muer ie auec toi  
por quoi me lasses tu triste  
las  chaitis  que ferai  
tu uiues auec les anges  tu te asacoies auec les martyrs  et soies liez auec toz les sainz . 
sanz fin me couient plorer sor toi ausi com fist dauid sus saul  ionathan et absalon . 
per tez paroles et per samblanz  plorai charle roolant tant cum il uesqui . 
et cele nuit demorai enqui charles et ses oz  et embassemerent le cors de myerre et de aloes  et firent grant seruise en chanz  en plors et en prieres  et granz luminaires deuiron le cors per tote la nuit . 
l andemain matin il s an alerent en ronceuas  et queroit uns chascuns ses amis . 
les uns trouerent mors  les autres ancor uis mas naurez a mort . 
et oliuier trouerent crucifié apres terre  loié de rortes a quatre pas  qui estoit escorchiez des le col iusque as ungles des piez et des mains de couteaus aguz  trespercié de gaueloz  de saiates  de lances et de espees . 
enqui ot plors et criz chascuns sor son ami  a ce que toz li uaus et li bois en estoit plains . 
adon iura li rois per le roi totpuissant que il ne cesseroit mas d aler apres les sarrazins tantqu il les trouast . 
et maintenant li solaz se arastai per l espace de trois iors . 
et charles troua les sarrazins gesanz et mainianz delez le fluue ebra  uers la cite de sarrage  et les occit trestoz  ceus qui bien estoient yy . 
et ce fait  il s an repaira en ronceuaus et furent porté des enqui li mort et li nauré iusque a leu ou roolanz gisoit . 
et adonques demanda charles se ce estoit uoirs que guanelont ot faite cele traison . 
et come plusor l effermassant  tyerriz getai son gaige contre genelon  li quex mist en champ de bataille pinabel por lui . 
et tyeriz fu armez entre lui et l occit . 
et charles fist aploier yy cheauas as yy mambres de ganelon et detraire en quatre parties mambre et mambre . 
adonques li ami des mors embassemerent les cors  li un de myerre  li autre de balme  li autre les fandoient et anteuent le uantre et les saloient . 
li un les portoient en beres  li autre sor cheuaus  li autre sor lor espalles  li autre les naurez et les enfers portoient sor lor espalles  li autre sus eschieles et li autre les seuelissoient enqui meismes . 
adonques estoient dui principal cymitere  a arelatem en alychamps et li autres a burdegales  les quex nostre sires sacrai per les mains de yy auesques  per sain maximin  saint trophin  saint poul de narbone  saint saturnin  saint frontin  saint marcel et saint eutrope . 
as quex cymiteres granz partie fu seuelie . 
et cil qui morurent en l ost dou mont de garzin i furent seueli . 
sor does mules fu portez roolanz iusque a blaiues en une chasse d or couers de pailes  en l englise de saint romain la quele il auoit edifie cai en arriers  et i auoit estaubliz chenoines regulers . 
et enqui fu seueliz  s aspee a son chief et ses cors d iuoire a ses piez  en l onor de deu et de sa cheualerie . 
mas puis de ce  ses cors d iuoire fu portez a burgales en l englise saint seuerin . 
a belinum fu seueliz oigiers li rois de dace  oliuiers et gondebues  rois de frise  arastains rois de britaigne  garins dux de lorraine  et maint autre . 
a burgales  ou cymitere saint seuerin  gaifier rois de burgales  angeliers dux de aquitaine  ensamble yy  
hoellus li cuens a nantes sa cite  ensamble mainz britons . 
apres ce kalles  a l exemple de iude machabee dona por les armes des mors yy unces d argent et autant de besanz d or et uestures et uiandes as poures genz . 
et donai en alues por amor de roolant a l englise de saint romain de blaiues tote la terre qui siet deuiron la dite englise per l aspace de yy milles  et le chastel de blaiues et totes las aparteignances et la mer qui desouz est  a son usaige . 
et comandai as chenoines dou leu qu il ne fusient souget a aucune persone  et et qu il ne paasient des enqui en auant acun seruitute  mas que tant soulemant por le salut de l arme son neuol et por ses compaignons le ior de lor passion  donassient chascun an a yy poures uestemanz  et lor donassient a boire et a mangier  et disassient yy sautiers et yy masses  ensamble uigiles et les autres obseques de mors  en remambrance de ceus  et por toz ceus qui auoient soffert martyre en espaigne et qui encor le soffreroient por l amor de nostre seignor . 
et cil le promistrent a faire per lor seiremanz . 
des enqui ie et charles nos an alasmes per gascoigne et per tolouse a aralatem et enqui trouesmes les oz de borgoignons qui estoient departi de nos en hosteual  qui auoient aportez les cors des mors et des naurer por seuelir en ayleschamps . 
et enqui nos seuelissasmes estoul le conte de langres  et salomon  et sanxon duc de borgoigne  arnal de bellande  alberi le borgoinon  guinart  esturmi  hote  tyerri  yuorin et berart de nubles  berangier et naaman duc de baoiarie ensamble yy d autres . 
costantins fu porter per mer ensamble autres de romains et de puille  qui furent seuelli a rome . 
et por les armes de ceus charles dona as poures yy unces d argent et autant de besanz d or a arelatem . 
apres de ce nos an alesmes ensamble iusque a uianne  et ie demorai enqui  toz malaides de cops et des plaies que ie auoie soffertes . 
et li rois s an alai a paris la cite ensamble son ost . 
et fist auner le concile de princeps et de auesques en l englise de saint denise  et randi graces a deu et a saint denise de ce qu il auoit doné force et uictoire sus la paine gent  et dona a cele eglise en aluef tote la terre de france  ausi cum sainz poul l apostres et sainz clemanz li auoient doné deuant ce l aueschie en cel leu . 
et comandai que tuit li roi de france  present et a uenir fusient obeissant en ihesu crist a pastor de cele eglise  et que li roi sanz son consoil ne fusient coroné ne recehu a rome ne dampné . 
et apres il comandai que li habitant de un chascun hostel de france paassient  por edifier la dite eglise  chascun an yy deniers  et uosit que tuit li ser qui uoluntiers paeroient les yy deniers  qu il fusient franc . 
et pria saint denise qu il feist priere a nostre seignor por ces qui paeroient les diz yy deniers  et por ceus qui auoient lassiez lor proprietez por l amor de nostre seignor  et qui auoient soffert martyre en espaigne en la bataille des sarrazins . 
et sainz denis apparut de nuiz a roi et li dit    i ai empitré a nostre seignor que ce soit fait que tu requiers et es deprié . 
 et qui uoluntiers randoit les yy deniers  il estoit apelez frans . 
et por cele terre qui premiers estoit apelee galles  fu des celui temps apelee france  por ce qu ale estoit frange et quite dou seruitute d autres genz . 
por quoi francois est diz frans  quar sor totes autres genz on lor doit honor et signorie . 
apres ce li rois s an alai a aquigraine  et fist enqui bainz de ague chaude et de froide  et ornai l englise de nostre dame qu il auoit enqui edifié  de or et argent et de toz ornemanz de eglise . 
et comandai a paindre enqui les hystoires de la ueauz loi et de la nouele . 
et fist un palais delez cele eglise . 
les batailles qu il auoit uaincu en espaigne et les yy ars de clergie sont enqui paintes . 
gramaire est mere de totes ars  la quele ensoigne quanz et queles leitres  comant et per quex leitres  les parties et les sillabes doiuent estre escrites  et en quex leus doiuent estre mis li diptonge  ausi cum li dui premier liure de ortografie le mostrent . 
ortografie est science de droite escripture  quar en grez uat atant en latin come droiz  et come escripture . 
per ceste art li lisours en saincte eglise entandent ce qu il leisent . 
et qui ne la set  la leicon puet leire mas il n entant pas ce qu il dit  ausi cum cil qui ai la cler dou tressor et ne set ce qui danz est . 
musique est science de chanter bien et adroit . 
per celi sont embeli li office de deu  et por ce ele est plus chiere . 
per ceste art li chanteor chantent et organizent en l englise  et cil qui ne la set  crier puet auec les autres mes il ne set pas l atempremant des uoiz ne les grez . 
tuit li estrumant fu fait per ceste art  et premiers fu trouee per la uoiz et per les anges . 
et nuns ne doit doter que la uoiz des chantors en l englise per deuotion ne soient aiosté as uoiz des anges ou ciel  ausi cum on dit  c est a dire    nos te deprions que tu recoiues nos uoiz auec les uoiz de ceus  c est de anges . 
 per les yy lignes qu ale est escrite  et per les yy tons  sont senifié les yy uertuz  prudance  force  atamprance et iustice  et les yy bien estruances per les quex li arme est garnie et honoree . 
dyalectique est une ars  la quele ensoigne a deuiser le uoir dou faus et desputer de parole et de sentance . 
rectorique est ars qui ensoigne auenanmant et plaisiblemant a parler  quar ele rant l ome bien enreignié et de beles paroles et bien aornees . 
geometrie est ars de mesurer  et est dite en grez  qui est terre  et qui est mesure  c est a dire  mesure de terre . 
quar ceste ars ensoigne a mesurer les espaces  les milles et les liegues des terres  des mons  des uallees et des mers . 
et qui bien set ceste art  il uoit plainnemant l aspace de chascune region de terre  de leu  de champ  de prouince de cite  et coignost per quanz toises  per quanz piez  per quanz milles ele s estende en lonc et en large . 
per ceste art li senator de rome seurent la mesure de citez ancienes  des milles et des uoies de cite en cite  et li fil israel mesurarent a cordes en lonc et en large la terre de promission et li gaaignor per ceste art  ia sa ce qu il na saichent  se trauaillent de mesurer les terres et les uignes  les prez  les bois et les champs . 
arimetique est ars qui ensoigne le numbre de totes les choses  et cil qui bien la set uoit bien et ne puet dire per cele art quant pierres il ai en une haute tor ou en un mur  ou quanz gotes de aigue i peut auoir en un hanap  ou quant denier sont en zz moncel  ou quant home en zz ot  ou quant millier . 
per ceste art sont encor ourees les autres tors et li haut mur . 
astrologie est encherchemanz per les estoiles  per quoi li accidant qui auienent autre part  ou bien ou mal  present ou a uenir  sont cogneu  per la quele on set ce que li est a a uenir . 
per ceste art li senator de rome sauoient la mort da barons et les batailles faites en diuerses regions  et le descressemant et l estat des rois et des reiaumes . 
et li roi et herodes per le cors de l estoile seurent la nation de ihesu crit . 
une chascune de ce yy ars ai une fille subiecte a soi  c est a sauoir un liurot qui traicte de soi . 
nigromance  de quoi naiqirent pyromance et ydromance  li liurez sacrez mas execrez  cil n i fu pas poinz ne escriz  quar ce n est pas ars franche . 
sauoir la puet on  mas on n an puet ourer sans la familiarite dou dyable  et por ce est dite auotiere  quar ele est blasmee por le mauais nun . 
quar en grez  come mors . 
deuinemanz en latin  et come pyromance  diuinations en feu  
ydromance  diuinations en aigue  et li encomacemanz de cest liure est tes  c est a dire  ci encomance li mors de l arme . 
apres ce un petit temps li mors charle fu demostree . 
quar cum ie fusse en prieres deuant l autel de l englise de uianne  et ie chantasse ceste psalme  il me samblai que une granz compaignie de noirs chaualiers trespassoient per deuant moi  et s an aleuent ausi cum uers loreine . 
et quant il furent tuit passé  il an uient a derriers un qui sambloit un ethyopien  et aloit tot a lesir . 
et ie dis a celui    ou an alez uos  
 et il me dist qu il aloient a aquigraine a la mort de charle  por porter son esperit en enfer . 
et ie li dis    ie te coniur per le nun nostre seignor ihesu crist que repairoies per moi . 
 et ie n oi pas bien perfeni mon psalme quant il repairerent per moi  et ie dis a derrenier a cui ie auoie parlé    que auez uos fait  
 et li dyables me dit que   li galiciens sanz teste mist tant en la balance de bois et de pierres de ses eglises  que plus pesarent li bien que li mal  et por ce il nos toilli l arme . 
 et ce dit  li dyables se . 
en tel meniere ie entandi que charles estoit traspassez a celui ior  et per l aide de saint iasque  por cui il auoit fundees maintes eglises  il an aquist  et fu portez ou reigne dou ciel . 
et por ce quar quant il partai de moi de uianne  il me promist faire sauoir per mesaige le ior de sa mort s il morist deuant moi  et ie ausi a lui la moie mort se ie moroie deuant lui . 
por quoi il comandai a un suen norri quar quant il seroit sa mort prochenne  qu il le me denucest . 
que uos diroie plus  
ie sois per celui mesaige qui uient a moi le quinzeme ior apres sa mort que desqu il parti de aspaigne iusque a l ore de sa mort  qu il ne fu onques puis en sante . 
et me dit qu il estoit mors a tel ior cum ie uis la uision en la yy kalendes de feurier en l an de grace mil octante et yy  et qu il estoit mis et seueliz a haye la chapele . 
et ces signes ie uis per trois anz deuant sa mort  quar ie uis la lune et le soloil per yy iors en noire color  et son nun qui estoit escriz en la paroi de l englise desus dite estre dou tot affacié  et li porches qui estoit entre l englise et la saule le ior de l ascension cheist per lui meismes  
li ponz de fust qu il aueit fait a mogonce sus le rin  ie le uis ardoir de fonz en fonz sanz bouter feu . 
et uis que un ior qu il traspasset de leu en autre  que li iors deuient toz obscurs et noirs en desoures  et grant flaime de feu traspassai a senestre per deuant ses eauz  por quoi il fu toz espaontez et chai dou cheual de l autre partie . 
et maintenant cil qui estoient auec lui le releuerent . 
donques nos creons arandroit qu il est parceners des sainz martyrs  auec les quex nos sauons qu il ai sostenu granz labors . 
en cest example dauons entandre quar qui edifie eglise  il apparaille a lui le reigne deu  et est tolluz as dyables  ausi cum fu charles  et est aluiier ou reigne des ciels per l aide des sainz les cui englises il edifie . 
come li cuens roolanz heust assisse la cite de grenoble tot ator  et i heust demoré per yy anz  uns mesagiers uint a lui qui li dist que ses oncles estoit essagiez en une tor as contrees de uarmance de trois rois  des uandres  des sanxoniens et des frisons  et il mandoit et requeroit qu il et ses oz le secorassient en tel meniere qu il peust achaper des mains as paiens . 
et cil comancai a panser qu il feroit  s il lasseroit la cite la quele il entandoit submetre a nun nostre seignor  por secorre son oncle  ou lassier son oncle et combatre encor contre la cite . 
et cil per trois iors et per trois nuiz sanz mangier et sanz boire se mist a prieres ensamble son ot  et comanca deu apeler en aide et dit    beaus sire dex ihesu criz  fiz de deu le pere  qui deuisas et trabuchas pharaon et monas ton puple per le desert  et feris maintes genz qui lor estoient aduersaire  et occias les fors rois seon le roi des amorreeins et og le roi de basan et toz les reiaumes de chanaam  et donas lor terre en heritaige a ton puple de israel  qui iherco feis trabuchier le septime ior qu il fu enuironé sanz bataille et sanz engin  tu  beaus sire  destrui la force de ceste cite et tote l armuire en ton braz puisant  et les apresse sique li paine gent  qui se fient en lor force et en lor apreste  nun pas en toi  coignossent que tu es deux ueras  rois des rois tozpuissanz  deffenderres et garderres des crestiens  qui uiz et reignes sanz fin auec le pere et le saint esperit . 
 faite ceste priere  a tiers ior li mur de la cite cheirent tot ator  et roolanz et li suent an geterent les paiens et occirent . 
et des enqui s an alai a charle son oncle  et le deliurai de ces qui l auoient essagié  per l aide de de . 
sainz turpins  arceuesques de rains uesqui un po de temps apres la mort karle  et trespassai en nostre seignor a uianne et fu mis en une eglise outre le roine delez la cite . 
et le cors de celui aucun de nos clers a nostre temps le mistrent en un sercuil uestu des ornemanz de auesque et le trouerent encor tot entier de char et en os  et des cele eglise qui estoit gastee le porterent en la cite et le seuelisserent en une autre englise o il est arandroit aoré . 
lon doit croire que cil qui soffrirent martyre en aspaigne por nostre seignor qu il soient coroné en paredis . 
et ie sa ce que charles et n aient soffert mort auec roolant et oliuier et les autres martyrs  tote uoie sont il parcenier de lor corone por ce qu il soffrirent auec ces les dolors de plaies  de batemanz et de autres labors . 
quar ausi cum dit li apostres    se nos auons esté compaignun des passions  ausi serons nos compaignun et parcenier des consolations  et por ce il sont a bon droit apelé martyr . 
roolanz  rolles de science  quar toz rois et toz princeps ensoignoit de sa science . 
oliuiers  bers de misericorde  quar il fu debonaires et misericors sus toz en paroles et en oures . 
charles  lumiere de char  quar toz rois charnes apres ihesu crit il sormontai per la lumiere de totes uertuz  de science  et de proace . 
turpins  non mie laiz  quar en lui n ost paroles ne oures laides  a la yy kalendes de ioignet  celui ior qu i soffrirent mort  doit on celebrer uigiles  messe de morz ensamble les propres obseques et les hores  nun mie tant solemant por les combateors charle  mas por toz ces qui des celui temps iusque arandroit se sont combatu en espaigne et en iherusalem  qui ont recehu martyre por la foi ihesu crist . 
il auient apres la mort charle que altumaior de cornube se alleuai et dit que la terre de galice et de espaigne  que charles auoit tollue a ses deuantiers  qu il la panroit et metroit arriers a la loi sarrazine . 
et et grant ot et gastai tote la terre de cai et de lai iusque qu il uient a la cite de saint iasque  et destruit quamque il i trouai  et gastai tote l englise et an ostai les liures  les tables d argent  et les autres ornemanz . 
et cum li sarrazin fusient hostelé ensamble lor cheuas dedanz l englise  il facoient lor orduires sus l autel de l apostre . 
et per la uangence nostre seignor li un moroient de la  li autre perdoient les eauz et aloient per la cite et per l englise trabuchant . 
et cum altumaiors ot cele enfermete  per le consoil d un prouoire qui estoit pris  il comancai a apeler le deu des crestiens en aide  et dit    o tu  dex des crestiens  li dex iaque  li dex marie  li dex pierre  li dex martin  li dex de toz crestiens  se tu me dones ma premiere sante  ie renoierai mahomet mun deu  et ne uanrai plus a l englise iasque le grant por cause de rapine . 
o tu  iaques  granz bers  se tu me dones sante a mon uantre et a mes eauz  ie te randrai quamque i ai pris en ta maison . 
 et apres yy iors  totes choses en douple restablies  altumaior fu arriers a sa premiere sante  et s an alai de la terre saint iaque et promist que plus n i repaireroit por cause de rapine et praachiet le deu des crestiens et iasque estre grant baron . 
des enqui s an alai gastant per espaigne tantqu il uient a une uile qu on dit orniz  ou il auoit une bele englise de saint romain  aornee de pailes  de liures  de croiz d argent et de autres ornemanz dorez  la quele altumaior desrobai et tote la uile destruit . 
et come il fust hostelez en cele uile  uns dux de l ost antrai en l englise et prist un maillot de fer et comancai a ferir sus une colome doree por auoir l or et l argent  et uoloit destruire tote l englise . 
mas per la uangence nostre seignor  cil hons fu muez en pierre  et encore est en l englise en samblance de home  et ai tele color cum li robe ou sarrazin auoit adonques  et dit on que cele pierre put . 
et quant altumaiors ce uit  se dit a ses priuez    ueramant granz est li dex des crestiens  et grant gloire li doit on doner  qui ai tes serianz qui apres lor mort se uangent si fort de lor contraires . 
iaques qui m auoit tollu la lumiere de mes eauz  et la m ai randu est plus debonaires que romains qui ai fait mon home pierre et ne le me ueat randre . 
fuons nos an de ces contrees . 
 et li paiens et ses oz s anz foit  et ne fu nuns onques puis ossez de uenir por gaster la terre saint iasque . 
iulius cesar enuoia en aspaigne les nubiens  les esquoz et les cornubiens quoez  et lor comandai qu il occiassient toz les masles et les fammes tant soulemant gardassient  por ce qu il ne uoloient randre lor trahu . 
et cil antrerent per mer en cele terre  et depecerent lor nez et gasterent a feu et a glaiue tote la terre des barcene iusque a sarragoce  et des baione iusque a mont de oque . 
et li castelain les geterent de lor terre . 
et cil s an foirent iusque as monz qui sont entre nagere et panpiloine  uers maritime  en la terre biscagie et alaue ou li habitant auoient fait maintes chasteaus  et enqui occirrent toz les masles et retindrent les fammes des quex il engendrerent anfanz  et por ce il sont apelé nauarrois  c est a dire ne mie ueras lignie . 
ou sont dit nauarrois  une cite ou il uindrent premiers qui est en celes contrees  la quele sainz mathes euangelistes conuerti cai en arriers par sa predication . 

