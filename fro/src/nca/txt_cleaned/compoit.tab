oiés por dieu le fil marie 
chancon de molt grant segnorie 
uous aués maintes fois oi 
chanter du lignage aimeri 
de karlemagne le poissant 
et d oliuier et de rollant 
et de guillaume fierebrache 
et de rainouart a le mache 
qui les dis rois conquist as mains 
del tot passa pepins li nains 
qui n ot que trois pies et demi 
a paris le lion uainqui 
onques por cop de cheualier 
ne guerpi sele ne estrier 
entre les pors de panpelune 
par nuit si con luisoit la lune 
ocist quatre freres gaians 
encor pert les les desrubans 
par ou taillefers s en ala 
li bons ceuaus qui li dona 
grains d or li fix de sa seror 
cent liues coroit en un ior 
a cel tans que pepins regna 
quatre roiaumes conquesta 
trois ducees et contes sis 
un ior tint sa cort a paris 
tot si con la mers auiroune 
n i remest roi qui port coroune 
ne duc ne cheualier ne conte 
tot i uinrent co est la some 
li mangier furent cointe et rice 
pepins s asist et tot li prince 
onques rois ne fu si seruis 
adont parla li plus hardis 
d aus tous et li plus enuoisiés 
cou fu li biaus quens de poitiers 
li bers auoit a non gerars 
si drap ualoient cinc cens mars 
  rois tu uaus miex c arcedeclins 
car tous cis mons uous est aclins 
plus aués fait k ainc ne fist nus 
mais io gis quant ie uuel tous nus 
auec la plus bele del mont 
ades me prie ele et semont 
et tart et tempre et main et soir 
que de li face mon uoloir 
par dieu qui tot le mont poruoit 
qui tot le monde cerqueroit 
paienie et crestiente 
ne troueroit on sa biaute 
qu il n est rose tant soit nouele 
que sa biautes ne soit plus bele 
ele est ma feme et iou ses sire 
parmi sa cemise de sire 
pert sa chars plus blance que nois 
por mil fies d or fin son pois 
ne lairoit ele autrui ioir 
des menbres dont i ai mon plaisir 
ele est plus auenans que fee 
et france et sage et bien letree 
nus ne l esgarde qui ne l aint 
de dieu sieruir pas ne se faint 
ia n iert si gelé en genuier 
que ne uoist descauce au mostier 
rois pepins miex ualt sa biautes 
que ne face uo roiautes 
par tant sui plus rices de uous 
et si n en sui mie ialous  
li dus parla de normendie 
  sire dus uous dites folie 
uns cols en aigue pert molt pau 
normendie contre poitau 
meterai por uous desmentir 
que de li ferai mon plaisir 
dedens un mois tot ensement 
con uous et ausi carnelment 
mais uous afierés uo foi 
que uous ne li ferés sauoir  
li quens respont   et ie l otroi  
hostage liurerent andoi 
li dus monta ioians et lies 
od lui cinquante cheualiers 
tant a alé qu il est uenus 
deuant poitiers la s est uestus 
d une reube qui ualt cent mars 
molt est auenans et gaillars 
en son cief ot un cercle d or 
richement sist el ceual sor 
parmi la porte de bis marbre 
entre en poitiers desous un arbre 
estoit asisse la contesse 
s ert repairie de la messe 
li dus descent sans atargier 
od lui cinquante cheualiers 
la dame ot o li cent puceles 
uestues de robes noueles 
et trente damoisiaus cortois 
lor bliaut sont bendé d orfrois 
sor un uermel cendal se sist 
nule n ot plus bel front de li 
bruns sorcius ot et iex rians 
bouche uermelle et les dens blans 
le col ot blanc comme crestal 
cou samble angles espirital 
se iou sa biaute deuisoie 
trop longement i meteroie 
sa reube ualoit cent mars d or 
ioiouse li amie ector 
qui tant fu bele et auenans 
ne ualut a li deus besans 
quant or le uoit li dus si bele 
li cuers el uentre li sautele 
parfondement l a enclinee 
puis l a douchement saluee 
ele dist   diex uous beneie 
or me dites ne l celés mie 
que querés uous a tel conpagne 
douche dame ie uieng d espagne 
si uuel en normendie aler 
mais ains uaurrai a uous parler 
molt m aime li quens bien le sai 
et anuit mais chi demorrai  
la dame pas ne l escondi 
mais par amor li respondi 
que n i pensoit se tot bien non 
  et uolilles et uenison 
auerés uous a grant plente 
et bon uies uin et fort clare 
tot por l amor de mon signeur 
que diex le gart de deshoneur 
serés seruis molt richement 
de ma maisnie et de ma gent  
puis a fait un timbre souner 
cou fu ensagne de lauer 
assis sont as tables dormans 
et la contesse au cors uaillans 
auoec le duc par gentelisse 
s est le ior au mangier asisse 
o lui con auoec son signor 
ce fist la dame por s ounor 
et por cou que honor li samble 
mangierent ambedui ensamble 
li dus l esgarda ne dist mot 
et la dame en une ele mort 
et puis tantost l a mise ius 
maintenant l a ahiers li dus 
en cel lieu a ses dens fichiés 
ou la dame ot ses dens touchiés 
a paines prent ele onques pain 
que li dus n i meche sa main 
le pie li marche maintes fois 
et pince es hances de ses dois 
sa iente char li bleche entor 
la contesse mua coulor 
ne set que puist faire ne dire 
le cief encline puis souspire 
apres mangier leuerent sus 
tot li cheualier fors li dus 
qui iouste la contesse ert asis 
son cief encline sor son pis 
dales la mamele qu est blance 
sa destre main mist sor sa hance 
la contesse se traist ariere 
  sire  dist ele   par saint piere 
se uous n ostés andeus uos mains 
ie uous ferrai es dens au mains 
ha dame  fait li dus   merchi 
uaincu m aués ie l uous afi 
metés me en buies et en fers 
car ie suis uos hom et uos sers 
uostre amors me point si et mort 
que i en n arai chiertes la mort 
con li oisiaux qui chiet es las 
se iou n ai de uous mes solas 
uo biaute tesmougne et despont 
qu il n a si bele en tot le mont 
ne roine ne castelaine 
chiertes nis la roine helaine 
qui onques fust de uo ualor 
dame donés moi uostre amor 
de uous amer ai tele enuie 
chiertes que i en perdrai la uie 
se n ai mon bon et mon plaisir 
de uo gent cors que tant desir  
la contesse respont irie 
  laissier ester uo legerie 
anchois soie io mise en biere 
ou ietee en une caudiere 
toute plaine de plonc boullant 
les pies deseur la teste auant 
u es ondes de mer noie 
arse uentee et garallie 
que hounesisse mon signor 
qui m a porté si grant honor 
me sires tel honor me fist 
a icel ior que il me prist 
quant il me mist l anel el doi 
cou est bien drois et se li doi 
que iou soie sa douce amie 
sans maluestie sans legerie 
uoir s or estoit li quens mesiaus 
s est il molt miudres et plus biaus 
que uous ne soiés sire dus 
de dieu soiés uous confondus 
qui uolés trair mon signor 
qui m a porté si grant honor 
uiers tot le mont est frans et dous 
et miudre cheualiers de uous 
quant est montés sor saigremor 
ne l atendriés por cent mars d or 
qu il ne uous ferist de sa lance 
il n a tel cheualier en france 
ce dient prince palasin 
fors seulement le roi pepin 
mais issiés tost de ma cite 
se li quens uient et i ai conté 
uostre requeste sire dus 
par la geule seriés pendus 
ia de mon gent cors n arés part  
li dus s en torne si s en part 
quant il uoit c autre ne puet estre 
plorant s apoie a la fenestre 
molt en a sa chiere esperdue 
et crient sa terre auoir perdue 
la contesse est d illuec tornee 
et d autre part s en est alee 
a celi qui l auoit nouri 
a tout son afaire iehi 
diex maudie son cors et s ame 
ele trai le loial dame 
car ele en uint au duc tot droit 
la u il durement pensoit 
et estoit forment esperdus 
ele li dist   biau sire dus 
molt estes ore tres pensis 
et si estes molt esmaris 
que uous aués dites le moi 
et ie uous en aidrai en foi 
se ie onques puis esploitier 
par si qu en aie bon loier  
li dus a celi entendu 
cose li dist dont il lies fu 
se li a dit   ma douce dame 
foi que io doi mon cors et m ame 
et sachiés ie le uous dirai 
que et a mon cuer molt grant ire ai  
l auenture li a contee 
de cief en cief et recitee 
trestot ensi con ele ala 
que ainques de mot n i fausa 
quant cele entendi la parole 
qui dou cuer n estoit mie mole 
au duc respont isnelement 
  bien sera faite sagement 
ceste besougne bien sachiés 
mais ainc estuet por moi fachiés 
u uos m aiés en conuenent 
que uous ferés a mon talent 
u de iuiaus u de deniers 
uous les auerés uolentiers  
cou dist li dus qui n iert pas aise 
  foi que iou doi a saint nichaise 
uous auerés a grant plente 
iuiaus deniers et richete 
maisque pensés de la besougne 
de chou ne soiés pas en sougne 
car ie le cuic si atorner 
ainsque soit hore de souper 
que uous arés son gent anel 
qu ele porte en son doit manel 
et le sorplus arés uous bien 
or ne uous en doutés de rien  
ele d illuec s en est tornee 
et a sa dame en est alee 
qui molt durement triste estoit 
de che que li dus fait auoit 
ele li dist isnelement 
  dame por dieu omnipotent 
laissiés ore tot cou ester 
si en alons sans arester 
ens es uos cambres aisier 
si laissons ester le noisier 
que ne le sache la maisnie 
qui n en seroit pas amaisnie  
eles s en partent maintenant 
et ensamble uont main tenant 
en la cambre s en sont entree 
puis a refremee l entree 
por miex sa dame deceuoir 
c on ne s en puist apercheuoir 
que uous feroie plus lonc conte 
cele qui diex doint mal et honte 
l anel de son doit li embla 
que ainc garde ne s en dona 
dont espousee l ot li quens 
qui molt estoit et biaus et gens 
a pigne d or a desmellé 
ses cheueus dis en a emblé 
plus luisent d or fin en escu 
del bon samit qu ele ot uestu 
trencha un pau del gron deuant 
uous le courisiés d un besant 
tex trois coses le duc bailla 
que quatre cens mars l en douna 
  sire  dist ele   uous irés 
a paris dont uous en uenés  
la uielle auoit non alotru 
ainc plus fause de li ne fu 
  deuant pepin diras au conte 
qui en ara angoise et honte 
que a sa feme aués geu 
de son gent cors uo bon eu 
au mains quatre fies ou trois 
ces ensagnes mostrés ancois 
que uous n en soiés bien creus 
grans merchis  co li dist li dus 
lors monte el ceual de hongrie 
o lui ot sa cheualerie 
ains n i ot repos ne seior 
ains uint a paris au quint ior 
en la sale deuant pepin 
la ot maint prince palasin 
et li quens meismes i fu 
li dus ne s est mie arestu 
par grant orgueil s est escriés 
  frans quens de poitiers or oés 
iou di par mon signor saint iame 
ainc mais ne ui si bele dame 
que la contesse uo moulliers 
mais ele uous tient por laniers 
qu ele m aime mil tans que uous 
iou di que de li estes cous 
car io iuc nus entre ses bras 
s en euc grant ioie et grant solas 
de li sentir et enbrachier 
de sa tenre face baisier 
et tant sache pepins li rois 
cele nuit li fi ge trois fois 
iesu m enuoit honte a la mort 
se ie uous ai menti de mot 
frans quens c est pechies de mescroire 
ensagnes ai qui font a croire 
ués chi dis de ses ceuex sors 
qui plus reluisent que fins ors 
ués chi l anel que li donastes 
a icel ior que l espousastes 
et ceste ensagne de cendal 
fu pris au bon samit roial 
que uostre feme auoit uestu 
i ai gaagnié et uous perdu 
ore est molt grant ma segnorie 
moie est poitaus et normendie  
quant li quens entent sa raison 
plus deuint rouges d un carbon 
molt en est tristes et dolens 
del poing destre le fiert es dens 
que deus deuant l en a ronpus 
li dus cai tous estendus 
si se commencha a utrer 
au daarain l estut pasmer 
pepins en est salis en pies 
puis dist   sire quens de poitiers 
por coi aués mon duc feru 
tot uostre hostage erent pendu 
k aués bailliés por faire droit 
a hautes forces orendroit 
il est fols qui sor piere semme 
salemons fu honis par feme 
mandés la contesse sans ire 
k a paris s en uiegne escondire 
si prouuerons les cauex sor 
et li entaille et l aniaus d or 
anchoisqu ele se part de chi 
se li dus ot ainc part de li  
li quens respont   et io l otroi  
puis apela le duc ioffroi 
  biaus nies  dist li quens   alés i  
li enfes respont   ie l otri  
puis prent congie si s en ala 
tant fist que la dame amena 
od li cent cheualiers uaillans 
et uint puceles auenans 
el riche palais est uenue 
quatre conte l ont descendue 
li rois pepins sor tous conta 
comment la mise faite esta 
puis a les ensagnes moustrees 
que li leres ot aportees 
l anel li moustre tot premiers 
  dame  fait li quens de poitiers 
  si m ait diex que uoir dirai 
de cest anel uous espousai  
les caueus traist de s ausmoniere 
pepins que la uielle sorchiere 
enbla la contesse au uis fier 
quant ele le mena baignier 
plus luisent d or de cief en cief 
pepins les asist sor son cief 
tot dient bien tot sans doutance 
c asses furent d une samblance 
et dient tot   diex quel anui 
li quens perdra sa terre ancui 
c est folie de lui uanter  
puis uont l entaille amesurer 
li quens meismes a la cote 
l entaille de lonc et d encoste 
par tot a mesure le trueue 
et aussi fresce et aussi nueue 
con la cote meisme estoit 
e uous le tort desor le droit 
la dame de honte noirchi 
  ha  fait ele   frans quens merchi 
ne croire pas le traitor 
que enuiers lui euisse amor 
ainsque m eustes espousee 
m ot il a mon pere rouuee 
et iou n auoie que treise ans 
ne le preisse por melans 
trop doucement m aués norie 
de male flame soit bruie 
ma chars et a porre uentee 
s onques d ome fui adesee 
carneument ainc se de uous non 
s en trai nostre dame a tesmon 
a cui iou sui ancele lige 
et si en feroie un iuise 
trop dolereus et molt pesant 
en caudiere de plonc boulant  
cou dist pepins   par saint denise 
ia n en sera iuise prise 
li franc dient a recelee 
uous ensagnes uous ont prouee 
ia n i aroit mestier proiiere 
ie uous auoie forment chiere 
car uous fustes fille mon oncle 
ains me lairoie traire un ongle 
d un des dois moiien de ma main 
que li dus n ait trestot son plain 
cil uous dechut par legerie 
s ara poitau et normendie 
et uous arés pouerte et honte 
uassal  co dist pepins au conte 
  en uous a molt bon cheualier 
alés conquerre et gaagnier 
en autre terre qu en cesti 
li dus tenra poitau de mi 
et si di bien oiant mes frans 
contre uous l en ere garans  
li quens ne l osa ramproner 
ains fist la contesse monter 
desor un sor mulet amblant 
la sele fu d un olifant 
a son lignage a pris congie 
diex con sont triste et courechié 
tot uuelent du pais issir 
terres et fies por lui guerpir 
et dist li quens   nus n i uenra 
por dieu qui le monde forma 
fors la dame qui m a trai 
car iou me uengerai de li  
qui la ueist les uint puceles 
ronpre lor crins et lor maiseles 
cascune d eles se pasma 
quant la contesse les baisa 
or ceuauche li quens errant 
et la dame ens el cief deuant 
dieu reclama le creator 
puis demaine si grant dolor 
que les larmes de son cler uis 
arouse sa face et son pis 
li cuers li tramble et tot li menbre 
quant del hontage li ramenbre 
c on li met sus qu ele auoit fait 
ses biaus ceuex tire et detrait 
plus crient le conte son baron 
que ours saluage ne lion 
por le martire qu ele atent 
tramble ses cuers molt durement 
se ne fust la sele doree 
ele fust queue pasmee 
deus nuis et deus iors ceuauchierent 
c onques ne burent ne mangierent 
au tier ior entrent en un bos 
dont li kaisne erent haut et gros 
li fores hideuse et ramue 
qui plus de quinse liues dure 
et ia estoit prime sonee 
quant li quens entre en la ualee 
orible et molt espoentable 
et nonporquant s iert delitable 
car en mi lieu ot un prael 
un oliuier et un ruisiel 
qui naist d une douce fontaine 
dont li iaue est et clere et saine 
li quens uint cele part errant 
si descendi de l auferrant 
par les flans enbrace sa feme 
qui plus ert clere d une geme 
el pre l asist sor un bis marbre 
trestot droit par desos un arbre 
  dame  fait il   mar uous ui onques 
por uous m est uenus si grans hontes 
dont iamais n iere a nul ior lies 
ma cointe cite de poitiers 
et uint et trente tours 
ai perdue par uos amors 
contesse molt fustes hardie 
quant uous au duc de normendie 
abandonastes uostre cors 
estoie iou ne pris ne mors 
quant uous ne me poiés atendre 
on uous deuroit ardoir en cendre 
con laron qui enble par fosse 
ie cuic que de lui estes grosse 
a mains de coupe le prent on 
dame de uo clere facon 
qui plus est bele enluminee 
que ne soit rose encoloree 
uo legerie me gramoie 
que en bone foi uos amoie 
uos giex soloie io amer 
mais or me sont dur et amer 
cou sont mon chiertes bien le sai 
chiertes que por icou morrai 
tous tans uous apeloie amie 
mais or estes uous m anemie 
seule estes en ceste ramee 
s estes de moi molt poi amee 
honi aués uo bon amant 
se l conperés par saint amant 
ie uous amoie par amors 
hui departirons moi et uous 
chiertes ia ne l uuel alongier  
puis trait l espee au poing d or mier 
li brans reluist contre le ior 
la contesse mua color 
iointes mains li cai as pies 
plus de uint fois li a baisiés 
  frans hom  dist ele   ie te pri 
de la caitiue aies merchi 
qui onques n ot couersion 
d ome de char se de uous non 
ie sui uo feme et uo ancele 
mere dieu et uirge pucele 
m ounor mon cors m ame et ma uie 
mech hui en uostre auoerie 
s onques amastes castee 
tensés moi uiers mon auoé 
qui la tient nue cele espee 
que iou ne soie desmenbree  
dist li quens   trop ai atendu 
que ne uous ai le cief tolu 
molt m aués porcachié grant honte  
si l ahiert par la trece blonde 
hauce l espee et le nu branc 
e uous un lion acorant 
parmi le bos geule baee 
la keue auoit grosse et quarree 
les ongles des pies ot quarrés 
plus trencans que faus afilés 
as dens a ocis maint lupart 
qui plus sont trencant d un fausart 
la contesse le uit premiere 
  sire  dist ele   par saint piere 
chi uient une beste saluage 
molt me criem que mal ne uous face 
car molt est de ruiste facon  
atant regarde le lion 
qui uiers lui uient geule baee 
sa feme lait et trait s espee 
u li haut non dieu erent mis 
li lions le hurte del pis 
souin l abat le cief auant 
li quens saut sus et prent le branc 
molt hardiement le requiert 
a deus mains ens el cief le fiert 
ore li croist ses hardemens 
que le musel atot les dens 
abati sor l erbe menue 
mais li lions se resuertue 
contre le conte s est dreciés 
se li lanca andeus ses pies 
qu il le cuida par le cief prendre 
mais li quens s en sot bien deffendre 
le mantel sebelin li tent 
et li lions tot le porfent 
le bliaut du chier siglaton 
et le cemise et l auqueton 
et le char tenre dusc as os 
  diex  dist li quens   se ie sui mors 
par le force a cest anemi 
mais ne me ueront mi ami 
chiertes iou uengerai ma plaie 
ia n en donrai triue ne paie  
el poing destre tenoit le branc 
plus de set pies sali auant 
li quens le fiert con esragiés 
se li trenca andeus les pies 
el col le feri de tel force 
qu il le fendi iusqu en la gorge 
li lions brait et si s estent 
l espirs en ist isnelement 
li quens a l erbe tiert s espee 
puis a sa feme regardee 
  dame  fait il   molt estes bele 
ie uous dirai une nouele 
grasses en renc au creator 
qui m a doné si grant honor 
c un lion ai mort desarmés 
iou m en irai uous remanrés 
chiertes ne uous i ferai pis 
or uous soit diex sire et amis  
el fuerre mist le branc d achier 
puis monte en l auferrant destrier 
si s en torne de maintenant 
la contesse remest plorant 
trois fois s est caitiue clamee 
a la quarte cai pasmee 
sor un perron de marbre bis 
que sanglent en a tot le uis 
  dieu  dist ele   donés hui honte 
celui qui m a mellé au conte  
harpins uns gentius cheualiers 
nies fu au conte de poitiers 
de saint iame uient le baron 
o lui sont trente conpagnon 
franc cheualier de la contree 
la contesse ont bien escoutee 
qui durement se dolousoit 
harpins uint cele part tot droit 
et uoit seir les la fontaine 
celi qui plus bele ert d elaine 
molt douchement l a saluee 
  bele  dist il   dont estes nee 
aués uous mari ne baron  
adont regarda le lion 
que li quens ot mort et nauré 
  bele qui a mort le malfe 
qui gist mors les le sicamor 
plus ot de hardement k ector 
c acilles ocist deuant troie  
et la dame fu toute coie 
mais tant dist ele en sospirant 
  sire il me ua molt mesceant 
ne uous aroie aconté hui 
tot le moitie de mon anui 
a dieu me renc serai s ancele 
par dieu qui des flans la pucele 
nasqui que ne fu corrompue 
n ere mais amie ne drue 
a home nul s a celui non 
qui orains uainqui le lion 
et se nus me uelt faire force 
ie uuel que dyables m enporce 
luesque tenrai coutiaus trencans 
se iou n es fiers dedens mes flans 
ia pour uoir ne uiurai tier di 
qu aurai mon bon signor houni  
li quens harpins dist   ie l otroi 
mais uous uenrés auecques moi 
a ma cite uous pleuirai 
que hontage ne uous ferai 
faire l estuet uuelliés u non  
il l ahiert par le siglaton 
si le mist sor un mul anblant 
la dame fist un duel si grant 
que tous li bos en retenti 
atant lairomes cil de li 
dirons del conte de poitiers 
qui tant est orgilleus et fiers 
parmi le bos ua galopant 
diex con est tristes et dolant 
por sa terre et plus por s amie 
la contesse qu il a guerpie 
n ot pas alé demi arpent 
quant il encontra un serpent 
qui molt fu grans et hireciés 
bien ot de lonc quatorse pies 
la keue auoit recercelee 
qui toute estoit enuenimee 
sa bouche ietoit tel fumiere 
que tot en brulle le ionciere 
maint mal a fait en cel pais 
plus de cent homes a ocis 
quant il uoit le conte uenir 
sore li cort par grant air 
car lues estrangler le cuida 
li quens le uit molt le douta 
molt par est grans et parcreus 
li serpens est a lui uenus 
qui molt auoit grant poeste 
son aguillon li a ieté 
li quens qui paor ot de mort 
deuant son pis son mantel tort 
mais molt petit li a ualu 
car li serpens l a si feru 
de l aguillon qu il li lanca 
les plois del mantel tresperca 
la cote le plicon hermin 
selonc la cemise de lin 
l aguillons au serpent passa 
por poi que il ne l afola 
car se il en car le toucast 
iamais a home ne parlast 
et nonporquant l a si feru 
de la keue qui grosse fu 
pormi les costes en trauers 
c a la terre l abat enuiers 
quant li serpens abatu l a 
as dens estranler le cuida 
mais li quens qui ot maltalent 
son cors et son ceual deffent 
s espee trait qui reflambie 
dieu reclama le fil marie 
que il de cest malfe le gart 
del branc d achier grans cox li part 
parmi la teste grant et lee 
li a donné tele colee 
qui molt li fu pesans et sure 
mais il ot la teste si dure 
qui ne l empira un espi 
li brans contremont resorti 
li serpens un grant brait ieta 
par la geule flame lancha 
seure li cort molt fu iriés 
li quens qui ne fu mie lies 
paor ot ce sachiés sans faille 
quant uoit le serpent qui baaille 
corant uiers lui geule baee 
il tint el poing destre l espee 
u li haut non erent escrit 
son cors a saignié et benit 
de damedieu et de sa mere 
de l espee trencant et clere 
refiert le serpent par uertu 
el cief u il l a conseu 
mais co ne li ualt deus deniers 
car li serpens estoit si fiers 
que il ne doute arme un festu 
et quant li quens a cou ueu 
s ot paor ne meruelliés mie 
car n ot seurte en sa uie 
molt ot li serpens grant air 
car ains mais ne pot nus garir 
enuiers lui tant eust grant force 
enuiers le conte molt s aproche 
a lui uient les dens entesés 
li quens fu forment airés 
et s ert dolans de sa grant perte 
li serpens tint la geule ouerte 
or oiés con diex li aida 
le branc d achier ens li lancha 
par tel uertu li a enpaint 
que iusc au cuer l ameure ataint 
li serpens chiet si iete un brait 
li quens s en torne si le lait 
d autre part retorne son frain 
si a encontré un uilain 
ses bons dras ualt a lui cangier 
mais cil ne li ualt otroier 
  uilains  dist li quens de poitiers 
  tu ies niches et laniers 
quant tu ne ueus dras d escarlate 
tu es estrais de pute esclate  
li quens s en torne si le lait 
a sot n aroit ia frans hom fait 
a l entree d un uies chemin 
a encontré un pelerin 
uiex hom ert de quatre uins ans 
le barbe et les grenons ot blans 
li quens qui fu et frans et dous 
li dist   amis dont uenés uous  
cil respont   sire bien aiés 
uous ne me sanlés mie lies  
li quens li conte en souspirant 
comment il li est conuenant 
puis li a dit   por saint thumas 
kar me doune por dieu tes dras 
ton capel uoir et ton bordon 
et l esclauine a abandon 
car iou uuel aler a poitiers  
cil respont   sire uolentiers 
iou ne me mouerai de chi 
desque uous reuenrés a mi  
il se desuest sans nul respit 
li frans quens tot l afaire prist 
sous s esclauine a mis s espee 
qui de fin or estoit heudee 
le duc uaurra le cief trenchier 
por le honte de sa moullier 
oiés que li pelerins fait 
de s ausmoniere une herbe trait 
que doné li ot caifas 
uns nés fu de baudas 
plus noirs est d airement bouli 
le uiaire au conte noirchi 
iamais par home n ert connus 
desque li tans sera queus 
li quens s en ua a tel ator 
tantqu en poitiers entre en la tor 
li dus se seoit au mangier 
tantost con il uit le paumier 
s escuele li fait porter 
et plaine coupe de uin cler 
li quens le prist sans nul respit 
laissier ne l osa mais il dist 
  dans dus s ui mais uous ochioie 
trop male traison feroie  
au grant fu de carbons s asist 
or oiés que li frans hom fist 
il a acolé sa maistresse 
qui traie auoit la contesse 
  dame  dist il   par saint simon 
iou uous commanc ceste maison 
uous estes m amie et ma pole 
uous traites uostre filole 
por moi sa cote li trencastes 
l entaille et l anel me donastes 
por coi ele a perdu s ounor 
et l amistie de son signor 
par dieu qui le mont establi 
onques nul ior n oc part de li 
mi dit ne li furent pas bel 
plus me despisoit d un mesel 
la mere dieu qu el seruoit tant 
li a fait molt poure garant 
car li quens li trencha le cief 
ore sui tenans de son fief  
li quens l entent grant ioie en a 
et dist iamais ne finera 
s ara retroué s esposee 
qu en la forest laissa pasmee 
  puis asamblerai mes amis 
ma feme menrai a paris 
en la cort pepin le uaillant 
la uaurai faire recreant 
ahi dame france et loiaus 
or sui ie por uous desloiaus 
uous estes loiaus dame ellite 
et iou sui cuuers et traite 
trop uous ai fait grant uilounie 
uoir s or estiés feme de uie 
communaus si uous prenderoie 
et dusc au pie uous seruiroie 
dame de uo gente facon 
deuoree uous ont lion 
ours le mangueent ou lupart 
france cose de bone part 
tele est la fins ie uous rarai 
u a cort terme m ocirrai 
iamais n arai feme n amie 
se ne uous rai ma douce amie  
atant s en ua en la foriest 
prent ses bons dras si se reuest 
de son uis laua le taint ius 
lors fu plus biaus que narcisus 
lors monte ens el ceual isnel 
le pelerin done un anel 
dont la piere ualt un castel 
li dus s eslaisse en un prael 
escortement prist a priier 
dieu qu il li renge sa moullier 
segnors c est uoirs ensi creons 
c ains ne fu mortex traisons 
tant orible ne tant couerte 
que enuiers dieu ne soit aperte 
la contesse ot honte et a tort 
mais diex le ramena a port 
li quens s en ua auenturant 
par la forest orible et grant 
pleure por sa mesauenture 
qui tant li est et pesme et dure 
a cascon qu il ua encontrant 
de sa feme ua demandant 
li quens en a tant demandé 
ie croi qu il sara la purte 
qu ele est bone dame et loiaus 
d illuec s en ua ioians et baus 
si en uint droit au castelain 
harpin qui fiex ert de s antain 
cou fu la nuit de saint martin 
qu il uint en la cite harpin 
qui molt estoit cointe et loee 
de mur de bis marbre fermee 
defors ert la gaagnerie 
et par dedens bone nauie 
molt estoit deliteus li bors 
sor la roce sist la grans tors 
qui faite estoit de bise piere 
ne crient mangoniel ne perriere 
li quens s areste a un lorier 
laiens oi molt grant tempier 
de son de harpes de uieles 
de canconetes de puceles 
de bouhorder et d escremir 
et s oi ces cloques bondir 
molt s esmeruelle durement 
dieu reclama escortement 
li quens uint errant a la porte 
et uit un escuier ki porte 
un mort sangler sor un ronci 
  amis  fait il   parole a mi 
di moi por dieu le fil marie 
por qu est si la uile estormie 
iou oi si grant bruit que m esmai 
frans hom  fait il   ie uous dirai 
li castelains prent hui mollier 
n a son per iusc a monpellier 
ne si sage ne si courtoise 
por cou est la dedens la noise 
grant duel en ont li palasin 
la dame quident de bas lin 
ne ia por riens c on li apragne 
ne laira harpins ne la pragne 
au mostier saint piere est menee 
la doit mener l espousee  
cou dist li quens   co puet bien estre 
mais iou tenrai por fol le prestre 
qui le beneicon fera  
d illuec li frans quens se torna 
l espee chainte au poing d or mier 
quant li frans quens fu el mostier 
laiens n a conte tant proisié 
li quens ne soit graindre plain pie 
deuant tous les barons de pris 
s en uint deuant le crucefis 
son cief del mantel embuscha 
dusques adontque il uerra 
que il sera tans de parler 
adont se uaurra demoustrer 
li castelains estoit uestus 
de dras de soie a or batus 
rose la contesse a deuise 
fu uestue d une cemise 
plus delie d un fil d iragne 
ouuree fu dedens espagne 
desous son pelicon hermin 
uestue d un uermeil samin 
qui molt ert auenans et biaux 
de fin or i ot cent oisiaux 
molt li sist bien et a mesure 
de soie auoit une cainture 
en le boucle auoit une piere 
qui molt ert presieuse et chiere 
el monde n a milleur ie cuit 
plus reluist que carbons par nuit 
mantel ot de sidoine ouuré 
par dedens de sable fourré 
li fermaus qu ele ot a son col 
ualoit quatorse besans d or 
sor le blonde crine luisant 
qui dusc au pie aloit batant 
plus luisent d or fin en escu 
si ot un cercle a or batu 
ses frons estoit plus blans que nois 
sorcius auoit bruns et estrois 
molt ot bien faites les orelles 
tenre bouce leures uermelles 
nes droit et forcelé menton 
s ot couloree la facon 
n a ses mameles ne pert mie 
qu ele ait esté d oume sentie 
beles ot les mains et lons bras 
les flans auenans et gaillars 
blance fu et soes et crasse 
que toutes autres femes passe 
nus ne l esgarde qui ne die 
qu i n a si bele dame en uie 
quant or le uoit li dus tant bele 
li cuers el uentre li sautele 
ains se lairoit tous desmenbrer 
qu il le uoie autrui espouser 
li abes uint tot reuestus 
molt douchement crie 
plus de trente moines i a 
qui respondent 
dist li abes   or parlons d el 
aportés  dist il   cel mesel  
li castelains estoit a destre 
l abes le prist par le main destre 
  sire  dist il   ueus ceste dame 
oil  dist harpins   par saint iame 
dame uolé le a signor prendre 
chiertes ains me lairoie pendre 
anchois soie iou trainee 
que ie soie ia s espousee 
ia uoir n aurai mari ne dru 
quant i ai mon bon signor perdu 
fols estes dans abes gautier 
qui espousés autrui moullier  
li castelains en fu irés 
de ses gans le fiert sor le nes 
sa bouce et ses mentons rougi 
del sanc qui ius en respandi 
quant le uoit li quens de poitiers 
por poi que il n est erragiés 
or ne se puet il mais tenir 
le castelain ala ferir 
deuant ses homes et ses gens 
le fiert del poing enmi les dens 
deus l en a rompus et brisiés 
il l ahiert se l rue a ses pies 
le mantel oste et trait l espee 
en haut a sa raison leuee 
  ha  fait li quens   fix a putain 
ia fustes uous fix de m antain 
et fiex huon de pierelee 
si uous porta la suer ma mere 
ie uous fis cheualier nouuel 
ceste cite par saint marcel 
uous euissent gascoing tolue 
mais ie le uous ai maintenue 
or uolés ma feme espouser 
de traison uous puis reter  
li quens a deuant tous conté 
comment il auoient erré 
tres cele heure qu il le laissa 
en la forest quant se pasma 
de sa feme conte la uie 
comment diex l auoit garandie 
mais cou plot la contesse plus 
quant il conta comment li dus 
connut en la cort de poitiers 
quant il i uint con uns paumiers 
c onques de son gent cors n eut part 
dont sambla la dame trop tart 
k ait a son chier segnor parlé 
son mantel a tost ius ieté 
puis cort au conte de poitiers 
pasmee li cai as pies 
si durement sor un perron 
que sanglent en ot le menton 
li quens entre ses bras le prent 
si l en leua molt douchement 
si le baissa plus de uint fois 
qui li donast cartres et blois 
monloon et rains et paris 
n donast il ce m est auis 
sa feme por autre escangier 
quant ce uit li quens de poitiers 
souspirs i font et plors et plains 
dont dist harpins li castelains 
  frans quens  fait il   por dieu merchi 
ains a nul ior n oc part de li 
si ait diex de la moie ame 
c onques n atouchai a ma dame 
car ma fois en fust trespassee 
s ancois ne l euisse espousee  
cou dist li quens   bien uous en croi 
pensés et de li et de moi 
si uenrés od moi a paris 
la ert par moi li dus ochis  
quant messe est dite si s en uont 
sus el palais grant ioie font 
la contesse apela le conte 
  sire uengiés moi de cest honte 
que li dus m a fait a cel tort 
il en doit bien auoir la mort 
ausi m ait sainte marie 
n arés de mon gent cors partie 
a nul ior mais en mon uiuant 
si l en arés fait recreant  
li quens en rist si dist   sauoir 
dame i en ferai mon pooir  
puis lauerent si uont mangier 
si manderent le forestier 
il uint o ses quatorse fiex 
li quens n estoit mie aniex 
que plus ot de cuer d alixandres 
son frere le conte de flandres 
manda qu il uiegne o ses barons 
il i uint o mil compagnons 
barons de flandres bien proisiés 
bien armés les hiaumes laciés 
tant font que il sont asamblé 
a paris uinrent la cite 
la trouerent l empereor 
pepin qui tenoit molt grant cour 
s i ert li dus de normendie 
et la uielle cui diex maudie 
iert a un uisconte dounee 
mais autrement iert mariee 
li quens qu est plus preus c alixandres 
et ses freres li quens de flandres 
et harpins et li forestiers 
et li dus 
qui tout sont neueu et parent 
deuant pepin el mandement 
erent a pie tout aati 
lor cheualier sont feruesti 
s il uausissent faire desroi 
mors fust li dus malgre le roi 
mais les cuers ont loiaux et fiers 
dont parla li quens de poitiers 
sa parole dist iusc a son 
  i apiel de mortel traison 
le duc se il le ua noiant 
iou l en ferai ia recreant  
puis s en ua son gage porter 
pepins le rechut sans fauser 
li dus le sien porter ala 
ke ains refuser ne l osa 
tout li menbre li uont tramblant 
et la contesse ua criant 
  dus si soies tu hui pendus 
que tu onques ne fus mes drus 
si soies estranlés de hart 
c onques de mon cors n eus part 
ausi uous uoie iou houni 
c onques n eustes part de mi 
si me puist diex hui m onor rendre 
et tes cors puist as forces pendre  
adont s armerent li uassal 
qui n i fisent plus lonc estal 
il ont pris haubers et escus 
il lachierent elmes agus 
et montent es ceuaux corans 
les lances od les fers trancans 
prisent que plus n i demorerent 
defors la uile les menerent 
cil qui le camp durent garder 
et pepins a fait aporter 
les sains enmi la praerie 
sor le paile qui reflambie 
por faire iurer les uassaus 
andoi descendent des ceuaus 
premiers i uint n atarga mie 
iurer li dus de normendie 
et dist bien se diex li aidast 
et de cest camp le deliurast 
qu a la contesse auoit geu 
et de li son plaisir eu 
li quens l oi molt l en pesa 
deuant les s agenoulla 
et dist   par les sains qui sont chi 
sire dus uous aués menti 
onques a son corp ne geustes 
ne de li uo plaisir n eustes 
dont bien uous en cuit desmentir 
ains uespre uous ferai iehir 
que uous del tout menti aués  
dont n i est cascons demorés 
as ceuaus uinrent si monterent 
fierement les esporounerent 
des roides lances que il tinrent 
si roidement s entreferirent 
que li escu andoi quasserent 
et que les lances tronconerent 
li tron en sont amont uolé 
mais si se sont entrecontré 
des pis des ceuaux des escus 
c a la terre cairent ius 
si durement par uerite 
c a poi n a l uns l autre afolé 
mais plus tost qu il porent leuerent 
les escus a lor cols poserent 
ia se uoront entracointier 
se il pueent as brans d achier 
li dus de normendie ert fiers 
si feri le conte premiers 
parmi l escu u il l ataint 
et sachiés bien pas ne se faint 
l escu li fent et escuartele 
mais li quens ne chiet ne cancele 
car en lui ot molt de uertu 
il tint le bon branc esmolu 
dont il le lion afola 
au duc ruiste cop en douna 
parmi son elme a or batu 
pieres et flors a abatu 
le hiaume li trence et porfent 
li brans descendi durement 
car il fu par air ferus 
la coiffe n i ualt deus festus 
tot l eust fendu dusqu el pis 
mais li brans d achiers est guencis 
et par deseure escaucira 
l orelle destre li trencha 
puis l a enpaint de tel air 
c a la terre le fist cair 
mais li dus en pies resali 
qui molt auoit le cuer mari 
l espee tint par grant uertu 
au conte en a un cop rendu 
droit parmi le hiaume doré 
pieres et flors en a coppé 
li cox descent par grant air 
se diex ne l uausist garandir 
a cel cop l eust porfendu 
l espee descent par uertu 
puis li a dit   se diex me saut 
quens hui serés pendus en haut 
quant uous conbatés por celi 
qui entresait uous a houni 
dus  dist li quens   uous i mentés 
se dieu plaist hounis en serés  
lors li cort sus isnelepas 
plus fiers que lions ne lupars 
a son branc d achier le requiert 
et souent ruistes cols le fiert 
mais molt maluaisement li uait 
car li faus sairemens c ot fait 
l a le ior houni entresait 
il s entredounent si grans caus 
et si rendent si grans assaus 
andoi furent molt par ingaus 
illuec souffrirent molt de maus 
li dus s aidast mais cuers li faut 
car la plaie qu il auoit haut 
toute la uue li tourbloit 
l estor plus souffrir ne pooit 
et li quens l a tant demené 
qu il l abati enmi le pre 
que uous feroie lonc sermon 
deuant pepin ens el sablon 
le fist li frans quens recreant 
uoiant le siecle gehisant 
c ausi eust diex part de s ame 
que la contesse est loiaus dame 
la fu pendus et trainés 
et la uielle ot trencié le nes 
et les orelles ambedeus 
se li fist on creuer les ex 
par amender sa laide uie 
fu mise en une ostelerie 
or est la contesse ioians 
car ele est dame des normans 
pepins l en a douné le don 
uoiant maint prince et maint baron 
li cors depart des cheualiers 
le quens en ala a poitiers 
et la contesse s espousee 
en sa cambre qui est pauee 
furent la nuit andoi ensamble 
la fu engenrés ce me samble 
li miudres qui onques nasqui 
signor cou fu li bons quens gui 
puis l eure c ot treise ans passés 
laissa terres et hiretes 
pere et mere si s en ala 
a rome uint si serui la 
l empereres l a retenu 
molt l a amé et chier tenu 
bailliu fu le roi coustentin 
la fu il dusques en la fin 
or oiés de guion le noble 
comment il ot coustantinoble 
par une dame qu il ama 
li quens de poitiers i ala 
et la contesse s espousee 
quant ses fiex deuint emperere 
par un ior de l asension 
ert coustentins en pre noiron 
par deuant le moustier saint pere 
i uint hardiement sa mere 
coustentins a loi de uassal 
dist a guion son senescal 
  maistres ie uous doi molt amer 
faites moi mes bries seeler 
a trente mesages uaillans 
me liurés bons mules amblans 
puis si cerkerons la contree 
et dusques en la mer betee 
que n i remaint cheualiers nus 
rois ne princes contes ne dus 
que il ne uiegne a rome a moi 
dedens quinsaine a grant conroi 
s amaint cascons par courtoisie 
o lui sa seror u s amie 
n i amaint dame mariee 
ne pucele nule uiolee 
nule n i uiegne tant soit bele 
se n est de cors uirgne pucele 
et cele qui m iert a corage 
pruec qu ele soit de haut parage 
s iert ma feme et iou ses maris 
si ert de rome empeerris 
quele eure que porai sauoir 
qu ele ert encainte de mon oir 
tot mon empire asamblerai 
la mer de gresse passerai 
puis ne lairai por nul essoine 
que ie ne uoi en babiloine 
se l amiraus ne rent noiron 
mon oncle qu il tient en prison 
ia n i remanra tor de marbre 
quue n abace iusc au sech arbre 
paien querront dieu et saint piere 
u iou en remanrai en biere  
  sire  dist guis ses senescaus 
  de cuer samblés forment loiaus 
diex de la sus uous doinst pooir 
que uous en fachiés uo uoloir  
sor les mules as frains d or mier 
montent li trente mesagier 
les bries portent par le pais 
as rois as contes as marchis 
u a enuis u liement 
cascons fait son commandement 
gerars li uiex quens de melans 
amena ses filles uaillans 
set en a cou dist li escris 
uestues de cendaus partis 
s es conduisent cent cheualier 
n i a cel n ait auberc doublier 
et sis cens dis cheualiers 
uiers rome ceuauche richiers 
ses cinc filles amaine o soi 
uestues d ermine et d orfroi 
cis quens fu de grant segnorie 
il tint uergaus et yuorie 
a trois cens cheualiers sans rence 
cheuauce li dus de plaisence 
od lui ot quatre filles beles 
uestues de reubes noueles 
guillaumes en ramaine trois 
qui sire estoit de geneuois 
atot quatre cens cheualiers 
couers les ceuaus dusqu es pies 
renaus ki iustice pauie 
ramaine sa suer et s amie 
et li princes des alemans 
en ramaine une de quinse ans 
li rois de pulle ot filles dis 
quatre en mena s en laissa sis 
aigline i uint ki molt se prise 
fille estoit au duc de sesile 
parise i uint qui molt ert noble 
ele tenoit coustantinoble 
lorete i uint qui toutes passe 
dame ert de boulougne le crasse 
la dame n ot pere ne mere 
guis l amena uns siens biaus frere 
uestue estoit d uns dras roiaus 
s ot les ceuex indes et biaus 
et le mantel bendé d orfrois 
li bouton sont d or espanois 
cascune samble a son auis 
qu ele doie estre empeerris 
car par droit iugement sont beles 
si sont de cors uirges puceles 
baron ce seuent roi et conte 
que li haus estoire raconte 
par les bries coustentin l enfant 
uinrent a rome de gent tant 
que les rues encortinees 
furent a grant anui passees 
les gregnors tors et les plus beles 
coisirent auec les puceles 
de uers cendaus furent celees 
de ioins furent desous pauee 
as hautes fenestres la sus 
pendirent lor dorés escus 
de chiers pailes gregois fourés 
de gris et par desor ouurés 
erent couiert mul et destrier 
coler d argent ont li leurier 
as perches sisent li faucon 
hostoir girfaut esmerillon 
li un iuent a l escremir 
a l entredeus por miex ferir 
as tables li conte pales 
li uiel et li sage as esces 
auec le deduit des puceles 
estoit li dous sons des uieles 
cil ientil uallet uont doner 
lor dras apres le bouhorder 
as hiraus et as rimeours 
as ribaus et as iougleours 
il n a beste saluage el mont 
c on ne trouast a uendre au pont 
et d autre part sont li oisiel 
et li poisson fres et nouiel 
et es celiers sont li clare 
et li pieument et ysope 
li palais sambloit embrasés 
de cierges c on ot alumés 
cil haut borgois ont dras de soie 
ains mais a rome n ot tel ioie 
por la uenue as damoiseles 
en tout le monde n ot si beles 
de saint iake iusqu en otrente 
n en trouast on plus beles trente 
dedens le fort tor principar 
que fist rois iuliiens cesar 
couuenra casconne qu ele entre 
quant laiens erent toutes trente 
s enterra coustentins li rois 
tous clora chius les huis tous trois 
qui fait sont de uermeil laiton 
ia puis n i enterra nus hom 
dedens le fort tor batellie 
sera cascune despoullie 
si nue com kai de mere 
adont coisira l emperere 
celi qui li ert plus plaisans 
et de tous menbres auenans 
si sera roine en la soume 
de coustantinoble et de roume 
n i a celi ne mut coulor 
ainsk ele ait passé icest ior 
dist coustentins   par cele crois 
ou diex fu por la mort destrois 
n i auera honte mestier 
ne uous couigne despoullier 
toutes nues sans les cemises 
se cou n est uoir diex me honises 
dont uerrai uos mameles blances 
uos bras uos costes et uos hances 
autresi feront uos conpagnes 
dont prouerai par uos ensagnes 
que cascune auera sour li 
s ele est digne de haut mari 
et se ele est a point a moi 
par iugement et par otroi 
c est commandise non proiere 
que par mon droit signor saint piere 
la premeraine refusee 
taurai iou le cief a l espee  
quant les puceles en la fin 
oent le commant coustentin 
que il n a ne mains ne plus 
que il ne uoie lor cors nus 
parise de coustantinoble 
parla ki durement ert noble 
et dist   puceles ce me samble 
l une fremist et l autre tramble 
mainte feme a on mariee 
qui d autrui ert asougnentee 
puis se cuide uendre pucele 
bien doit auoir honte nouele 
monoiers qui fausin uelt uendre 
doit on a hautes forces pendre 
despoulliés uos seurement 
et iou toute premierement 
faire l estuet u tempre u tart 
et ie l lo bien de moie part  
dient toutes a basse uois 
  uo bon ferons car cou est drois  
adont osterent les caintures 
qui estoient a or batues 
de soie desronpent lor las 
dont auoient lacié lor bras 
as fermaus de lor cols oster 
ueissiés cascune trambler 
qu il en i ot frains et ronpus 
qui ualoient cent mars u plus 
adont osterent les bliaus 
les singlatons et les cendaus 
et au deseurer des cemises 
furent si mates et si prises 
c on peust aler deus louees 
ainsqu eles fuissent ius ietees 
et quant les orent despouillies 
sachiés ne furent mie lies 
li rois les uit auant ala 
casconne en la bouche baisa 
ne uelt nule gaber s en puisse 
car tost en aroient anguisse 
lorete parla la cortoise 
et dist   sire s il ne uous poise 
et uous uos i asentisiés 
que reuestir uous feissiés 
car par dieu qui est en la nue 
honte est de ueir feme nue 
quant reuestues nous uerriés 
adont au primes coisisiés 
cele ki uous plaira de nous 
damoisele cou estes uous 
et nonporquant par saint denis 
iou aim cascune molt et pris 
molt uolentiers les retenroie 
toutes ensamble se pooie 
cascune a dame et a amie 
mais cou ne poroit estre mie 
ne droiture ne l soufferroit 
se ie uous preng io ai grant droit 
car molt estes cortoise et sage 
et molt auenans de corsage  
atant les cambres deffermerent 
et les damoiseles alerent 
a lor osteus si con io cuit 
li rois lor douna sauf conduit 
coustentins ot o lui s amie 
qui molt fu sage et ensegnie 
grant feste quinse iors menerent 
li baron qui asamblé erent 
a le feste l empereour 
quant ce uint al quinsime ior 
tot li baron se departirent 
en lor pais si s en reuinrent 
tot s en aloient a esfors 
quant a cort uint sanses li fors 
qui grant conpagnie amenoit 
cent compagnons od lui auoit 
sa seror amaine auec lui 
dont pas ne cuide auoir anui 
car il n auoit si bele el monde 
tant con li trosnes auiroune 
bien cuide auoir por sa biaute 
l empereor a auoe 
quant li rois oi la nouele 
sachiés durement li fu bele 
uint cheualiers a fait monter 
por faire esramment retorner 
les barons qui alé s en erent 
li cheualier errant monterent 
qui li rois l a fait commander 
les barons a fait retorner 
por uenir a la cort ariere 
li rois coustentins sans proiere 
de son palais ius descendi 
od lui si home et si ami 
sanson le fort molt honera 
et sa seror molt acola 
bien dist et auoit enpensé 
que ceste auoit tot sormonté 
n a sa biaute riens ne ualurent 
toutes celes qu a la cort furent 
et a feme auoir le uaurra 
cele dist ia ne l pensera 
ne ia a feme ne l aroit 
tant con autre amie aueroit 
  ne ia li nen quier faire tort 
bien l aroie houni a mort 
la pucele qui l aime tant 
se li toloie son amant 
iou l oi dire et seuent maint 
que cele a bien le cuer estaint 
et mise sa ioie a dolor 
qui pert son ami par amor 
ne iou pas tolir ne li ruis  
lorete li dist   iou ne puis 
mie mon signor contredire 
que il ne face tot sans ire 
et son bon et sa uolente 
et iou di bien que par biaute 
ne me puis uers uous aatir 
bien le lo et di sans mentir 
qu estre deués quiqu en ait ire 
dame de rome et de l empire 
li rois l oi grant ioie en a 
sanson le fort en apela 
  sire  dist il   or uous dirai 
une cose que pensé ai 
iou prendrai uo seror a fame 
si le ferai de rome dame 
de ierusalem et de l empire 
et cesti qui n est mie pire 
lorete qui est bele et sage 
n a si gentil dusqu en cartage 
ie uuel c a moullier le prendés 
et si uuel que de moi tenés 
la cite de sur et de rome 
ie le uous doins sans nul ensougne 
auoec uous l aim miex qu a mon cors  
quant cou oi sanses li fors 
maintenant au pie l en ala 
li rois amont l en redreca 
qui molt en fu lies et ioians 
au mostier saint piere qu est grans 
furent ambedeus espousee 
la ot grant ioie demenee 
por les noces l empereour 
firent grant feste li pluisor 
ausi font por sanson le fort 
en cui a molt ioie et deport 
les noces longement durerent 
et quant uint qu il desasamblerent 
au partir de l asamblement 
a pris li rois un parlement 
et dist iamais ne finera 
dusque babilone raura 
iherusalem et tabarie 
et coustantinoble et persie 
cascons forment li afia 
k a son pooir li aidera 
en leur pais arrier iront 
et leur pooirs asambleront 
con por en babilone aler 
et l amiral desireter 
atant s en departent sans paine 
sanses li fors sa feme enmaine 
que il molt durement ama 
cascons en sa terre rala 
por faire atorner son pooir 
et por prochainement mouoir 
quant il se furent atorné 
et lor empire ont aiousté 
a rome cascons repaira 
li rois les uit grant ioie en a 
atant de rome se partirent 
uiers coustantinoble se mirent 
illueques ont fait lor essone 
quant sont uenu a babylone 
quant l amiraus uenir les uit 
si l a tenu en grant despit 
contre lui est cascons uenus 
o lui uint mile feruestus 
sont uenu de fors en la plagne 
li quens guis qui porte l ensagne 
a dit errant a son signor 
  sire ueés chi sans folor 
l amiral contre uous issir  
lors se font tantost feruestir 
li cheualier l empereour 
si les uont ferir sans seior 
que il ains n i quisent essone 
es gens le roi de babilone 
la ueist on molt porfendu 
et maint hauberc et maint escu 
li cau pas ne remonterent 
les gens l amiral i caplerent 
maint cheualier i font cair 
et a la terre mort gesir 
mais li uilains nous a conté 
que force paist ades le pre 
car li romain la force i eurent 
les gens l amiral ne les peurent 
l amiral ont le cief coppé 
en la cite sont tost entré 
noiron ont hors de prison mis 
si l amainent ce m est auis 
deuant son neueu coustentin 
qui forment l amoit de cuer fin 
coustentins son oncle honera 
noiron babilone laissa 
ierusalem asegier ua 
mais on les cles l en aporta 
ses hom est cascons deuenus 
et coustentins les a rechus 
hostages ont liurés uaillans 
de ierusalem uint enfans 
atant s en reua l emperere 
lies et ioians a chiere clere 
ainc ne laissa iusc au sec arbre 
castiel cite ne tor de marbre 
se il ne deuienent si home 
que il n abate c est la some 
quant li rois ot tot acieué 
et il ot conquis le rene 
ses baillius u pais laissa 
cascon en son lieu assena 
et fu tous li pais rendans 
a coustentin a icel tans 
et puis si a maint ior rendu 
rome de iherusalem treu 
coustentins qui le cuer ot noble 
est uenus a coustantinoble 
mais cil pas ne le contredirent 
toutes les portes li ourirent 
a cel tans que truis en l auctor 
n auoient il point de segnor 
mors en estoit li emperere 
si ot oir une fille clere 
parisse ot non molt par ert bele 
el mont n ot plus gente pucele 
contre roi coustentin ala 
et molt durement l onera 
parise qui ert bele et noble 
la dame de coustantinoble 
ualt l empereor honerer 
en son palais le fist monter 
l eue cornerent si lauerent 
li baron qui n i aresterent 
guis li senescaus sert del uin 
deuant son signor coustentin 
parise forment l esgarda 
en son cuer durement l ama 
quant mangié orent si lauerent 
li garcon les napes osterent 
guis qui fu hardis et loiaus 
et molt cortois et molt uassaus 
dales parise s aclina 
bele le uit si l en ama 
tant on parlé ensamble andoi 
qu il s entraiment en bone foi 
parise plus n i demora 
l empereor en apela 
  sire  dist ele   par amor 
ie uuel que me donés signor 
un de uos barons plus proisiés 
dame  dist li rois   uolentiers 
le premier que demanderés 
ie le uous donrai si l arés  
la dame s en bronca aual 
puis dist   guion uo senescal 
sire rois uous uuel demander 
et si le ferai corouner 
quant il espousee m ara  
ensi li rois le creanta 
lues le ualt faire corouner 
mais il ne le ualt creanter 
s iert li quens de poitiers ses pere 
uenus entre lui et sa mere 
li rois dist tant por lui fera 
que illuec les atendera 
et guis l en a molt merchié 
ses mesagiers a apresté 
si les enuoia a poitiers 
li quens i uint molt uolentiers 
et si uint auec lui sa feme 
qui plus est clere d une geme 
lor iornees entr iaus maintinrent 
tantc a coustantinoble uinrent 
li quens guis molt les hounera 
sa mere et son pere baisa 
l endemain fu fais emperere 
sa feme espousa qui ert clere 
quinse iors molt grant ioie fisent 
et puis apres s en departirent 
coustentins s en ala a roume 
o lui si baron et si home 
et li quens en poitiers ala 
sa feme auec lui en mena 
qui molt estoit et clere et noble 
guis remest en coustantinoble 
d iaus ne uous irai plus contant 
car iou n en oi en auant 
