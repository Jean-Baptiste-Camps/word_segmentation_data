ki bealz moz seit dire et entendre 
bien les doit conter et aprendre 
a celz ki les uulent oir 
dont bien et honor puet uenir 
ie ne di pas qu a totes gens 
doiue li hom mostrer son sens 
kar mainte gent seuent blasmer 
et reprendre sens amender 
et om blasme sens raison 
telz chose n est se annuis non 
por chu me plaist que cil m entende 
ki bien reprent et bien amende 
i ai mis mon penser et ma cure 
d un roial conte d auenture 
commencier et dire briement 
sens annioz alongement 
por cho est li contes roial 
que filz de roi fu li uassal 
dont li contes est deuisés 
qui bien doit estre renomés 
iadis ot en gales un roi 
qui mist grant paine et grant conroi 
al siecle amer et maintenir 
et mout se sot bien chier tenir 
plains fu de uallance et de sens 
si ot a nom rois iozefens 
mout par estoit de grant hatece 
et cheualiers de grant proece 
ioie maintint tot son iouent 
si uenqui maint tornoiement 
maint poigneis de mainte guerre 
contre tos homes tint bien terre 
moillier ot bone et sage et bele 
ki tos tens li sembla nouele 
quar il l auoit par amor prise 
s ot nom la roine andelise 
fille al roi de danemarche 
mais tres puisque noe fist l arche 
ne fu dame de sa ualor 
onkes nus ne uit belissor 
li rois l auoit mout desiree 
lies fu quant il l ot esposee 
et a li n en pesa de riens 
qu ele l amoit de fin cuer bien 
quant par amors uindrent ensemble 
ne lor falu rien ce moi semble 
tres plaisant uie demenerent 
todis par amors s entrammerent 
li rois por sa tre doce amie 
faisoit mainte cheualerie 
por li portoit guinples et manches 
et chaintures et conissances 
ia de li ne fust loins ne pres 
qu il ne le desiraist ades 
por lui et por li despisoit 
l ore que nus enuiellissoit 
et qu il les couenra morir 
ne l un de l atre departir 
onques rois n ama tant roine 
de bone amor loial si fine 
quar par maintes fois li sembloit 
qu onques de li eu n auoit 
fors desiers et douces pensees 
lors reuenoit a grans iornees 
la ou il la quidoit trouer 
quar a li uoloit rasembler 
quant il estoient a seior 
adont mostroient lor amor 
li uns uers l atre dolcement 
ensemble aloient bien souent 
a desduit de chiens et d oisealz 
lor siecles estoit bons et beals 
quar li cheualier del pais 
estoient auuech eals todis 
et les dames et les puceles 
dont il i auoit mout de beles 
notes uielles et chancons 
auoit todis en la maison 
trestot prisoient la couine 
et del roi et de la roine 
mais ie ne uos conterai mie 
de chief en chief tote lor uie 
il auint et bien fu seu 
que la roine enchainte fu 
tot son termine a droit porta 
tantque d un fil se deliura 
a cel enfant porter as fons 
ot mout hals clers et halz barons 
quant baptiziés fu et leués 
par nom fu durmars appelés 
mout fu li rois ioians et lies 
de son nouel fil ce sachiés 
mais grans anuis seroit a dire 
ne de conter tot tire a tire 
comment cil enfes est norris 
bien est gardés et bien seruis 
tantqu il est uenus a quinze ans 
beals est et gens et drois et grans 
beles iambes ot et beals piez 
de cors estoit si bien tailliez 
que nule riens n i sofraignoit 
lons bras et grandes mains auoit 
lonc col et droit et gros et blanc 
si n estoit mie mors de sanc 
quar sor le blanc uisage estoit 
la colors ki l enluminoit 
n estoit pas lefrus ne anscais 
uairs ot les uels iolis et gais 
beal front bele boche et beal nez 
les cheuelz blons recercelés 
plus estoit clers que nule gemme 
et si n ot pas bealte de feme 
en la semblance de son uis 
estoit fiers et antres hardis 
onques ne engiens ne nature 
ne fist si bele creature 
sages estoit et enuoisiés 
et cortois et bien enseigniés 
et bealz parliers et cler ueans 
et debonaire et acointans 
largece et cortoisie a faire 
ce ne li pot onque desplaire 
quar il en estoit costumiers 
trestos les filz as cheualiers 
de son pais auoit od lui 
n i estoient pas a anui 
mais a ioie et a grant desduit 
ensemble menoient grant bruit 
de behorder et d escremir 
et de riber et de saillir 
durmars lor estoit bons compains 
et si n auoit mie en desdains 
les poures bachelers gentiuz 
il ne lor estoit mie eskiuz 
ains lor donoit les riches dons 
mais trop seroit li contes lons 
a deuiser tote s enfance 
de ce ne sui pas en dotance 
que durmars li plus belz ne fust 
que lom a cel tens coneust 
n estoit pas d entule maniere 
de boiz sauoit et de riuiere 
et qui le ueist a cheual 
bien poist dire del uassal 
c onques ne uit si bien seant 
si apert ne mielz cheuachant 
de tot son cuer l amoit sa mere 
et mout estoit bien de son pere 
li rois auoit un sceneschal 
prodome et uaillant et loial 
de la blanche cite estoit 
sceneschaus et si i manoit 
mout i auoit riche maison 
palaiz et sale et halt doignon 
li manoirs estoit bien fermés 
de halz murs et de grans fosses 
li sceneschals estoit mout riches 
si n estoit pas auers ne chiches 
sa femme estoit bele et plaisant 
et si n ot pas diz uit ans 
longe ert et droite et blonde et gente 
en li acesmer ert s entente 
chantans estoit et enuoisie 
bien parlans et bien enseignie 
li sceneschaus estoit d eage 
de ce ne l tien ie mie a saige 
que si tre iouene feme prist 
quar iouenes uiellece despist 
bien ua le diable chacant 
uielz hom sachiés qui prent enfant 
cheualiers fu li sceneschaz 
riches est de linage haz 
el pais le seruoient tot 
li rois iozefens l amoit mot 
por ce qu il le sauoit gentil 
li commande a garder son fil 
  seneschaz  co a dit li rois 
  mout estes sages et cortois 
gardés mon fil et enseigniés 
ie uuel que ses maistres soiés 
n ai cure que filz uilain 
l ait en baillie ne en sa main 
quar ia uilain n ierent si riche 
que lor conseil ne soient niche 
lor enseignement est trop uilz 
uos estes saiges et gentilz 
gardés mon fil et aprendés 
totes les teches li mostrés 
dont puet uenir a hautece 
et a honor et a proece 
a uostre ostel descendera 
ia boriois ne l herbegera 
dusqu adoncqu il iert plus senes 
trop i uerroit de nicetes  
li seneschaz ot et entent 
que li rois le prise forment 
et que tant l aime de son cuer 
quar il ne uuelt a nesun fuer 
qu atres ait son fil en baillie 
al seneschal n en poise mie 
anchois li est et bon et bel 
lors enmaine son damoisel 
li seneschalz a son ostel 
et durmars ne desiroit el 
qu a ueoir la seneschalcesce 
mout est lies de si bele ostesse 
or est durmars et si uassal 
a le maison le seneschal 
de plusors gius se desduisoient 
li damisel ki iouene estoient 
n irai plus le conte enlongant 
durmars aime la dame tant 
qu il ne puet mangier ne dormir 
force d amor li fait iehir 
a la dame tot son pense 
lui semble qu il l ait trop celé 
la dame de fin cuer l amoit 
mais nus hom ne s en parciuoit 
quar ele n estoit pas uolage 
si sot bien courir son corage 
un ior estoit aler chacier 
li seneschalz et arcoier 
tot li ualet durmart ausi 
i alerent mais ge uos di 
que durmars se fait mal haitiés 
quant il uoit les palais uoidiés 
et qu il i est sotainement 
en la chambre entre liement 
uolentiers s i abandona 
la seneschaucesse i troua 
qui plus estoit bele que fee 
liez est quant seule l a trouee 
ses meschines et ses pucelles 
estoient en altres chambreles 
la n auoit que li seulement 
en un romans list et aprent 
son damisel uoit si se lieue 
  a dame  fait il   mout me grieue 
que uos contre moi uos leués 
bons iors uos soit hui aiornés 
si uoirement com ie le wel  
la dame respont sens orguel 
  sire bien soiés uos uenus  
lors s asient ambedui ius 
deuant un lit qui mout fu bealz 
ourés a flors et a oisealz 
la dame dist al damisel 
  sire moi ne fu mie bel 
quant on me dist que uos estiés 
uains et pesans et dehaitiés 
ie deuoi or aler a uos 
dame mout m eust esté dols  
fait durmars   li uostre uenirs 
quar en uos est tos mes desirs 
dame uostre grande bealtez 
et uostre debonairetez 
uos dols regars uostre simplece 
a mis mon cuer en grant destrece 
certes dame ie n ai pensee 
qui ne soit a uos atornee 
ceste amors est sens obliance 
en mon cuer est uostre semblance 
et nuit et ior mise et enclose 
trop sui hardis quant dire l ose 
mais force d amors me soprent 
qui m a doné cest hardement 
et se uers moi uos coreciés 
de mort destroite sui iugiés 
dame merci  et dont se teut 
durmars que plus dire ne peut 
adont commenca a fermir 
entremesler et apalir 
quant il n a pooir de plus dire 
la dame l esgarde et remire 
de ses bealz uelz mout dolcement 
color li uuet muer souent 
se l conoist mout bien a sa chiere 
a son uis et a sa maniere 
et entent bien a sa parole 
qu amors l a mis a halte escole 
la iouene dame ne fu mie 
del respondre trop esbahie 
  sire  dist ele   ce sachiés 
trop lons plais est en la fin niés 
miech uaut longe ioie que corte 
ie ne pris mie une torte 
dame qui todis fait proier 
son ami puisqu ele l a chier 
mielz ualt la ioie et li desduis 
que lons respis et lons ennuis 
certes en lonc detriement 
ne gaaignent dames noient 
mainte en a son ami perdu 
qui l uossist auoir retenu 
miech doit om sa ioie haster 
que son tens perdre ne gaster 
i ain mielz plus de ioie en amor 
que mains de ioie et plus dolor 
uos estes sages et uaillans 
et bealz et iouenes et plaisans 
puisque uostre amors m est donee 
ne puis estre miech assenee 
et se ie ne uos fai dangier 
ia ne m en deués mains prisier 
quar de ce soiés bien certains 
que uos estes li promerains 
que onkes amasse a nul ior 
ne iamais n aurai atre amor 
ie uos ain de fin cuer entir 
ia ne le m oissiés gehir 
se ie n en fuisse requise auant 
quar ce ne fust pas auenant 
or est ensi a uos m otroi 
ie uos doins ma pensee et moi 
dame  ce dist li damisialz 
  cis dons me semble asses plus bealz 
que dons qui onque fust donés 
de tot annui sui eschapés  
lors se trait durmars pres de li 
et ele uers lui autresi 
par un baisier s amor li done 
li uns plus l atre n araisone 
ains fait chascuns sa uolente 
d amors se sunt asseuré 
baisent et acolent et rient 
et lor uolente s entredient 
l uns cange a l autre de iuiaz 
mout lor semble lor desduis biaz 
or a durmas quanque il uuet 
que de nule rien ne se duet 
mais par l enseignement son maistre 
ne fist il pas cele ueure naistre 
quant il est ore de mangier 
li maistre serians fait drecier 
la table et fait l eue doner 
lors se sunt assis al disner 
durmars et la dame ensement 
quant il orent a lor talent 
but et mangié si se leuerent 
a mout grant ioie trespasserent 
cel ior qu ainc ne lor annuia 
et li seneschaz repaira 
de la forest ou il ot pris 
deus cers si s est el retor mis 
en la rote le seneschal 
ot grant noise et grant batestal 
cil ueneor lor cors sonoient 
li uallet durmart behordoient 
tant se desduisent d un et d el 
qu il sunt reuenu a l ostel 
li seneschaz est descendus 
quant il est el palais uenus 
son damoisel trueue haitié 
a grant meruelle s en fait lie 
el palais entrent li dansel 
dusqu a seisante damoisel 
qui por armes durmart seruoient 
mout sunt lie quant haité le uoient 
el palais fu la grans clarte 
mout i ot cierges alumés 
et uiandes apparillies 
lors furent les tables drecies 
quant ont laué si sunt assis 
n i a celui ne soit seruis 
de riche mes a grant plante 
et si ont a lor uolente 
froit uin et sain et aspre et cler 
apres mangier ont fait oster 
les tables quant il en est tans 
li plusor font uieler chans 
et li alquant notes harper 
et li plusor uulent ioer 
as dez as tables as esches 
tel desduit menoient ades 
de ior en ior si faitement 
se desduisoient cointement 
mais a durmart riens ne plaisoit 
fors la dame que il amoit 
de fin cuer et ele lui si 
que nus d eaz deus ne s en couri 
uoiant la gent s entrebaisoient 
si que tretot s aparciuoient 
li seneschaz bien l aparcoit 
et trestot lor couine uoit 
mais il est de si tre haut cuer 
qu il n en daigna a nesun fuer 
de rien sa feme chastoier 
manoir s en uait al gaut plenier 
un mout bel chastel qu il i a 
mais sa feme pas n i mena 
ains l a auuech durmart laissie 
et durmars faut de compaignie 
tos les ualles qui o lui furent 
li damisel bien s en parciurent 
se lor torne a mout grant anui 
trestot se departent de lui 
nus n est auuec lui demorés 
fors uns chaitis uns esgarés 
qui demora por lui seruir 
or at durmars tot son plaisir 
puisque il est auuech s amie 
trois ans a mené ceste uie 
qu onques de li ne s enlonga 
la gent le blament ca et la 
trestot dient que onques mais 
ne nasqui si tres bels maluais 
car de guerres ne de tornois 
ne li estoit mie deus nois 
cheualiers eschiwoit ades 
ia son uuel ne li fussent pres 
quant li rois iosefens le sot 
a grant merueille li desplot 
li rois reuint de danemarche 
o il ot fait garnir la marche 
le roialme ot a iusticier 
siens estoit de part sa mollier 
deus riches roialmes tenoit 
li rois qui bien les iusticoit 
il estoit amés et cremus 
quant en gales est reuenus 
son fil ot blamer et despire 
totes les gens en ot mesdire 
tant en a li rois demandé 
que on li a dit et conté 
comment ses filz est engigniés 
li rois en est mout corociés 
un ior a fait son fil mander 
qu il ueigne tost a lui parler 
durmars i uait mais s il osaist 
mout uolentiers s en deportaist 
n auoit o lui c un escuier 
al descendre tint son destrier 
durmars est el palais montés 
bealz est et gens grans et leués 
a la mesure qu il croissoit 
sa force et sa bealtes dobloit 
el palais auoit cheualiers 
serians ualles et escuiers 
quant il uoient uenir durmart 
trestuit en getent lor eschars 
li uns a l atre coiement 
et durmars n es proisa noient 
outre s en ua le chief leué 
qu il n i a home salué 
deciqu il uint deuant son pere 
qui ne li fist pas chiere clere 
deuant le roi s engenoilla 
cortoisement le salua 
  rois de gales et des danois 
bon ior uos doinst dex li grans rois  
li rois respont ireement 
  gars ie ne te salu noient 
ne iamais ior ne t amerai 
deci adontqu en toi uerrai 
proece et sens et cortoisie 
mais de tot ce n i uoi ie mie 
tu aimes luxure et perece 
dehes ait bealtes sens proece 
tres beaz maluais enten a moi 
sez que doit faire filz de roi 
il doit amer les cheualiers 
et honorer et tenir chiers 
doner lor doit les riches dons 
si doit hair faus et felons 
si doit le siecle resbadir 
ioie et proece maintenir 
filz de roi doit estre loialz 
dignes et urais et de cuer halz 
ne doit estre luxurios 
quar c est uns plais uilz et hontoz 
tu fais pechie mout desloial 
de la femme le seneschal 
que tu tiens mout m en esmeruel 
ce n est mie par son consel 
se tu le seneschal creoies 
ia sa feme ne li torroies 
mais il n en daingne semblant faire 
ne parler de si fait afaire 
e quar laisse ester ta folie 
si feras sens et cortoisie 
fais remander les damoisealz 
tos les seisante iouencialz 
que ie fiz o toi demorer 
por toi seruir et honorer 
trop tempre lor donas congie 
si m en as forment corocié 
remande les hastiuement 
et ie te di sens faillement 
deci a deus ans te ferai 
cheualier si t adoberai 
toi centisme des compaignons 
por ce est li respis si lons 
qu entre ci et dont conoistras 
des armes et aprenderas 
et se tu uuelz a el entendre 
de l atrui te couient despendre 
car del mien n auras tu ia point 
tant com tu soies en cest point 
ne te donrai ne un ne el 
ne n enterras en mon ostel 
et se tu par outrequidance 
ne par nule desmesurance 
prens de mes homes ne del mien 
ie te ferai saches tu bien 
de ma chartre ueoir le fons 
ie t ai mostrees deus raisons 
tien te a le quele que tu uielz 
bial m est se tu en fais le mielz  
durmars a al roi respondu 
  sire bien uos ai entendu 
mout me plaist uostre ensengnemens 
uos m aués dit raison et sens 
uostre chastoi ne hac ie mie 
mais asses miech me plait m amie 
cui ie maintien et maintenrai 
ia uostre consel n en crerai  
li rois respont sens longe fable 
  ie te commant a uis diable 
puisque tu uuelz estre maluais 
enlonge moi si me tien pais  
lors s est durmars en pies leués 
par maltalent s en est tornés 
del palais ist tost s en torna 
qu onkes a home n i parla 
fors a son pere seulement 
de lui se part ireement 
droit a s amie s en reuient 
d autre choze ne li souient 
que de li et de son solas 
ele l acole de ses bras 
quant il est reuenus de cort 
  dame  fait il   a quel qu il tort 
tos iors serons nos mais ensemble 
atres desduis bons ne me semble 
que li uostre cors  se l baisa 
tot le chastoi lors li conta 
que ses peres li auoit fait 
de chief en chief li a retrait 
  sire  fait ele   ne uos chaut 
mes cors ne m amors ne uos faut 
et quant uostre peres morra 
li roialmes uos eschara  
lors s assient apres ce mot 
a uns eschais d iuoire gros 
ioent desus un eschequier 
mais trop uos poroit annuier 
se tos lor fais uos racontoie 
mout de ma paine i gasteroie 
co est et par ior et par nuit 
qu ensenble mainent lor desduit 
durmars engage les mantiaz 
les chaintures et les ioiaz 
quar a despendre rien n auoit 
se la dame ne li donoit 
entre lui et son escuier 
n auoient c un ronci trotier 
tot li cheualier del pais 
dient que durmars est faillis 
qui mener deust halte uie 
et maintenir cheualerie 
mais de tot ce ne faisoit rien 
li gentil home dient bien 
que li roialmes iert perdus 
tantostqu il iert a lui uenus 
mout aiment la uie son pere 
reuenir uuel a la matere 
uait s ent iuers estez repaire 
que li bealz tens suef s esclaire 
li boiz et li uergier florissent 
des chans des oiseaz retentissent 
ce fu al pristens en paschor 
que li rois estoit a seior 
a la blanche cite en gales 
todis auoit plaines ses sales 
de cheualiers et de desduit 
ne croi pas que ne li anuit 
de son fil qui si est remes 
par un matin s estoit leués 
durmars et uestus et chaciés 
ses cheuealz a aplanoiés 
de la chambre s entre el palais 
qui mout est riches et bien fais 
a une fenestre s apoie 
uoit el pre l erbe qui uerdoie 
uoit le tens bel et le ior cler 
si ot les aloes chanter 
qui uers le ciel montent chantant 
de mainte chose uait pensant 
durmars qui les chans escolta 
tot son afaire recorda 
mout li desplait et desagree 
la uie que il a menee 
il en appelet son uallet 
  uien cha tost a moi dionet  
et diones mout tost i ua 
durmars li dist   or enten cha 
si m ai dex bien sai et uoi 
que c est grant damages de moi 
ie sui filz a si tres prodome 
et lon ne poroit dusqu a rome 
trouer si maluais com ie sui 
car ie ne fai bien a nului 
n a cheualiers n a altre gent 
mes afaires ne uaut noient 
ie deusse estre cheualiers 
passé a trois ans tos entiers 
et se sai bien certainement 
que ie deusse hautement 
cheualerie maintenir 
et tot le pais resbaudir 
trop ai ceste amor maintenue 
ie doi mais bien issir de mue 
miech ain de la dame a partir 
que moi abaissier ne honir 
quar on doit bien l amor laissier 
dont on ne fait fors empirier 
la gent me blament bien le sai 
ia por ce ne m esmairai 
quar trestot cil qui blamé m ont 
ains demi an me proiseront 
si uiuent et ie sui uiuans 
chascuns iert de moi bien disans 
li rois est en ceste cite 
lasus en son palais paué 
g irai a lui et si sarai 
com faite amor g i trouerai 
se li rois ne me uuet aidier 
ge m irai allors porchacier 
ge ne sui mie en trop grant soing 
que ie ne truisse ou pres ou loing 
qui tost me fera cheualier 
et ie sai de uoir sens quidier 
que quant ie serai adoubés 
ancoisque li ans soit passés 
ferai ie tant par ma proece 
que mes peres ara tristece 
de ce qu il ne m ara aidié 
mais de mon pris se fera lie 
nus ne se doit desesperer 
mais plus et plus al bien penser  
diones li respont   bealz sire 
ie uos o sens et raison dire 
mais quant li hom dist sens et bien 
si ne le fait ce ne uaut rien 
uos n ariés iamais honor 
de tenir ci plus lonc seior 
alés a cort ne dotés ia 
uostre pere mout lies sera 
se il uos uoit a bien entendre 
ne sarés mie tant emprendre 
cum il uos osera aidier 
car il a le cuer haut et fier  
durmars respont   tu as bien dit 
ie uois a cort se dex m ait  
queque il parolent ensi 
la dame de la chambre issi 
d un blanc diaspre ert acesmee 
si ot une manche affieblee 
un cercle d or qui mout fu bialz 
ot mis desor ses blons cheuialz 
ele uoit durmart tre pensiu 
  beals sire  fait ele   diu 
quar me dites que uos pensés 
dame  fait il   bien le sarés 
ie m en irai a la cort ia 
sauoir se li rois m aidera 
tantque ie me puisse mostrer 
al siecle et haltement ourer 
et por mon pere losengier 
me couient de uos eslongier 
car ia li rois ne m aideroit 
tant cum il o uos me saroit 
dame ie uos puis bien amer 
sens toiors o uos demorer 
ie m en uois a deu uos comant  
la dame respont en riant 
  bialz douz amis uos en irés 
ie ne sai quant uos reuenrés 
mais ie uos di bien sens mentir 
tant com ie uos sarai entir 
et uers moi fin amant et urai 
de tot mon cuer uos amerai 
et se ie truis en uos bobance 
n aie ia puis en moi fiance 
ie ne quit pas por uos deruer 
ains m en sarai bien deporter 
ne uos en requis premeraine 
assi ne ferai io derraine 
deu proierai par sa merci 
qu il me racort a mon mari 
dame  fait durmars   uos dirés 
trestot ice que uos uodrés  
atant s est de li departis 
sens baisier est li congies pris 
ele ne l en tint pas trop tort 
durmars s en uait droit uers la cort 
mais de la dame uos di tant 
qu ains nus ne uit a son semblant 
qu ele de cele departie 
fuist dolante ne corecie 
ie ne sai que ses cuers pensa 
mais onque semblant n en mostra 
parmi le marchie qui fu lez 
s en est durmars outre passez 
boriois et dames l esgarderent 
li un as atres le mostrerent 
coiment dient   uez le la 
celui qui ia bons ne sera 
quel oir a nos sire engenré 
icil maintenra le regne 
assi cum une chamberiere  
cest mot disoient en derriere 
mais durmars les plusors oi 
si que tres bien les entendi 
il et ses ualles tant errerent 
qu el halt palais le roi entrerent 
li rois fu d une chambre issus 
ou il ot ses consealz tenus 
cel ior fu esclariement 
n ot od lui cheualiers que cent 
o lui ot dames et puceles 
la roine cienquante beles 
qui tos iors auuec li manoient 
bien et uolentiers le seruoient 
et trestote cele maisnie 
fu desduisans et enuoisie 
quant durmars el palais entra 
tote cele gent i troua 
li plusor furent en estant 
et si seoent li alquant 
n auoient cure de tristor 
ains escoltent un iugleor 
qui uielle par le palais 
ie ne sai ou notes ou lais 
les dames et li cheualier 
qui furent el palais planier 
uoient durmart qui est uenus 
ains plus belz hom ne fu ueus 
plus de cienquante se leuerent 
encontre lui mout tost alerent 
si l ont haltement bienueignié 
et il a loi d ome enseignié 
a trestos lor salus rendi 
ne fist pas semblant esbahi 
ains s en ala mout tost auant 
la ou il uit le roi seant 
si cum il dut le salua 
ains li rois ne le regarda 
ne de riens ne le respondi 
et durmars le laissa ensi 
uers la roine en ua todroit 
et quant la roine le uoit 
  bealz filz  fait ele   bien uiengniés 
uenés auant si me baisiés 
dame  fat il   deus uos doinst ioie 
si tre grande con ie uoldroie  
tres deuant li s engenoilla 
et la roine le baisa 
plus de set foiz en un 
durmars se redrece en estant 
si uait encontre les cheualiers 
lors fu aprestés li mangiers 
par le palais les tables metent 
cil qui par droit s en entremetent 
blanches napes coutelz et sel 
ueissiés aual cel ostel 
et durmars saisi un bocler 
si uait al roi l eue doner 
et li rois maintenant laua 
onques a son fil ne parla 
uers la roine durmars uient 
si porte le bocler et tient 
el palais ot un escuier 
filz estoit a un cheualier 
li escuiers fu mout estolz 
et fel et deputaire et rolz 
uient a durmart se li esrache 
le bocler et des mains li sache 
puis li a dit   sire uassal 
a la feme le seneschal 
deussiés uos l eue doner 
nos le uos ferons esposer 
ie ne uos quit mie si digne 
que uos doiés seruir roine  
durmars uoit que cil le laidinge 
hauce le poing si le blastinge 
tel col li done enmi le piz 
que cil chai tos estordiz 
et quant cil quide releuer 
durmars le ua de pie boter 
si le rabat tot estendu 
ia l eust mort et confundu 
quant li cheualier li tolirent 
qui por li socorre i soruinrent 
  garcons maluais  ce dist durmars 
  mout estiés folz et buinars 
quant tu uers moi t osas enprendre 
ie te ferai ardoir ou pendre  
li eschuiers est desconfis 
tornés s en est tos esbahis 
