qui weult oir sarmon nouel 
drois et uerai et bon et bel 
face escout et entende a moi 
et ie li dirai sanz desuei 
d un saint martir la passion 
de grant merite et de haut non 
eustase fu apelé 
puisque il fu regeneré 
la uerite uos en dirai 
si comme enn escrit la trouai 
comment ihesus le conuerti 
comment de son pais issi 
con grant duel out et con grant peinne 
puisque il fu hors de son reinne 
de sa fame et de ses emfanz 
ke il perdi par plusors anz 
con l emperere le fist querre 
con fu trouué en autre terre 
et o quel ioie il repaira 
con l emperere l ennora 
conment ses deuz filz retrouua 
et sa fame que il laissa 
dedenz la barge au notonnier 
qui en la mer le uuolt noier 
et en la fin o quel amor 
o quel ioie et o quel douchor 
il souffri mort por ihesucrist 
qui saint gabriel li tramist 
qui le condist en icel reine 
ou est toz iors repos sanz painne 
el tens troien l empereor 
qui des rommains estoit seignor 
fu un cheualier preuz et sage 
riches d auoir haut de parage 
de riches parens et d amis 
n auoit plus puissant el pais 
si comme enn escrist le trouuon 
placidus fu som propre non 
seneschal fu l empereor 
des cheualiers mestre et doutor 
l emperere l auoit mont chier 
por cen qu il iert bon cheualier 
et por cen que mont sagement 
menot ses oz gardant sa gent 
et il enn estoit si bien duit 
ku estre ne pooit desconfit 
de proeeche essample monstrout 
as ennemis quant assemblot 
mont s i ioignoit hardiement 
et s en repairout sagement 
sa lanche estoit mont roide et fort 
cil qu il feroit pres iert de mort 
ne li ualut escu un gant 
ne nul hauberc n eaume luissant 
souuent les faissoit enuerser 
l un sor l autre mort adenter 
s espee n estoit pas celee 
assez souuent estoit monstree 
toutes les fez qu il la traoit 
grant damage lor en faissoit 
trenchout lor poinz et braz et testes 
la ou estoit corrout tempestes 
ses ennemis par tout cachoit 
em quelque lieu qu il les trouoit 
de l enchauz iert tout primerain 
del repairier le deraain 
merueilles bien li auenoit 
de trestout cen qu il emprenoit 
paaiens estoit ne creooit mie 
et neporquant menot tel uie 
qui bien semblout de crestien 
mont se peinnot de faire bien 
a pouure gent s abbandonot 
de son auoir mont li donot 
as orphelins lor fie rendeit 
et as ueues mariz estoit 
les orphelinnes mariot 
et les enchartrés uisitot 
as pouures iert humbles et pius 
ia a un soul ne fut eschius 
la riche gent mont l ennoroient 
et l amoient et le cremoient 
o toute maniere de gent 
se sauoit auoir cointement 
redez estoit mont en iustisse 
et droiturier en itel guisse 
qu il ne feist fauz iugement 
por nul auoir son enscient 
plusors hommes garda de mort 
qui estoient iugié a tort 
mont estoit sages de cachier 
de berser et de riuoier 
de chiens d oiseax d autres deduiz 
des enfanche iert bien entenduiz 
dame auoit mont ennoree 
de riche gent del pais nee 
qui mont l enseignout de bien fere 
et mont li poiet ichen plaire 
as pouures donnoit a mengier 
a boiure a uestir a cauchier 
en cen auoit mis son deduit 
le plus del ior et de la nuit 
deuz fix auoit genurez assez 
katre anz auoit li plus ain nez 
ke il amoit mont tendrement 
et doctrinnot mont sagement 
senz et proueche et cortoisie 
lor enseignot par grant maistrie 
des or oiez com par est grant 
et sanz compereson puissant 
la misericorde de de 
et la soee benignite 
qui donne foi as mescreanz 
et auoie les foloianz 
cestui de rien ne l conoissoit 
ne aoroit ne ne creoit 
mes par itant con ge uos dis 
ke as pouures iert ententis 
por icen l a dex regardé 
qui en tout aime charite 
et si com dit seinte escripture 
touz iors sanz fin charite dure 
un ior auint qu aloit chacier 
si conme il en iert costumier 
en une forest mont pleniere 
de bestes de mainte maniere 
de mont riche cheualerie 
mena o soi grant compaignie 
cascuns tint son arc en son poig 
et li quiure n estoit pas loig 
a l archon pendoit deuers destre 
qu i ne nuisse a lait senestre 
o les saietes barbelleez 
leez trenchanz et achereez 
cascuns sor som destrier seoit 
autre cacheor n i queroit 
kant il furent el bois entré 
ne furent gaires loig alé 
qu il encontrent un fouc de cers 
qui paissoient par les desers 
placidus mont bien ordena 
ses compaignons et enseigna 
conment les cers ateinderroient 
et comment berser i porroient 
puis a fait les chiens descoupler 
as cers less a fait tost huer 
de l abai des chiens et do hu 
se sont li cerf tost esmeu 
placidus souuent esperonne 
d eures en autres son cor sonne 
souuent le fait as chiens oir 
por eulz faire plus esbaudir 
et li autre tuit ensement 
poignent apres conmunement 
en un lieu de la grant compaigne 
des cers qu il fuient par la plaigne 
estoit un cerf o mont gent cors 
gros ot le col et lonc le cors 
cras et roont plains et luissanz 
et plus des autres auques granz 
de cors de membres de fachon 
ne sai faire compereson 
omques ne fu par nule gent 
ueu si cras si bel si gent 
les cheualiers mont l esgarderent 
et de lui prendre se penerent 
mes il ne l porent mie prendre 
omques n i sorent tant entendre 
assez i out trait et lanchié 
mes onc n i fu par eulz touchié 
placidus mont se merueillout 
de sa beaute et porpensout 
comment retenir le poreit 
mes son senz pas n i souffissoit 
ker li cerf estoit tant isnel 
ne l aconseust un quarrel 
et souuent iert tout le premier 
et souuent iert le deesrier 
souuent aparissoit uers destre 
et mont souuent deuers senestre 
et quant il uoloit s arestot 
tant iert seurs riens ne doutot 
ne cremoit seus ne treeilliers 
reles de chiens cors de leuriers 
ne nule maniere d engien 
ke seust faire crestien 
li cers des autres se depart 
n i a cheualier ne l esgart 
et placidus bien l esgarda 
mont li est bel qu i s en seura 
por lui soul touz les autres laisse 
apres lui soul point et eslaisse 
de si qu a sis des cheualiers 
poignant apres sor les destriers 
cascuns de l ateindre se peinne 
mes lors cheuax perdent l aleinne 
estangié furent tost et las 
s il lor estut aler le pas 
et tuit li autre cheualier 
erent ententif au cachier 
des autres cers la grant compaigne 
qui s en fuioit par la montaigne 
et placidus point ne s alente 
tout sol siut son cerf par la sente 
le destrier souuent esperonne 
et le destrier granz saus li donne 
qui poi ne grant ne s alentot 
mes de corre mont s amendot 
dex li donnot itel uertu 
qui auoit ia tout porueu 
comment des autres cheualiers 
placidus qui mont auoit chiers 
esloignout mont enz el boscage 
por demostrer lui son corage 
parmi le bois le cers s en uait 
et placidus nul point ne l lait 
de lui prendre forment s arguee 
touz iors le sieut a la ueuee 
en la forest bien em parfont 
iert un rochier haut et roont 
de toutes pars iert le pendant 
n i peust monter riens uiuant 
li cerf i uait isnelement 
est sus montez sanz greuement 
et placidus s est aprismié 
de la montaigne desqu al pie 
areste soi ius en la plaigne 
et uit le cerf en la montaigne 
qui mont estoit haute et aguee 
de toutes pars l a bien ueuee 
mes ne pot pas engien trouuer 
par quoi il puisse sus monter 
mont par est uoirs irez granment 
kant uoit que le cerf ne descent 
par ire torne son cheual 
primes amont et puis aual 
et dont regarde contremont 
et met sa main deuant son front 
por le rai del soleil parir 
ke le cerf puisse mielz chosir 
puis la montaigne rauironne 
noise et hue et son cor sonne 
dont se trait il um poi ariere 
et o ses paumes fet espierre 
et point uers lui par le costal 
por lui faire saillir el ual 
mes le cerf ne s em mut noient 
ker seur est et reins ne crient 
seignors oiez chose mirable 
bone a oir et delitable 
del cerf prendre est cist enn effrei 
mes li cers a tendu sa rei 
ou il prendra le ueneor 
qui l a cachié trestoute ior 
une corde d umilite 
o trois cordons de charite 
a estendu ou se ferra 
ne ia ne s em departirra 
d um des cordons lonc tens auoit 
iert ia lié bien le sauoit 
or en i uoldra dieu aioindre 
si que n i porra iames rompre 
ker si comme dit salemon 
corde qui a double cordon 
ne ront mie legierement 
ainz dure bien et longuement 
orr oiez que sont li cordon 
le quel ill ot et le quel non 
itant de charite auoit 
que as poures mont bien faisoit 
mes tant ne quant ne conoissoit 
son criator ne ne creoit 
desormes sera crestien 
dieu amera sor toute rien 
et en dieu trestouz ses amis 
et por dieu touz ses ennemis 
dont aura carite pleniere 
bone et ueraie et toute entiere 
ha conme iert cil beneuré 
qui porra estre enuolepé 
de corde de si grant bonte 
conme est ueraie charite 
ne sera mie empeechiee 
ainz iert deliure de pechie 
ker c est ueraiee deliuranche 
en dieu auoit ferme creanche 
et lui amer et por s enor 
uers tout honme auoit amor 
de cen auon assez parlé 
ke lon ne tiegne a enuié 
a ces clers en lesseron dire 
si reprendroms nostre matire 
placidus est en la ualee 
la montaigne a auironnee 
mont li pese mont li ennee 
ke il n i a uee trouuee 
irez en est tant ne l sai dire 
uers le cerf souent ses euz mire 
ker mont li plot a esgarder 
quer n i uit omques mes som per 
desus le cerf entre les cors 
qui ierent gros et lons et fors 
un signe li est apparu 
omques plus bel ne fu ueu 
ker une croiz resplendissant 
plus clere que soleil luissant 
et um ymage de desus 
qui luissoit autretant ou plus 
desus le cerf li aparut 
omques plus bel signe ne fust 
l ymage qui iert en la croiz 
au cerf donne raison et uoiz 
a placidum le fait parler 
si conme ia m orrez conter 
 o placide que as eu 
por quoi m as hui tant enseu 
por moi prendre t es traueillié 
or n en soiez mes engregié 
a toi me sui uenu moustrer 
en cest cerf et a toi parler 
ie sui li sauuerez ihesus 
qui des cieuz descendi cha ius 
por raaindre l umain lignage 
si comme il pert en cest ymage 
uoil soffrir mort et passion 
por a touz estre raanchon 
et por euz de sathan garder 
qu il n es puisse mes deuorer 
ne me quenoissiez noient 
si m as serui mont longuement 
les almosnes que tu faissoiez 
k es mains de mes pouures metoiez 
sont presentees deuant moi 
por cen me uien monstrer a toi 
ker ge ne woil mes que sathan 
de toi face eschar n emgam 
ke il te plus face aorer 
ses ydoles ne cultiuer 
ke riens n oient ne riens ne sentent 
ne uer ne dient ne ne mentent 
n est plus droiz qu en mon soudoier 
soit le deable parchonnier 
mien est le bien suen est le mal 
dont il est seignor primcipal  
placidus la parole oi 
a merueilles s em esbahi 
tel peor a ne soit que fait 
les resnes de son cheual lait 
conme espasmé de son cheual 
chai a terre contrewal 
kant il fu a soi repairié 
de la terre s est redrechié 
merueille soi qu ill a eu 
por qu il chai et qu a ueu 
aprismié s est et neporquant 
del cerf sil li a dit itant 
 ice qu auez dit em present 
dites encor apertement 
ker ie le uoil por cen sauoir 
qu em uos woil metre mon espoir  
et nostre sire li respont 
par le cerf qui estoit el mont 
 or entent a moi placide 
em brief tens le t aurai conté 
ie sui iesus quil le ciel fis 
l air et la mer terre et abis 
qui sanz matiere tout criai 
soleil et lune et ordenai 
et les posai el firmament 
et les planetes ensement 
et des estoilles tout le cors 
et les creissanz et les decors 
par moi sont les iors compassez 
les moiz et les anz ordenez 
ie sui qui de terre formai 
homme et fame que ie posai 
em paradis mes li sathan 
de la pomme nos fist engan 
de paradis furent geté 
dont il estoient herité 
por restorer cel heritage 
a euz et a tout lor lignage 
en terre de char me uesti 
en croiz fui mort puis sepeli 
et au tiers iors resussitai 
a mes apostres me monstrai  
quant cen entendi placidus 
tantost a terre chai ius 
et dist itant  sire ie croi 
en cen iert mes touz dis ma foi 
bien croi qu estes de tout puissanz 
et s auoiez les folloienz  
 o placide se as en moi 
de tout en tout mise ta foi 
ke tu uoilles por moi laissier 
as ydoles sacrefier 
a l enuesque des crestiens 
qui est mestre et garde des miens 
sanz demorance t en iras 
et humblement li requerras 
ke il te woille baptissier 
et en mon non saintefier 
et qu il t oigne d uille et de cresme 
si comme afiert au seint baptesme 
sire  cen li dist placidus 
 cen ne me puet defendre nus 
ke ne fache uostre commant 
tant con durrai mes en auant 
mes itant sire dites moi 
se uos uollez que cest secrei 
die ma fame ou ie larrai 
et se a mes filz le dirai  
iesus respont  tu lor diras 
et ensemble o toi les mesras 
a l enuesque por baptissier 
por eulz lauer et espurgier 
de la malice et del pechie 
de cen qu auez sacrefiee 
a l idole et fausse et wainne 
qui plus fait mal qu ele n ensainne 
puisque tu seras baptisié 
et en mon non saintefiee 
et eslaué en la seinte onde 
par quoi seras de pechie monde 
si reuendras parler a moi 
et ie me parirai a toi 
ker idont te woil enseignier 
que doiz tenir et que laissier 
et de mainte chose garnir 
qui est encor a auenir 
de mes secrez te woil monstrer 
et en uraie foi confremer  
empres icen si ne dist plus 
si que bien le uit placidus 
contremont l air s en est alé 
el ciel s en entre o grant clarte 
et placidus pensis et morne 
a son ostel soul s en retorne 
la nuit quant il se fu couchié 
et il se sont touz acoiee 
ke touz dorment par la maison 
a sa femme sa uision 
reconte issi comme il la uit 
et tot mot a mot li a dit 
la france dame quant l oi 
a merueilles s en esioi 
por la ioie por la douchor 
en haut escriee a son seignor 
 sire se dex me face bien 
ce est le dieu que crestien 
seruent et creent et aorent 
et en toutes manieres honorent 
ce est le dieu de parreis 
qui s aparist a ses amis 
qu il en crois fu por nos pené 
por nos garrir de l enferte 
ke auions del premier pere 
et de nostre premiere mere 
par la foi sire que uos doi 
ier deuant ior parla a moi 
ce me fu uis en mon dormant 
et enn apert me dist itant 
ke uos et ie et nos deuz fix 
serions o lui mes touz dix 
por cen sai bien certainnement 
ke ce est cist n en dout noient 
qui par le cerf a uos parla 
et ier a moi se demonstra 
beax chier sire isnelement 
faison tout son commandement 
alon en la au seint prouuerre 
por apprendre que deuon crerre 
et por lui humblement proier 
ke il nos uoille baptissier 
quer par la grase del baptesme 
et par l enuncion del cresme 
sont si ami et si priué 
chil quil crestien sont nommé  
placidus dist  ie n en dout rien 
ker il le m enseigna mont bien 
tantqu auez dit bien me mostra 
kant par le cerf o moi parla 
or en alon sanz demoranche 
en lui soit mes nostre fianche  
atant amdui s en sont leué 
kant lor erre ont apresté 
touz souz i uont ne mes d itant 
k ouec eulz uont lor dui enfant 
tout belement s en sont issu 
ker ne weullent qu il soit seu 
ne qu il en sorde renonmee 
ne parole par la contree 
nis lors serians n en sorent rien 
anchois la lor celerent bien 
a l enuesque en sont uenu 
sil li ont tout reconneu 
conment ihesus lor apparut 
et conment cascun le connut 
et em quel forme se monstra 
quantqu il lor dist et conmanda 
de chief en chief la uerite 
au seint enuesque ont tot conté 
puis li dient que lor creanche 
ont en lui misse sanz doutance 
et qu il croient certainnement 
ke il est dieu ommipotent 
puis requerrent par charite 
ke il soient regeneré 
le seint enuesque quant oit 
la uision qu euz li ont dit 
et qu euz requerrent humblement 
del baptesme le sacrement 
poiez sauoir grant ioie enn ot 
et qu en son cuer dieu en loiot 
de maintenant les princheigna 
et enn apres lor enseigna 
des crestiens toute la loi 
toute la creanche et la foi 
kant il furent bien enseignié 
de la sainte eue sont moillié 
trois fois par l inuocation 
de ihesucrist et de son non 
el non de seinte trinite 
sont baptissié et confermé 
li enuesque qui es baptiza 
a cascun son non remua 
placidum por sa grant bonte 
eustase a il apelé 
et sa fame par non est dite 
por sa saintee theospite 
lor aisnez fix agapitus 
et li puis né theospitus 
apresqu il furent baptizié 
et qu a dieu furent alié 
del saint cors dieu le sacrement 
ont recheu mont saintement 
apres l enuesque lor sarmonne 
et saintement les araisonne 
et dist  seignors bien sui certain 
ke dex uos a pris en sa main 
de lui auez fet uostre escu 
et deable auez conuencu 
en uos ne prendra mes ostal 
n a uos ames ne fera mal 
seignors  dist il  ie uos requier 
ke uos woillez por moi proier 
ihesumcrist nostre criator 
ke il me doinst auoir s amor  
kant ill out feni son sarmon 
sil lor donna beneichon 
et il en sont ioieulz et lie 
a lor ostel droit repairié 
tout belement et em priué 
en lor ostel en sont entré 
l endemain quant le ior fu cler 
eustache fait encoupler 
ses chiens touz por aler cachier 
tout autresi conme il fist ier 
des cheualiers une partie 
mena o soi par compaignie 
kant il furent en la forest 
bien em parfont les un desert 
les chiens ont fait touz arester 
au lianmier ont mis coler 
et l alonge por mielz mener 
la ou doiuent aler uiser 
 seignors  ce lor dist eustache 
 cascuns en son ordre s estache 
et en ceste lande ateigniez 
et de berser membré soiez 
ke li cerf uiennent por pasture 
en ceste lande a la froidure 
et ge irai endeuers destre 
por enterchier ou est lor estre  
atant tout soul sor son cheual 
s en torne par delez un wal 
tout sanz effroi par la gaudine 
cheuauche la ou uit le signe 
de ihesucrist nostre seignor 
em qui il a misse s amor 
et quant il fu pres del rochier 
trestot ensement comme ier 
le cerf o la crois li apert 
et l ymage qui desus iert 
et quant il l a apercheu 
de son ceual est descendu 
iusqu a terre s est enclinné 
et par trois foiz l a aoré 
 sire  dist il o haute uoiz 
 qui por nos fustes mis en croiz 
bien croi que tu es le fix de 
et par ta mort sommes sauué 
mes or te pri mont humblement 
ke me diez tout em present 
ke doi tenir et quoi laissier 
issi com uos deistez ier  
par le cerf ihesus li respont 
qui estoit de desus le mont 
 beneiz es por chem qu as pris 
le baptesme que ie te dis 
orr as sormonté le deable 
son enchantement et sa fable 
despoillié as honme mortal 
et as uestu l esperital 
dessormes t estuet essaier 
con tu seras mon cheualier 
ke li deable conmoura 
encontre toi quamqu il porra 
de toutes pars sa grant enuie 
por cen que as sa loi guerpie 
mainte chose t estuet souffrir 
por cen que puissiez paruenir 
a la ioie de paradis 
la ou seront touz mes amis 
en grant richessche esleué 
or soufferras grant pouurete 
apres uendras a grant richesce 
et enn asez greignor nobleche 
garde ne perdez ta uertu 
a la ricesce qu as eu 
ne te chaille ia regarder 
ne ne t en uoille nis membrer 
mes tot issi con tu wolloiez 
por les batailles que faissoiez 
auoir le los l empereor 
qui estoit ton mortel seignor 
tout ensement contre sathan 
qu il ne t engienne par engan 
por auoir m amor te tendras 
et contre lui te combatras 
si comme iob seras tenté 
et en tel maniere esprouué 
et monsterras par grant uertu 
que deable auras conuencu 
garde toi de desesperance 
touz iors aiez ferme creanche 
kant bien seras humilié 
et par plusors foiz essaié 
idont de toi m aprismerai 
et grant richeche te dorrai  
apresqu ill out issi parlé 
tout droit au ciel s en est alé 
ne mes que tantque il li dist 
anchoisque il s en departist 
se il melz woulloit sostenir 
la temptation et soffrir 
et la painne dom est certains 
es premiers iors qu es derraains 
eustasse li dist et prie 
 sire quant tu weulz que ie l die 
or au premier les me dorras 
et en la fin m espairneras 
uoirs dieu tu soiez mon escu 
et me donne force et uertu 
de sormonter mem auersaire 
ke il ne me fache contraire  
demaintenant des cielz descent 
la uois qui dist seurement 
 receiue la temptation 
ker ne l en wendra se bien non 
quer la dieu grace o lui sera 
qui en touz lieus le gardera  
eustace tout cen retient 
et a son ostel s en reuient 
a sa femme a tout raconté 
ichem que dex li a mostré 
emdui en sont a terre alé 
et humblement deprient de 
ke il fache sa uolente 
de quamque il lor a donné 
ne demora mie lonc terme 
ke une emfermete mont pesme 
a ochis trestouz ses serians 
de sa maison petit et granz 
eustace garniz estoit 
k em brief terme tenté seroit 
bien rechut cele pestillenche 
por ses pechiez em penitanche 
a sa femme dit et sarmonne 
que la tribulation est bone 
as ames faire esclarchir 
de deuant dieu et resplendir 
em qui est toute sapienche 
 sil le souffron en pacienche  
apres ceste mortalite 
reuint une autre emfermete 
qui li ochist touz ses cheuax 
et touz ses chiens et ses oisseax 
ne lor remaint nis une beste 
ke n ocie ceste tempeste 
en grant pacience eustache 
receist apres icest damage 
puis ceste persecution 
ne demora se mont poi non 
ke il s en sont par nuit emblé 
tout belement de la chite 
mes larrons ont apercheu 
ke de la chite sont issu 
qui lor emblent or et argent 
deniers et dras uim et forment 
toute lor sustanche ont emblee 
ne lor remaint une desree 
ne mes les dras dont uestu sont 
tant solement que plus n i ont 
li emperere l endemain 
ensemble o lui tuit li romain 
une grant feste celebroient 
ou li baron tuit s asembloient 
ke il faisoient en memoire 
de cen que orent la uictoire 
de ceuz de perse qu i ueinquierent 
kant encontre euz se combatirent 
li emperere quant il uoit 
ke placidus pas n i estoit 
si l fait querre en son ostal 
ker il iert mestre seneschal 
et l empereor a son dois 
deuoit seruir selonc les lois 
li mesage a l ostel trouué 
trestoz soutis et degasté 
n i a trouué serf ne ancele 
ke l en sache dire nouele 
ne nul honme en la chite 
qui sache dire ou sont alé 
li emperere quant l oi 
de la merueille s esbahi 
ke en si petit temporal 
a si perdu son senechal 
et sa fame et ses effanz 
ses escuiers et ses serianz 
ke len n em puet un sou trouuer 
que s il fussent noiee en mer 
mont en fu corchiez et dolent 
et tuit li baron ensement 
eustace s en fu alé 
si con uos dis de la chite 
nul hernois o soi n em menoit 
fors ses deuz qu il em portoit 
et sa fame tant solement 
n en mene o soi nule autre gent 
 sire  theospite li dit 
 ker orr oiez un soul petit 
uos sauez bien que desguarni 
de touz auoirs sonmes ichi 
ke nos n auon un soul denier 
dont nos puison prendre un meingier 
cen sachiez uos celer ne l quier 
ke mont m est mal a mendier 
en ceste nostre quenoissanche 
ke ne soion en reprouanche 
a ceuz qui ont nostre poesce 
weuee et nostre grant richesce 
por cen se uos me wolez croire 
uers egipte tendrons nostre erre 
ker n i fusmes omques ueu 
si n i seron ia conneu  
eustache oi le conseil 
sil li sembla assez feeil 
la nuit ainzque chantast le gal 
trestout a pie sanz nul cheual 
s en sont torné droit a la mer 
onc n i woldrent plus demorer 
touz souz sanz nule compaignie 
ont trespassee lombardie 
au segont ior uindrent a port 
en mer entrent par itel sort 
ke ainzqu il uiegnent mes a terre 
lor sordra une si grant guerre 
dont cascuns d euz sera dolent 
se damledieu corroi n em prent 
au port ont une nef trouuee 
si con uos dis tout aprestee 
del sigler droit a cel riuage 
ou woulloit aler eustache 
de maintenant qu euz i entrerent 
li notonnier dessaancrerent 
o longues perches se desriuent 
traient et cordes tirrent 
o les cordes de la polee 
la ueille ont contremont leuee 
desque s i fiert del uent l aleinne 
tost se departent de l arainne 
plus corent tost parmi la mer 
que ne puet un faucon uoler 
mes li mestres des notonniers 
qui mont estoit cruex et fiers 
kant aperchoit la fenme eustace 
mont la couuoite en son corage 
ker mont auoit bele fachon 
le front ot blanc et le menton 
la face tendre coloree 
comme rose est en matinnee 
le nez ot droit greilles sorcilles 
oreilles reondes petites 
et les eulz uairs chiere traitice 
blance la char soz la pelice 
et les cheueux iaunez et lons 
le col bien fait blans et roons 
les bras ot lons et beles mains 
les deiz greillez et lons et plains 
et par les flans iert deliee 
mont l a le paain couuoitie 
tant ont corru par haute mer 
ke il uindrent a l ariuer 
li paains uint a eustache 
sil li demande som passage 
cil li respont mont humblement 
qu il n a denier or ne argent 
ne autre auoir pris d um denier 
et dist  sire por dieu uos quier 
ke me dongiez terme d um ior 
que l gaaigne par mon labor  
il li respont  riens n en ferai 
mes uostre femme retendrai 
et uos ailliez querre l argent  
ne dist plus mes tantost la prent 
eustache ne l pot soffrir 
sil la li uout contretenir 
mes li cruel de male part 
a ses hommes a fait regart 
signe lor fait por lui geter 
par sus le bort dedenz la mer 
eustace s en aperchut 
la forche pas souee ne fust 
enz uit qu il ne la pout deffendre 
et qu il uenoient por lui prendre 
et qu il le wolloient noier 
sil la li estut delaissier 
o ses deuz fix s en ist a painne 
et li paains sa fame en meinne 
ke quidez que sa fame die 
kant li paien l en out rauie 
mont cuit qu ele faissoit grant duel 
et que fust morte le suen weuell 
et qu el plore mont tendrement 
et se demente durement 
et dist  ueirs diex qui me feis 
or sui ie hors de mon pais 
et de mes amis deseuree 
et uoir ne l sai em quel contree 
partie sui de mon seignor 
qui me tenoit a grant honor 
a un autre honme sui liuree 
qui tant ne quant ne m agree 
assez wouldroie mielz morir 
ke ia ie woille consentir 
a cest maluais honme sauuage 
de mon cors faire nul damage 
ha eustache bel amis 
ne uos uesrai mes cest m est uis 
ne ne porrai o uos parler  
a icest mot l estuet pasmer 
chauee estoit sor le plancier 
kant l en drecent li notonnier 
kant el fu en sei reuenue 
a damledieu requiert auee 
ke il la woille deliurer 
et de malues honme garder 
eustace si con uos dis 
iert a la riue o ses deuz fis 
et en uit sa fenme mener 
as notonniers parmi la mer 
s il iert irez ne m en merueil 
ker mont perdi de son conseil 
o ses deuz fix s en uait de port 
del duel qu il fait n a quel confort 
des eulz plore ses mains detort 
 ha las  fait il  comme a grant tort 
pert hui mon conseil et m aie 
theospite ma bone amie 
ha dex tant est longue ma uie 
mont me poise qu el n est fenie 
e las que porrai deuenir 
comment porrai tant mal soffrir 
merueille est que ne puis morir 
dame quant uos en uoi rauir 
et au cruel paains tenir 
bien me deust le cuer partir 
fiz perdue auez uostre mere 
ker tolleite est a uostre pere 
par traison et par enuie 
l en ont li notonnier rauie  
si conme il ert en tel tristor 
en tel peinne et en tel dolor 
wint a un fleue grant et le 
n i a planche ne pont troué 
ne en trestoute la riuiere 
ne troue challant ne charriere 
et quant ill out ueu le gue 
sus la riue s est aresté 
son ais né fil a terre assist 
et le puis né en ses bras prist 
o lui outre le gue ala 
sus l autre riue le posa 
kant ill out passé le menor 
sil uient apres por le greignor 
ainzqu il se fust del gue issu 
un grant lyon est la uenu 
ou l enfant iert sil l a saisi 
et puis s en est o tout parti 
et quant cil uit qu il le tenoit 
et quel pas sieurre ne l porroit 
retorne soi de l autre part 
mes un leu fu en son esgart 
qui ia auoit pris l autre enfant 
et s en estoit alé fuiant 
seignors quel puet dont faire eustace 
comment quidez que il estace 
en son sen ne en son memoire 
kant on ne uit en nule estoire 
que nul homme en tant de tans 
fust si tenté ne en tant sens 
el flueue ou eustace estoit 
por le grant duel que il auoit 
o ses deuz mains ses cheuex ront 
l eue li cort des eulz d amont 
desus les piez a peinne estoit 
a poi que noier ne se lait 
mes damledieu pas ne l consent 
qu il li estoit touz dis present 
le lion qui portoit l enffant 
ne li fist mal ne tant ne quant 
dex le gardoit et sa uertu 
qui bien auoit tout porueu 
ke sainz et sauf le garderoit 
et a som pere le rendroit 
pastors ont le lyon ueu 
qui o chiens sont deuant uenu 
par grant force et par grant uertu 
li ont l enffant tout saim tolu 
l enfant que le lou em portout 
regarda dex si com lui plout 
ker hommes qui un champ aroient 
et lor semenche illoc getoient 
le leu uoient qu il tient l enfant 
sil li sont uenu au deuant 
tant l ont sui et enchauchié 
ke le leu a l enfant laissié 
tout sain et sauf l ont deliuré 
et si l en ont o euz mené 
les pastors et ceus quil aroient 
en un meesmes borc manoient 
les enfans o euz en menerent 
et les norrirent et garderent 
tantque le mendre des enfanz 
auoit d aage bien quinze anz 
eustace rien n en sauoit 
mes en si grant dolor estoit 
en greignor que ne sai penser 
ne que ne uos puis raconter 
tout soul par le chemin alot 
souuent ses deuz fix regretot 
del duel qu il a souuent sospire 
et commenche issi a dire 
 ha las et ou est la richesce 
la dignite et la proeesce 
ke suil auoir en ma contree 
em poi de tens est trespassee 
si conme arbre chargié de foille 
qui el tens d iuer la despoille 
ensement sui ie despoillié 
de trestoz biens par mon pechie 
las ie suil estre senecal 
et premier el palais roial 
touz seruoient a mes conmanz 
cheualiers borgois et serianz 
or sui enn estrange pais 
essilliez poures et mendis 
las ie suil estre en mes mesons 
auironnez de tanz barons 
de tant grande cheualerie 
qui iert toute soz ma mestrie 
or est en autre point mué 
ker ie sui or auironné 
de mont cruez bestes sauuages 
qui habitent en ces boscages 
qui m ont toleit mes deuz enfanz 
et deuorez mes eulz ueanz 
ahi fix tendres criatures 
trop est aspre a desmesures 
iceste uostre sepulture 
et sus autres cruel et dure 
ker uos membres sont depechiez 
et uos tendres os esquachiez 
dex en la fin ne me guerpir 
mes donne mei cuer que soffrir 
puisse la dolor et la painne 
ke i e par toute la semainne 
dex ices lermes ne despire 
qui de mes eulz mon cuer atire 
mes secor moi par ta douchor 
et donne fim a ma dolor 
uers dieu ie n ai mie oublié 
ke me deistes que tenté 
seroie trestot autresi 
comme fu iob li uostre ami 
uers dieu ie l ai bien esproué 
mes cest m est uis plus sui pené 
ker se il perdi tout son or 
tout son argent et son tresor 
et toute l autre manantie 
ke il auoit en sa baillie 
neporquant il se pout couchier 
desus un petit de paillier 
mes ie n ai el ne ce ne quoi 
ne mes les dras que i ai o moi 
et se il perdi ses serianz 
filles et fix petit et granz 
seueax sa fame o lui estoit 
quil le gardoit et le seruoit 
et ses amis qui l uisiterent 
et en son mal le conforterent 
mes ie n ai ami ne parent 
femme n enfanz ne autre gent 
qui me soient confortoiors 
ne qui m alegent mes dolors 
de mes paroles ne dampner 
ke pechie est de trop parler 
et ie sai bien n en dout noient 
ke ne paroil pas saintement 
ker la tristor qui si m argue 
qui mon cuer troble et mon sens mue 
et ma raison toute desuoie 
me fait dire que ne deuroie 
dex garde met bone a ma bouche 
et de ta grace mon cuer touche 
ke il ne soit mes enclinné 
as paroles de uanite 
desoremes soiez ussier 
de mes paroles et portier  
icen disoit tout em plorant 
en tel maniere complaignant 
s est en un borc dont ostellé 
qui didasus est apelé 
illuec seiorna iors plusors 
et i uiuoit de ses labors 
empres as hommes a requis 
qui el borc ierent estais 
tantqu il fu garde par quinze anz 
de lor cortis et de lors chanz 
del loier qu il en deseruoit 
assez pourement en uiuoit 
en l autre borc ses fix estoient 
ke iceus honmes norrissoient 
quil les tollirent as farrains 
si con uos dis entiers et sains 
mes il ne sauoient noient 
ke il fussent si pres parent 
ne que il fussent d une mere 
ne qu emgendré fussent d um pere 
sa fame cen uos ai ia dit 
li notonnier en la mer prist 
et l en mena en som pais 
mes damledieu li ueirs li pis 
issi bien de lui la garda 
c omques son cors ne uiola 
ker il fu mors et theospite 
en remest si dieu merchi quite 
ker ele auoit a dieu prié 
qu il l en gardast par sa pitie 
en la terre fu par quinze anz 
onc ne uit seignor ne enfanz 
ne omques parler n en oi 
ne tant ne quant ne eulz de lui 
puis auint que en la contree 
ou theospite en fu menee 
ke li cheualier combatant 
et li archier et li seriant 
s asemblerent por guerroier 
les ronmains et por ostoier 
puis sont entré o grant uigor 
en la terre l empereor 
prennent chasteax bors et chitez 
et maintes autres fermetez 
assez gasterent del pais 
et en meinnerent maint chaitis 
l emperere quant il le sot 
saueir poiez pas ne li plot 
ke il sont entré en sa terre 
et qu enuers li ont meu guerre 
por le grant besoig que il a 
de son seneschal li membra 
quil li soulleit ses oz mener 
et sa terre si bien garder 
ke n i entrast ne quens ne rois 
quil que il fust desus son pois 
puis a ses barons touz mandez 
et quant il furent assemblez 
 seignors  dist il  li barbarim 
et li pouple outremarin 
ont par merueillouse estoutie 
ceste nostre terre enuaie 
mes d une riens nos uait mont mal 
ke perdu est le senescal 
placidus qui tant sagement 
nos cheualiers et nostre gent 
es granz batailles conduioit 
k auisomques nule em perdoit 
por cen uoil a touz demander 
s en auriez oi parler 
ou il est ne em quel pais 
ou s il est mort ou s il est uis 
et s il i auoit cheualier 
qu il uoille querre ne cerchier 
mont li crestroiee son tresor 
de mon argent et de mon or 
et son fie li eslargiroie 
et sa dignete haucheroiee  
atant s en sont leuez em piez 
dui cheualier bien enraisniez 
qui ierent placido ami 
et l auoient lonc tens serui 
l un enn ot non achatius 
et li autres antiochus 
 sire  font il  nos i iron 
s il uos plest querre placidum 
sachiez se le poon trouuer 
pres nos prendron de l amener  
atant ont pris cil dui congie 
et d esrer sont apareillié 
puis cherchent toute lombardie 
puille calabre et puis homgriee 
toute la terre qui apent 
a romme et a son tenement 
tant ont cerchié bors et chasiax 
willes chitez riches casteax 
ke la uindrent si con dex plot 
ou seint eustace conuersoit 
kant seint eustace aperchut 
ke c ierent il et les quenut 
aa l aler a lor contenanche 
ke il conoissoit des esfanche 
idont li uint tout en memoire 
la dignete et la grant gloire 
del pris et de la renonmee 
qu il seut auoir en sa contree 
mont par en fu forment pené 
en son corage et tormenté 
et neporquant o grant fiance 
reclainme dieu sanz demoranche 
et dit  uers diex par ta uertu 
issi com tu m as consentu 
a uooir ces deuz cheualiers 
ke ia furent mes soudoiers 
tout ensement par ta puissanche 
en cui i ai misse m esperance 
m otroie a uooir ainz ma mort 
t ancele que perdi au port 
ke de mes fix ne dout ie mie 
ke il n aient perdu la uie 
quer uoiant moi les em porterent 
crueus bestes qu es deuorerent 
puisque il sont par mom pechie 
de crues bestes depechié 
seueax sire tant me consent 
qu es uoie au ior del iugement  
de maintenant es chielz oi 
une uoiz qui mont l esioi 
quil dist  frere ne t esmaier 
k a bries termes doiz repairier 
a tom premeraim estement 
et conuerser ouec ta gent 
a grant richesse reuendras 
ta fame et tes fix trouueras 
et en la resurrection 
auras mont greignor guerredon 
et mont greignors choses uesras 
kant ensemble o dieu regneras 
et le tuen non si grant sera 
ke tous iors mes san fin durra  
eustace quant cen oi 
tel peor ot que tout fremi 
ker a grant peine homme mortal 
puet oir uoiz esperital 
li cheualier tout maintenant 
windrent par le cemin enrant 
kant seint eustace ont encontré 
cortoissement l ont salué 
et il mont affetiement 
lor salu maintenant lor rent 
 dites nos  font il  beax amis 
se sauriez s en cest pais 
eust un homme conuersé 
quil eustace fust apelé 
qui auoit femme et deuz enfanz 
c oncor n estoient gaire granz 
se le nos poieez enseignier 
nos uos dorron mont bon loier 
tuiz sanz terme de nos deniers 
uos dorron nos mont uolentiers 
seignors  fait il  que li wolez 
por quel achaison le querez 
sire  font il  quer nos l amon 
et uolontiers le wesrion 
ker lonc tens a quel ne l ueismes 
ne que de lui parler n oismes 
seignors  fait il  ne l ui noient 
ker ne sui pas de longuement 
en iceste terre estais 
ancheis i uins d autre pais 
mes or uos pri par grant amor 
ke un petit por la chalor 
uos uengiez um poi reposer 
ker traueilliez estes d esrer  
et il li ont tout consentu 
a son ostel sont descendu 
eustace les cheuax prist 
et d eus establer s entremist 
puis s en est tost el borc alé 
sil lor a del uim aporté 
mont enn ont uolentiers beu 
por cen qu auoient caut eu 
il meismes le lor uersoit 
quer mont uolentiers les seruoit 
puis uint a l oste belement 
sil li a dit priueement 
 sire celer pas ne uos quier 
mi ami sont cist cheualier 
sil uoil que me faciez creanche 
et ie la rendrai sanz doutanche 
ker i es uoil faire o moi disner 
s em puis en uos conseil trouuer  
li ostes respont franchement 
 sire  fait il mont bonement 
 a nos poiers uos secoron 
de cen qu a en ceste meson 
et se plus uos estoit mestier 
bien l iron la fors porcachier  
kant fu correé le mengier 
sil lauerent li cheualier 
eustace mont bel les sert 
ker d enfanche bien duis en iert 
puis a la table sont assis 
les mes lor a cil deuant mis 
eustace iert en grant tristor 
touz iors rafressist sa dolor 
kant les cheualiers regardout 
toutes ses peinnes recordout 
adont ne se pout plus tenir 
si a geté um grant sospir 
de la meson ist por plorer 
kant il ne pot plus endurer 
kant ot mont longuement ploré 
ses eulz et son uis a laué 
dont tot em pes sanz faire chiere 
as cheualiers reuient ariere 
quant l esgarderent uissaument 
li cheualier premierement 
sil lor uint bien en remembranche 
de lui toute la connoissanche 
dist l un a l autre  il m est auis 
ke cest honme semble del uis 
et de trestoute la fachon 
au seneschal que nos querron  
l autre respont  uos dites uoir 
et sil le porron bien sauoir 
au signe dont il m a membré 
ker el cief fu um poi nauré 
par la defaute d une maille 
kant o les persanz prist bataille 
se la plaie i poion trouuer 
ia puis n en deuon riens douter  
dont se sont de lui apromié 
et ont icel signe enterchié 
tantque uraiement le trouerent 
dont orent ioie sus leuerent 
si l commenchent aa embrachier 
et mont doucement a baissier 
ke de ioie que de pitie 
des lermes ont lors dras moillié 
 sire  font il  por amor de 
por quoi uos estez tant celé 
bien sauons qu estes placidus 
qui solloit estre mestre et dus 
de touz les rommains cheualiers 
et nos fusmes uos soudoiers 
et qui solez donner cheuaux 
armez robes rices manteax 
traueillié sommes de uos querre 
cherchié en auon mainte terre  
et il lor respont em plorant 
et dist  seignor por deu le grant 
ne sui pas cil que uos querez 
merueille est que ne me creez  
adont li sont chaait as piez 
et plusors foiz les ont baissiez 
 sire  font il  por dieu merchi 
iames ne nos mouuron de chi 
si ne nos dites uerite 
trop uos esteez por nos chelé 
ou sont uos fix et uostre fame 
qui soloit estre nostre dame 
ou sont et que sont deuenu 
kant n es auon o uos ueu  
eustace les fait leuer 
kant uoit que ne s en puet celer 
et en sospirant lor respont 
et lor a dit  seignors mort sont 
lonc tens a que il sont mort 
ia par eulz n aurai mes confort 
par tens seront passé quinze anz 
ke ie n oi fame ne esfanz 
en ceste terre ai conuersé 
soupris et poure et esgaré  
kant les cheualiers ont oi 
par quel maniere il sont peri 
es cuers enn ont mont grant tendror 
dont renouele tout lor plor 
et plorent tuit communement 
et eulz et toute l autre gent 
qui en la maison habitoient 
et lors paroles escoutoient 
a la noise qu il demenoient 
tuit li ueissim qui pres manoient 
i sont uenu por enterchier 
ke dissoient li cheualier 
et il lor ont tout raconté 
la richesce et la dignete 
ke soloit auoir seint eustace 
et comme il iert de grant lignage 
n en i uient nus des eulz ne plort 
de la pitie ainzqu il s en tort 
 ha  fait cascun  quel ne l sauoie 
kant le seruise recheuoie 
d onme de si grant dignite 
ha tant par en sui engigné 
mielz li deuson obeir 
ke il a nos et meulz seruir  
apresqu il s en furent issu 
cil quil del borc furent uenu 
li cheualier li ont monstré 
icen que lor fu commandé 
 sire  font il  li emperere 
et tuit li baron de l empere 
uos mandent et dient par nos 
ke de uos sont mont besoignos 
por cen uos prient par amor 
que ne fachiez chi lonc seior 
ensemble o nos uos en uenez 
et au besoig les secorrez  
a mont grant peine le lor gree 
ke il aut mes en sa contree 
et neporquant tant l ont proiee 
ke il lor a tout otroiee 
tantost ses dras toz li osterent 
et mont plus riches li donnerent 
riens ne li faut d aornement 
qu i ne soit uestu richement 
puis li ont quis um bon cheual 
et le hernois tout parigal 
kant tout son hernois orent quis 
el chemin o lui se sont mis 
touz ceuz qui en la uille estoient 
longuement plorant les conuoient 
kant l orent assez conuoiee 
touz un et un les a bessié 
et a cascum a pris congie 
dont sont ariere repairié 
kant par euz furent el chemin 
tout lor conte iusqu en la fin 
comment ihesus li aparut 
et puis comment le cerf esmut 
conment il fu regeneré 
et comment il fu apelé 
eustace par som propre non 
comment issi de sa maison 
comment perdi sa femme en mer 
comment en uit ses fix porter 
l un au lyon et l autre au lou 
comment chen fu et quant et ou 
de chief en chief lor a conté 
et il enn ont assez ploré 
mont par se peinnent d auanchier 
lors iornees et d esploitier 
omques anchois n orent seior 
qu il uindrent a l empereor 
en quinze iors i ssont uenu 
sanz destorbier qu aient eu 
kant furent pres un cheualier 
le ua l empereor nonchier 
li emperere quant il sout 
ke il uenoient mont li plot 
et ua encontre placidon 
ensemble o lui tuit li baron 
grant ioie font a l ensembler 
a painne se poient saouler 
de lui acoler et baissier 
ker mont l aueient trestuit chier 
dont a plorer sont esmeu 
par la face li cort li ru 
des lermez dont sont li taissel 
et l orle moillié del mantel 
issi l ont em plorant leissié 
tuit li baron par grant pitie 
mont demande li emperere 
de ses deuz fix et de lor mere 
et por quoi il s en iert alé 
de son pais si en celé 
et il trestot le uoir conta 
omques un mot ne l en cela 
d issi con le uos ai conté 
com il perdi ses fix au gue 
et sa fame en la nauie 
con le notonnier l out rauie 
toute li conte sa dolor 
et as barons qui sont entor 
mont fu la ioie conmunal 
de la uenuee au senescal 
grant ioie en font par tot le regne 
trestuit li prince et li demeinne 
wielz et genures petiz et grans 
cheualiers boriois et serians 
apres li rois li a requis 
et tuit li baron del pais 
de prendre la senescauchie 
et des cheualiers la maistrie 
et il issi l a otroié 
apresqu il orent mont proié 
li rois li a ceint le baudre 
o la sessinme de son fie 
adont fait placidus mander 
les cheualiers et assembler 
qui as rommains obeissoient 
et qui seruisse lor rendoient 
kant il furent tuit ariué 
s il a par un et un conté 
kant les ot conté tout a tire 
bien uit ne porroient soffire 
a combatre a lor ennemis 
qui en la terre s ierent mis 
lors enuoie par les castiax 
et par les bors briez et seax 
et par les chites ensement 
ou il sauoit qu il auoit gent 
ke il feissent cheualiers 
por le bousoig qui iert tant griers 
em brief fait escriure et seignier 
kant cascuns en doit enuoier 
li borc ou ses deuz fix manoient 
qui pas ne s entreconoissoient 
deuz cheualiers faire deuoit 
si conme es bries escript estoit 
kant les hommes del borc oirent 
le mandement et les bries uirent 
entr euz prennent conseil certain 
li quel iront en l ost romain 
dont eslissent les damoisseax 
qui ierent granz et fors et beaux 
n i auoit nul qui de fachon 
ne semblast bien fix de baron 
en contenance et en usage 
paroient bien de haut lignage 
mes dont il ierent ne sauoient 
ne mes que norriz les auoient 
por cen les ont apareilliez 
et en l ost ronmain enuoiez 
kant sont uenu li cheualier 
et li seriant et li archier 
issi comme il furent mandé 
au senescal sont amené 
por eulz ueoir et por esmer 
et por les batailles seurer 
et quant les deuz damoisseax uit 
qui ierent beax plus que petit 
et fors et prouz cortois et franz 
o beax membres bien frais et granz 
bien li fu uis son enscient 
qu il ierent né de gentil gent 
plus les ama et les tint chiers 
ke nul des autres cheualiers 
la paternel affection 
i aternot mont sa raison 
a eulz amer et neporquant 
n es conoissoit ne tant ne quant 
puis lor baille o soi la maistrie 
de toute la cheualerie 
et a sa table au grant mainger 
sont empres lui tout li premier 
kant ses batailles out seureez 
et ses eschiellez ordeneez 
si comme ill out acostumé 
as ennemis enn est alé 
por soi combatre ensemble o eulz 
kant en ueera et tens et lieuz 
ker il n iert pas tant outraioux 
ne tant folement coraioux 
que par desrei un esperon 
perdist ne le pris d un bouton 
et tant sauoit bien assembler 
as ennemis et deseurer 
ke le gaaig son enn estoit 
auizomques riens n i perdoit 
melz walloient cent cheualiers 
ensemble o lui que deuz milliers 
ouuec un autre ne feissent 
et quit que mont plus i perdissent 
la uictore touz iors auoit 
ses ennemis partout uenquoit 
l ost cheuauche qu auez oi 
de soi combatre tout garni 
kant sont uenu as ennemis 
tant enn ont mort nauré et pris 
ke il n es poient endurer 
sil lor conuient le destorner 
et s en wont par desconfiture 
n a cil del retorner ait cure 
eustace mont les enserre 
qui bien lor calenge la terre 
et tuit li rommain ensement 
quil les suient communalment 
et d encauchier ne sont pas lent 
mont par le font proousement 
toute la terre ont deliuree 
des barbarins d autre contree 
ceuz qui enn escaperent uis 
se sont a ronme tous sosmis 
toute lor terre et toz lor fiez 
tindrent de ronme toz iors puis 
kant ot cele terre aquitee 
une grant eue a trespasee 
ke cil apelent ydispis 
quil marchissent a cel pais 
icele terre ra comquisse 
et a romme toute sosmise 
puis ne se tint mie a itant 
aincoiz comquist la terre auant 
tant est alé si con dex plout 
qu il uint au borc ou conuersout 
sa fame que l omme a arage 
retint por le pris du passage 
mes dex le fix sainte marie 
d icel honme quil l out rauie 
et d autres sil la defendi 
ke sa castee ne perdi 
et en icele region 
lez un cortil quil n iert pas son 
auoit fait um poi de maison 
dont mont ierent bas li cheuron 
comme pouure fame i uiuoit 
d itel labor comme el faissoit 
li senescal fist arester 
illuec son ost por reposer 
et por cen que beax iert li lieuz 
de bois de blaus d autres alieuz 
par trois iors illuec seiorna 
por la beaute qu il i trouua 
pres del cortil ot fait drechier 
ses tentes et son tref fichier 
dont sa fame la garde auoit 
mes neporquant rien n en sauoit 
seignors qui dex aidier weult 
de riens greuer nus ne le puet 
ker dex est sainz et glorioz 
et en toz ses faiz merueilloz 
or sont li quatre ami de de 
en mont poi de terme assemblé 
ker li damoisel descendirent 
ciez lor mere et ostel i pristrent 
mes el n es conoissoit de rien 
ne euz lor mere pou ne bien 
ker il erent petit enfant 
kant la raui li marinnant 
l endemain quant li ior fu bel 
endroit midi li damoiseil 
emsemble pristrent a parler 
et lor enfanche a raconter 
li ains nez au menor contout 
de quel tens plus loig li membrout 
 d ice  fait il  plus loig me membre 
ke quant g iere petit et tendre 
ke mis peres iert senescal 
et ma mere el temporal 
dame de grant beaute estoit 
et deuz enfanz petis auoit 
de ces deuz estoiee li greindre 
et mont iert bel mon frere meindre 
mes ie ne sai en quel pais 
mis peres estoit estais 
mes ie sai bien qu il s en torna 
par nuit et qu il en mer entra 
et si estoit o lui ma mere 
et ie et mon petiteit frere 
et quant nos fumes hors de mer 
si ui mon pere mont plorer 
mes ie ne sai por quoi plorout 
ne por quoi si grant duel menout 
mes ie sai bien que n estoit mie 
ma mere en nostre compaignie 
puis a un floue le et grant 
uint mom pere o nos deuz enfant 
mon petit frere auant passa 
et sus la riue le laissa 
et quant fu uers moi retorné 
et il fu ia emmi le gue 
si ui un lou quil prist l enfant 
et s en torna o tout fuiant 
ainzque men pere fust uenu 
a moi fu un lyon issu 
del bois qui tantost me saisi 
et o tout moi tost s en fui 
pastors m ecostrent au lyon 
puis fui norri en lor meson 
el borc ou uos m auez ueu 
pieche a que m auez conneu 
omques puis de l enfant ne soi 
ne de mom pere grant ne poi 
ne ma mere omques puis ne ui 
ne puis de lui parler n oi  
tout maintenant que li ais né 
ot tout son conte a fim mené 
li puis né tout em piez sailli 
et em plorant icen dist li 
 si m ait dex le roi de gloire 
ke crestiens ont em memoire 
a cen que i oi bien sui certains 
ke nos sommes freres germains 
quer les hommes qui me norrirent 
dient qu a un leu me tollirent 
qui m auoit tout issi raui 
con i ai ichi par uos oi  
quant se sont entreconneu 
as entresaignes qu ont eu 
mont grant ioie entr euz demenerent 
et franchement s entracolerent 
tant sont ioieuz et tant sont lie 
ke de ioie que de pitie 
touz les pendanz de lors baudrez 
sont de lors lermes arosez 
lor mere deuant euz estoit 
qui bien lor paroles oieit 
qui tantost commenche a penser 
d icen que lor oi conter 
icen que conta li ais né 
a tout en son cuer recordé 
si com il dist que iusticiers 
iert som pere des cheualiers 
et conment il entra en mer 
et comment il le uit plorer 
itant de ses dis bien connut 
ker itant emsemble o euz fust 
et quant les uit entrebesier 
et acoler et embrachier 
et qu euz plorent si tendrement 
kant euz sorent certainnement 
que il estoient germain frere 
si s apensa qu ele iert lor mere 
as dis qu ele oi se deuient 
ker certainne n en iert noient 
neporquant grant pitie auoit 
de cen que plorer les ueeit 
por la grant ioie qu il faissoient 
de cen que s entreconoissoient 
puis par matim a l endemain 
ala au senescal rommaim 
et en tel senz l aresonna 
et mont humblement li pria 
 sire  fait el  por dieu te quier 
k en cest pais ne me laissier 
mes meinne m en em lombardie 
ker de la terre fui norrie 
de romme et fui enchaitiuee 
en iceste estrange contree  
tout maintenant qu ele ot cen dit 
ses paroles connut et uit 
et touz les signez son seignor 
et neporquant si out peor 
et douta mont quant l aconnut 
de la peor trestoute fust 
esbahie bien longuement 
quer ele ne se sout noient 
si tost a son seignor monstrer 
ker honte la faisoit douter 
kant atenir ne se pout plus 
chair se lait a terre ius 
as piez son seignor s umilie 
et humblement merchi li crie 
et dist  sire a moi entent 
por dieu le roi ommipotent 
et me di ta uie premiere 
si conme el fu cha enn ariere 
ker ce m est uis qu es placidus 
qui fu des ronmains mestre et dus 
qui eustace fu nommé 
apresqu il fu regeneré 
a qui ihesucrist s aparut 
par le cerf qui el bois esmut 
et qui par nuit de sa maison 
issi por la temptation 
et m en mena ensemble o soi 
ker sa fame iere selonc loi 
et nos deux fix agapitum 
et le menor theospitum 
uers egipte parmi la mer 
nos faisoit droitement aler 
mes li notonnier par enuie 
por le loier de sa nauie 
en la nef o soi me retint 
et o tout moi issi s en uint 
mes ihesucrist trai a garant 
c onques par icel marinnant 
ne par autre homme en ma uie 
ne fu ma chastee blesmiee 
or sauez qu ai dit conoissanche 
dont poiez auoir remembranche 
or me dites par amor de 
de cen que quier la uerite  
eustace quant cen oi 
poiez sauoir bien la choisi 
et qu il l esgarde apertement 
et quant il soit que pas ne ment 
de grant ioie sen cuer esprent 
et de pitie mont tendrement 
prist a plorer sil li descent 
l eue des euz si tendrement 
ke sen mantel en fu moilliez 
des les tasseax dessiqu as piez 
puis l a o grant ioie empbrachie 
et par plusors foiz l a besie 
a peinne s em pot saoler 
de lie bessier et acoler 
dont a terre sont enclinné 
et ihesumcrist ont aoré 
qui d euz a esté tant prochains 
k entretrouué se sont toz sains 
 sire  theospite li dit 
 entendez moi un sol petit 
ou sont nos fix quant ie n es uoi 
ce sachiez uos ce poise moi 
kant deuant moi ne sont ichi 
quer lonc tens a que ie n es ui 
dame  dist il  ia sont il mort 
ia par euz n aurons mes confort 
ker uoiant mes eulz les pristrent 
crueux bestes quil les ochistrent 
sire  fait ele  or gracion 
dieu par mont grant deuotion 
ker ie sai bien que nos deuz fix 
trouuerons sains sauf sanz perix 
dame comment seront troué 
kant bestes les ont deuoré 
de uos porroient autre nestre 
ker autrement ne puet il estre 
certainnement sire uos di 
ker ier en ma messon oi 
deuz damoisseax quil recordoient 
lor enfance et ramenteuoient 
mes il ne sauoient noient 
ke il fussent de riens parent 
mes par cen que dist li ais né 
s aperchut sempres li puis né 
qu i estoient freres germains 
por cen deuons estre certains 
ke dex nos a nos fix sauué 
quer as dis quil furent conté 
sai ore bien certainnement 
qu il sont nos fix n en dout noient 
por cen sanz terme les mandez 
et qui il sont lor demandez  
tout maintenant li senescal 
les a fait querre a lor ostal 
kant deuant lui furent uenu 
trestout li ont reconneu 
icen qu auoient raconté 
et comment les perdi au gue 
lor pere quant il les passoit 
et comment il furent toloit 
l un au lyon et l autre au lou 
dont pensa eustace um poi 
et en son cuer tout remembrout 
les paroles tantost si sout 
certainnement puis n em douta 
ke dex ses fix rendus li a 
saint eustace mont doucement 
et sa fame tout ensement 
les commenchierent a besier 
a acoler et embrachier 
desus lors colz sont aclinné 
et ont tant de pitie ploré 
ke les lermes quil descendierent 
de lor eulz touz les dras moillierent 
grant ioie font communement 
et loient dieu deuotement 
qui icen lor a consentu 
ke se sont entreconneu 
tout maintenant sanz demoree 
en uait par l ost la renounmee 
et li baron tuit s asemblerent 
qui mont grant ioie demenerent 
greignor que ie ne sai penser 
ne que hons ne porroit conter 
puisque il orent aquitee 
a romme toute la contree 
si s en tornent uers lombardie 
et em portent grant manantie 
o eulz en meinnent meint chaitis 
qu il ont en cele terre pris 
ainzqu eustace fust uenu 
a romme dont il iert issu 
o le grant ost qu i conduioit 
oi dire que mors estoit 
li emperere traianus 
qui l ot fait de l ost mestre et dus 
et adrien iert emperere 
qui de traien estoit mont pere 
et mont s estoit touz iors pené 
de destruire crestiente 
li emperere quant il sout 
que saint eustace repairoit 
encontre ala con drois estoit 
por la uictoire qu il auoit 
des batailles qu il out finneez 
et des marches qu ot deliureez 
grant ioie ot quant il l encontra 
et par plusors fois le baissa 
et l endemain li emperere 
et tuit li baron de l empere 
prinches et duz contes marchis 
en uont au temple appollinis 
as ydoles sacrefier 
et une feste commenchier 
ke il uuellent el temporal 
faire une grant feste roial 
en memoire de la uictore 
qu il ont ou par l aiutore 
seint eustace qui ot conquis 
les barbarins d autres pais 
saint eustace pas n i entra 
mes hors del temple s aresta 
l emperere quant s aperchut 
ke saint eustace pas n i fut 
sil le fait mont tost apeler 
et li commenche a demander 
k en deuoit qu el temple n entrot 
et as dex ne sacrefiot 
cil li respont apertement 
et dit  sire ne doit noient 
a ydoles sacrefier 
qui de dieu atent le loier 
et ie cascuns ior sacrefi 
a un dieu em qui ie me fi 
a ihesuscrist qui trestot fist 
et en mon cors ame tramist 
et me donne sens et raison 
par cen li offre m oreson 
ne woil noient estre bouchier 
ochirre bestes n escorchier 
ne woil au deable obeir 
ne mon criator deguerpir 
ihesum qui par sa grant uertu 
ma femme et mes fix m a rendu 
lui sol aor et criem et croi 
iames en autre n aurai foi  
l emperere quant cen entent 
de grant ire son cuer esprent 
sil li fait tolir le baudre 
ke traianus li out donné 
en signe de cheualeriee 
kant il li rendi sa baillie 
et l a hors del temple esloignié 
ausi comme un escumenié 
sa femme et ses fix ensement 
a fait seurer de l autre gent 
puis en maint senz les questione 
et plusors foiz les araisonne 
mes quant uoit qu il n es puet muer 
ne de ihesu lor foi oster 
el riuage les fait mener 
por euz durement tormenter 
et fait un lyon deslieer 
por eulz deuorer et maingier 
kant le lyon les aperchut 
o grant ire uers eulz corut 
mes quant il s en fu apresmié 
uers eulz s est tant humilié 
ker mont humblement lor clinna 
et tout em pes s en retorna 
l emperere quant ch a ueu 
por la merueille esbahi fu 
de cen que n es toucha la beste 
fronche del nes crolle la teste 
puis par grant ire a commandé 
qu il fust un re tost alumé 
por le buef d areim escaufer 
qu il auoit fait por tormenter 
les crestiens que mont haoit 
et en tel sens touz uis ardoit 
puis a commandé qu il soit pris 
eustace et ses deuz fis 
et qu il soient mis el torment 
et sa fame tout ensement 
tout le pueple de la chite 
s estoit por uooir assemblé 
comment il seront el buef mis 
qui en cel re estoit espris 
o les paains uenu i sont 
li crestien qui grant duel font 
ainz que li saint fussent entré 
el buef d areim qui iert el re 
ceulz quil les meinnent al torment 
prient qu aient tant de souffrement 
ke ihesumcrist puissent orer 
et lui prier et ennorer 
puis uont a terre simplement 
et prient dieu deuotement 
 dex  font il  qui en trinite 
mains en ta haute maieste 
qui sanz matiere tout feis 
et homme et fame en pareis 
posas mes par le fruit mortal 
descendirent en icest ual 
en terre ou faisson penitance 
del despit de l obedianche 
por restorer icel chassal 
et por nos rendre bien por mal 
en terre fus de uirge né 
et en la crois mis et pené 
et i fus mors mes au tiers ior 
resuscitas par tel uigor 
ke les portes d enfer froissas 
et tes amis en deliuras 
sire otroiez nostre oreson 
ke t offron par deuotion 
sire or nos as toute acomplie 
nostre uolente et fenie 
ker icen nos as consentu 
que emsembles sommes uenu 
a receuoir le saint uictoire 
ke li martir ont en ta gloire 
ausi comme li trois enfant 
quil furent mis el feu ardant 
et ton saint non ne deguerpirent 
mes a toi par tout obeirent 
issi nos otroit a souffrir 
icest feu san ton non guerpir 
et nos donne par lui fenir 
si qu a toi puison paruenir 
dieu por le tuen glorioz non 
a nos reliques fai tel don 
ke touz ceuz qui auront memore 
de nos aient part en ta gloire 
et en terre aient habundanche 
et de touz biens crois lor sustance 
et se il ont peril en mer 
soiez prochains a eulz garder 
si que il uiegnent a droit port 
et les garde de soude mort 
et se aucuns a fait pechie 
dont tu soiez uers lui irié 
et te prist par nostre oreson 
otroiee lui uerai pardon 
et uuoillez que soit en rosee 
iceste flame trestornee 
ke nostre char ne soit blesmie 
ne tainte n arse ne nercie 
et uos nos otroiez transir 
et de nos mortex cors issir 
et nos donne ioie sanz peinne 
es cieulz en ton glorioz regne 
et tout issi con tu uolsis 
k emsemble fusson mors et uis 
puis nostre mort par ta puissanche 
ne uuellez que soit deseuranche  
kant ont lor oreson fenie 
es chielz ont une uoiz oie 
quil lor a dit qu essi sera 
ke ia riens n en trespassera 
 et plus que n auez demandé 
uos est otroiee et donné 
por icen qu auez saintement 
soffert la peinne et le torment 
de la grant persecution 
uos est otroiee icest don 
or uenez recheiure la gloire 
et la coronne de uictore 
d ichen qu auez ueincu sathan 
et son agait et son ahan 
et por la peinne et por le mal 
qu auez eu el temporal 
pardurable bien recheurez 
que touz iors mes san fin aurez  
kant ces paroles ont oi 
de grant ioie sont repleni 
mont uolontiers et de lor gre 
en sont el feu ardant entré 
mes tantost le feu delessa 
sa grant calor et si cessa 
et si commenchent a chanter 
enmi le feu et haut et cler 
hynnes et chans de grant douchor 
et loier dieu par grant amor 
ki est souuerraine bonte 
et maint en uraie trinite 
tout en chantant rendent a de 
lors ames el feu alumé 
et diex les cors si bien garda 
c omques le feu n i atoucha 
nis un cheuel ne tant ne quant 
n i athoucha le feu ardant 
trois iors furent el buef d arein 
tantque le feil de male main 
adrien fist le bues ouurir 
ou estoient li saint martir 
et quant il furent trait defors 
ne quida pas qu il fussent mors 
ker il estoient blanc et bel 
plus que n est flor de liz nouel 
touz ceuz quil enuiron estoient 
estrangement se merueilloient 
qu il auoient si grant beaute 
e l seuent bien c est de par de 
l emperere quant cen oi 
tel peor ot qu il s en fui 
et dedenz son palais entra 
omques puis de sainz n aprisma 
et le pueple quant icen uoit 
ke iluec assemblé estoit 
a haute uoiz s est escrié 
 grant est le dieu de maieste 
em qui croient li crestien 
et de lui sol nos uient tout bien 
et ihesus est le dieu de gloire 
qui donne as suens itel uictore 
et tel forche et tel poier 
k encontre eulz ne puet feu arder  
li crestien de la chite 
ont lors cors d illuec remuee 
et en mont bel lieu s aresterent 
et saintement les correerent 
tout belement et sanz murmure 
ont parfaite lor sepulture 
kant seinte eglise out recouuree 
pais par trestoute la contree 
li crestien o grant effors 
font un monstier desus les cors 
et cascuns an mont festiual 
fait on la feste el temporal 
si con li kallendier l amembre 
el quarte none de nouembre 
or auez mont briement oie 
des glorioz martirs la uie 
et comment il se combatirrent 
contre deable qu il ueinquirent 
touz ceuz qui d euz auront memoire 
aient partie en la lor gloire 
et quil lor feste hennorreront 
et deuotement la feront 
puissent uers dieu le grant loier 
de lor pramesse auerier 
si qu il soient em pareis 
issi comme il lor fu pramis 
et dex l otroit en ital sen 
qui sanz fin uit et regne amen 
