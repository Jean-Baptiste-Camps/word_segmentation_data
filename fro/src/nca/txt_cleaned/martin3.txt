a derre dui contret estoient 
qui la nouele oie auoient 
que li saint checun garissoit 
nis en quelque leu que il soit 
mes qu il le trouast en toraigne 
si distrent que en male painne 
seroient si il garissoient 
car chose fere ne sauoient 
dom peussent auoir gaaing 
si uenoit mielz auoir mehaing 
que il ainsi tuit garissunt 
ce distrent entr os quar il sunt 
molt a aise quar totz lor donent 
tant du lor qu assez en renbonent 
si qu il en ont puis prouuiande 
ne nes uns riens ne lor demande 
et si dorment quant il se ueolent 
ne de nule riens ne se deolent 
qu assez ont uiande et drapeaus 
et des bons uins et henapeaus 
des meillors qu il troissent a uendre 
n a riens ne les conuient entendre 
fors a deduire solement 
si pristrent si lor parlement 
qu ambedui tantost s enfureient 
ne que le saint pas n atendreient 
lors s en fuient que plus n atendent 
et au foir d air entendent 
soz lor braz potences auoient 
o quoi toz iors se sostenoient 
si corurent si com il porent 
mes onc si tost foir ne sorent 
que li sainz n es aconseust 
biau lor fust ou mau lor seust 
si que maugre lor redrecerent 
le miracle taire n oserent 
dom lor pesot s il peussont 
a la gent ilec uenu sunt 
a qui le miracle xxx 
et les genz illeques fonderent 
de saint martin une chapele 
que lan encore hui apele 
ce m est uis la chapele blance 
li dui a qui li saint la hanche 
ot malaigre lur redrecee 
ont uers tors lor uoie adrecee 
ou a l iglise au saint porterent 
lors batons et tot lor conterent 
au trezeme ior de decembre 
si com li liures me remembre 
entra li cor saint en torainne 
en la soue terre demainne 
tote fut la terre gelee 
mes li sainz l a tele atornee 
qu ele fust tot contre nature 
car tote torna en uerdure 
si que tuit li pre florissoient 
et tuit li arbre fullisoient 
et de floretes blancheoent 
par trestot si com il passoent 
li sainz sanz i tocher sonerent 
cerges et lampes alumerent 
sanz ce que nus fou i meist 
ne de rien s en entremeist 
a mermostier meesmement 
a s iglise a tors ensement 
sus toz par els li saint sonoent 
et lampe et cerges alumoent 
quant a tors sorent qu il uenoient 
et que le cors saint aportoient 
a l ancontre tantost alerent 
li euesque qui uenu erent 
proprement por cele uenue 
en la prouince n ot eue 
nule euesque qu il seusunt 
dom li euesque n i fusunt 
li clergez li abe li moinne 
et les nonnains et li chenoinne 
li baron et la gent menue 
a l encontre de sa uenue 
hors de la uile tuit issirent 
l arceuesques et li clerc firent 
dauant els la procession 
en chantant ou deuocion 
croiz et cerges ou els porterent 
et encensers dom encenserent 
le cors saint quant il le recurent 
ou si grant ioie com il durent 
droit a s iglise l emporterent 
li plusor de ioie plorerent 
dom il lor bon seignor ueoient 
que longuement perdu auoient 
car trente zz an le garderent 
a aucerre cil qu o lui erent 
puis fut la feste celebree 
et par les sennes quemandee 
car li euesque l establirent 
qu i par tot bien ferier la firent 
des l an de l incarnacion 
eniusque a ceste escepcion 
furent yy cenz anz droitement 
et quatre uinz anz ensement 
fors trois sanz plus qui s en failloient 
qui a uenir encore estoient 
l arceuesque et li clerc iosterent 
et le conte eniogier manderent 
si li donerent de lor rende 
a toz iorz mes une prouende 
dom toz iorz chenoinne seroient 
si eir qui empres lui uendroient 
la garde de totes lor terres 
li redonnerent por les guerres 
que les genz d entor lor fesoient 
et as homes que il auoient 
puis empres la censsorerie 
car censsoreir n i auoit mie 
et il eslere le deuoient 
as barons qui alé estoient 
por le cors saint et l aporterent 
dedenz tors et dehors donnerent 
granz fiez dou lor home deuindrent 
et du censsorier puis les tindrent 
a cels qui furent o le conte 
donerent du lor tot sanz conte 
riches dons de terre et d auoir 
unques n en porent nul sauoir 
qui i fust cui guerredoné 
ne fust bien tant li ont donné 
dedenz le mois de lor uenue 
fut l arceuesque escheue 
quar l arceuesque par droiture 
sa dete rendoit a nature 
adaland les genz l apeloient 
qui de sa mort forment ploroient 
quant li quens ot sa mort oie 
qui alez ne s en estoit mie 
einz ot puis toz iorz seiorné 
au main quant il fut aiorné 
proia les clers communement 
que por de trestot purement 
et por s ennor et por s aie 
et por ce que chescuns em prie 
clers et bordois qu ileque sunt 
que l arceuesque donnissunt 
a l abe herbert proprement 
qui auoit gardé longuement 
saint martin de tors esillié 
quant tort auoient essillié 
li clers lors le li otroierent 
car totes les genz en preierent 
et l arceuesque li donnerent 
et arceuesque le sacrerent 
mais li sainz le fist sanz dotance 
qu i l ot lonc tens gardé en france 
sanz ce que il riens li donast 
ne que il li guerredonast 
mes as autres qui o lui furent 
fist tant que par tot l eslurent 
au saint de par tot gent uenoient 
car grant miracle i auenoient 
que li sainz fesoit qui retrere 
ne se uost onques de bien fere 
dum ie uos uoil auqun conter 
si com ie les oi aconter 
uns contrez qui ot non semberz 
fut ausi com enfes en berz 
car en son lit par estouoir 
gisoit toz iorz sanz se mouoir 
puis garit si que toz le uirent 
quant au cor saint porter le firent 
une qui ot non roseline 
reuit bien cinc anz en gesine 
car elle ert tote contretie 
et de deables si emplie 
qu en l iglise entrer ne peust 
por rien que lan fere seust 
car li deable n ou soffrirent 
mes de son cors tantost saillirent 
dauant toz et fut redrecee 
quant a l iglise fut alee 
au cor saint amener le firent 
dom les genz forment s esbairent 
puis dist qu el s en xxx 
et chandele atorner feroit 
que lan deuant le saint meist 
mes n auoit dom elle ou feist 
car poure estoit a desmesure 
lors s en ala grant aleure 
si encontra dauant la porte 
un uiul moinne qui li aporte 
un denier blanc de grant maniere 
puis s en est retornez ariere 
sanz ce qu ele onc aperceust 
que il dauant lui se meust 
maintenant d ilec s en retorne 
et a changeors tot aorne 
le mostra qui desus presterent 
treis meailles et demanderent 
ou ot cel monee trouee 
si le lor dist et achetee 
en a chandele que offerte 
a deuant le saint qui soferte 
n a sa pouerte a apourir 
einz li fist son tresor ourir 
agnes qui fut nee de faie 
rauoit eu molt male paie 
car piez et mains auoit perdues 
mes maintenant les a eues 
qu ele uint le cor sainz requerre 
si com el pot uenir par terre 
chantoent 
en l iglise et forment sonoent 
li chenoinne qui i seruoient 
por les miracles qu i estoient 
qu i pas ne firent a celer 
tantqu a saint pere pueler 
auoit lors ne sai quel chenoinne 
qui d aler auoit grant essoingne 
car le chancre ot au pie senestre 
et neporquant molt uousist estre 
a l iglise ou li saint sonerent 
tantque ses genz la le porteirent 
sur qui toz iorz s est sostenuz 
mes onc si tost n i fut uenuz 
com il ot garison entiere 
sanz ce qu onc en feist priere 
osenne ot non une pucele 
qui molt estoit uaillant et bele 
mes les mains ot totes enflees 
si les a li saint senees 
sique toz iorz puis bien fila 
et que s aguille en enfila 
uns contrez qui ot non gofrez 
estoit si de chalor toz freiz 
que les iambes auoit perdues 
mes li sainz les li a rendues 
si que sa potence a guerpie 
sanz qui dauant n i uenist mie 
si mariz auoit meheigniee 
une autre fame une feiee 
qu il li ot les iarrez copez 
car il cremoit estre encopez 
si com chescun gelous espoire 
mes onc de uaillant une poire 
ne li meffist n en fet n en dit 
mes einsi fut comme len dit 
que cil prent qui meffet ne l a 
un ior ala la famme la 
au mostier qui n estoit essue 
bien auoit yy anz de l essue 
de son ostel demeinnement 
si garit ilec sainnement 
sanz i querre autre medecine 
et i offrit une cortine 
en co tens reuint uns pescherres 
qui molt estoit ce cuit pecherres 
car mains ot torses et enflees 
et teles les ot conrees 
que por riens peschier ne peust 
n en auoit dom son uiure eust 
si garit a cele feie 
quant il la cheasse ot tochee 
une pucele i fut uenue 
qui estoit tele deuenue 
qu ele semblot estre mesele 
et dauant soloit estre bele 
mes li maus l ot molt amesgrie 
et rot la char tote perie 
de ne sai quel mal et de teingne 
molt pria li saint qu il i prengne 
de lui pitie si fut garie 
dou mal qui l ot tote atarie 
perronnele une genure tose 
riuint qui fut molt angoissose 
de ses iambes qu ele ot tordies 
et as genoiz recorbelies 
et si portot en ses manetes 
en leu de ses piez dous selleites 
mes el garit quant pria la 
sique sur ses piez s en ala 
puis riuint une riche fanne 
qui auoit non guallicianne 
qui ot si la gorie estretee 
qu el ne poet tresir riens nee 
mes li saint l a tantost garie 
sique mande a puis tresie 
lors i riuint une feiee 
une qui la main ot sechee 
et les iambes auoit contretes 
mes quant ses preieres ot fetes 
el garit enterinement 
siqu el s en ala droitement 
en alemainne ot assemblee 
empereres une assemblee 
des euesques de tot l empire 
par tot lor fist mander et dire 
qu a meience a lui uenissunt 
ne que pas ne remainssissunt 
si uindrent tuit deliurement 
et conte et baron ensement 
a qui maint denier a costé 
quant il furent tuit aiosté 
si tint o els son parlement 
et lor dist que porposement 
auoit de fonder une iglise 
et tele qu el fut a deuise 
la plus haute de tot l empire 
et tot le plus haut saint eslere 
uoloit dom el fust dediee 
et en rot mainte gent preiee 
que garde s en repreissunt 
et empres le li deissunt 
mes onques puis riens ne l en distrent 
li euesques lor consoil pristrent 
sauoir le quel saint esleroient 
car li apostre haut estoient 
et li martir por lor martires 
mes des confessors fut li sires 
saint martins ce lor fut auis 
et plus fit a morz et a uis 
genz bien et a mort et a uie 
que nul que il seussent mie 
car maint de mort resuscita 
et des peinnes d enfer gita 
tex qui ia dampné estoient 
et plus malades garissoient 
par lui tot soul tant solement 
que par trestot communement 
et per as apostres dit ere 
et bien le deuoient eslere 
car ausi haut ert com apostres 
lors dist checun   cist sera nostres 
c est cil dom l iglise sera 
que li emperieres fera  
tuit ensemble s i acorderent 
et a l empereor alerent 
et distrent qu esleu auoient 
saint martin quar il ne sauoient 
nul plus haut saint en tout le monde 
et bien loent que il en fonde 
l iglise s il la uoloit fere 
et bien li doit sainz martin plere 
car haut fut et de sainte uie 
li empereres lors s escrie 
qu en tot le mont n a saint eu 
qu il uoille qu aient esleu 
fors saint martin tot proprement 
qu il la feroit trop richement 
et tele ainz dous anz se deuient 
com a si tres haut saint auient 
car arceuesque i feroit 
et a meience illec seroit 
et a lui soul obeiroient 
tuit cil qui en l empire estoient 
molt i donroit auoir et rente 
mes uolentiers meist s entente 
comment des reliques eust 
de saint martin se il peust 
et comment li clerc fussent frere 
cil de l iglise ou li saint ere 
et cil de meience ensement 
si li consiellessunt quement 
ne que il ieuneieroit 
et les quex il em preeroit 
lors li distrent que enuoier 
quouendroit granz genz en proier 
car li clerc haute genz estoient 
ne nul si bon n en i sauoient 
com ert si filz demeinnement 
si li enuoiast richement 
et genz assez i enueiast 
et les clers par letres preiast 
et lor mandast tot son afaire 
l empereres ne tarda gaire 
a faire ce qu il conseillerent 
car maintenant s apareillerent 
sis fils et ses genz de mouoir 
bien porterent lor estouoir 
car l emperere ou commanda 
et as clers par letres manda 
tote la chose deuisee 
puis a erré mainte iornee 
icil uallet et sa mesnee 
tantque lor uoie ont adrecee 
enuers le rin que passer durent 
maintenant que uenu i furent 
deschargerent et destrosserent 
et en un chalan s en entrerent 
que li notonnier lor loerent 
a lor cheuaux tuit entenderent 
que il pas ne s repucessunt 
ne qu il ne s entreblecessunt 
mes li filz a l empereor 
qui genures ert ot tel poor 
dou sein cheuau qui le ferit 
qu i cheit en l eue et perit 
li notonnier lors s escrierent 
et ses genz grant duel demenerent 
dom lor seignor neier ueoient 
ne aiuer ne li poeient 
car l eue estoit parfonde et noire 
si ne ualoit pas une poire 
nus quouz que nus d els i meist 
car por rien pege n i preist 
totes ses genz forment ploroient 
et de lui molt se dementoient 
et distrent qu il s en torneroient 
quant lor seignor perdu auoient 
mes uns dist que n ou feissunt 
einz alessunt et preissunt 
ce que a tors lor balleroient 
qu en lor pais enporteroient 
car bien lor porroit dex aider 
lors alerent sanz plus plaider 
si comme cil l ot conseillié 
e sainz martins a puis ueillié 
trestoz iorz por ses pelerins 
car li loiers fut enterins 
que por lor trauail lor donna 
l uns a l autre mot ne sonna 
tot le ior si com il errerent 
car tote ior trestuit plorerent 
et firent duel car fere ou durent 
tantqu a tors un ior uenu furent 
et menois a l iglise alerent 
et as clers molt se dementerent 
de cele grant mesauenue 
qui ainsi lor fu auenue 
et puis lor letres lor baillerent 
et lur requistrent et priierent 
que por lor seignor feissunt 
ne pas ne l escondeissunt 
li clerc tantost lur otroierent 
qu il ferunt ce qu i lor requirent 
et ce por qu i sont la uenu 
et dom lor fut mesauenu 
molt lor em poise ce lor distrent 
et menois le seruise en fistrent 
qu ill orent la nouelle oie 
n onques le uaillant d une fie 
ne lor soffrirent a despendre 
einz lor firent baillier et rendre 
lor guages qu engagez auoient 
tex reliques com il soloient 
doner a matin lor donnerent 
la fraternite confermerent 
siqu a toz iorz mes l atendroient 
si com lor letres le disoient 
li mesage lors s en partirent 
et as clers granz graces rendirent 
des bontes que fez lor auoient 
et par la ou uenu estoient 
isnelement s en retornerent 
mes mains d els se desconforterent 
dom plus grant chose n en portoient 
car aucun membre auoir quidoient 
dou saint a porter en lor terre 
quant d einsi loing le uindrent querre 
qu il n orent fors dou uestement 
car encor onques autrement 
du saint nule riens ne donnerent 
ne ne soffrirent ne n oserent 
que nus hons a lui adesast 
car trop crement que len pesast 
einsi li plusor marri furent 
qu i les reliques ne quenurent 
tantqu uns d els de lor conpaignie 
lor dist ne s esbahissunt mie 
car de riens n estoit riens petite 
tant estoit de haute merite 
et bien auier lor porroit 
siqu en ioie lor duel torroit 
einsi lor dist et puis errerent 
tantqu a cel riuage ariuerent 
ou lor seignor perdu auoient 
tuit ensemble grant duel fesoient 
si tost com ou chalan entrerent 
et tuit ensemble s escrierent 
a saint martin que il aiut 
a lor bon siegnor qui la iut 
cil por qui furent conforté 
ot le saintuarie porté 
toz iorz qu il li fut commandé 
si lor a a toz demandé 
sauoir ou lor sire cheit 
dom si forment lor mescheit 
tantost a plorer s escreuerent 
et le leu a celui monstrerent 
et cil le saintuarie a pris 
qui enseigniez et bien apris 
estoit de tote cortoisie 
et dauant saint martin toz prie 
qu i les conseillast uistement 
et lor mostrast apartement 
signe par quoi le creussunt 
cil qui la por lui uenu sunt 
et que chescun s aperceust 
qu il ueost que s iglise creust 
qui en lor pais est fondee 
et qui de toz fust ennoree 
ou si que non il lesseroient 
les reliques que il auoient 
ne plus n en seroient portees 
puis les a de son col ostees 
tot maintenant que ce dit a 
et dedenz l eue les gita 
li uallet meneis hors saillit 
et a s prendre pas ne faillit 
einz les prist sanz arestement 
quant cil le uirent uistement 
l ont hors de l eue a els tiré 
molt l ont tot entor remiré 
et ploroient et puis rioient 
de la ioie que il auoient 
molt s esbahirent que moillez 
n auoit point esté ne soilliez 
et que l eue ne l acora 
o plus de uint iorz demora 
ne comment il tant ieunot 
car puis mengié ne beu n ot 
mes li ualez lor a conté 
la grant ennor la grant bonte 
que saint martin li auoit faite 
quoment sathanz qui tot aguete 
dedenz l eue le trebucha 
et quoment saint martin hucha 
molt de loinz qui empres uenoit 
au deable qui le tenoit 
qu i le lessast molt uistement 
car seins esteit tot quitement 
li deables lors s enfoit 
si tost com saint martin oit 
li sainz puis point ne tarda 
einz le prist et si le garda 
trestoz iorz sanz encombrement 
cil se meruoillent durement 
des meruoilles qu il a contees 
puis errerent par lor iornees 
tantque en lor pais reuindrent 
les miracles qui lor auindrent 
ont toz a lor seignor contez 
et quex ennors et quex bontez 
li clerc de tors fet lor auoient 
qui les reliques li enuoient 
li empereres s esioit 
quant il le grant miracle oit 
de son filz qui estoit neiez 
si a les euesques preiez 
qu a meieince s asenblessunt 
et l iglise dedeiessunt 
si fut l iglise dediee 
dou saint qui l auoit gaheignee 
et l arceuesque establie 
des rentes ne uos dirai mie 
que l empereres i donna 
car ie cuit qu en tot le mont n a 
nule iglise qui plus ait rente 
car li filz i mist molt s entente 
com el fut haute et ennoree 
puis fut illeques confermee 
la fraternite des iglises 
les reliques refurent mises 
en uesseaus d or molt richement 
si les tindrent molt hautement 
car li malade i garisoient 
quant il aporter s i fesoient 
a tors puis une amenee 
qui alixandre estoit nommee 
a qui le pie por ses pechiez 
estoit ce cuit trestot sechiez 
a la famme molt en pesot 
quant riens ne ualet et pesot 
mes el garit sanz demoree 
quant en l iglise fut entree 
une autre riuint ensement 
qui fut tote enterinement 
de ses membres desauoiee 
si garit a cele feiee 
puis i est une autre uenue 
que palesins auoit ferue 
si garit eincois la semainne 
siqu el s en ala tote sainne 
guiborc riuint qui restoit cee 
si garit sique retornee 
s en est par soi sanz autre aiue 
qui par autre i estoit uenue 
un i menerent si uoisin 
qui fut atainz de palesin 
mes la dolor qu il ot souferte 
foit quant s ofrende ot oferte 
gundrant i reuint qui sech ot 
le braz por ce que trop pechot 
si garit mes molt s esmaia 
de ce dom li sains en raia 
a nozille son ble uenot 
un hom au tens que len glennot 
si a la parole perdue 
car sathanz la li ot tolue 
molt escumot ne ne meniot 
car li deables s en ueniot 
mes au saint fut un ior menez 
si fut de trestoz assenez 
a la saint estienure en este 
i a un contrez conquesté 
grant conqueste car il conquist 
tot ce que il au saint onc quist 
d orliens uint un qui ot non pierres 
qui toz iorz regardoit les pierres 
tant fut par mau recorbeliz 
molt ot perdu de ses deliz 
iusque li saint l esleieca 
qui le garit et le redreca 
uns autre cex riuint du meinne 
qui rot cele meisme peinne 
que li quens eniogers norrit 
mes dou mau qui tot le porrit 
et don il auoit si grant honte 
fut gariz par l ennor le conte 
puis uint uns contrez sus zz egue 
mes a aler ot plus de legue 
uers tors ou se fut adrecez 
quant il fut tantost redrecez 
hermaniart une famme cee 
refut ausi enluminee 
einzqu au mostier uenir peust 
mes por riens puis ne li pleust 
que par neis un i fust menee 
einz i est par soi sole alee 
dous fammes malauenturosses 
i reuindrent molt angoissoses 
que de crier ne se finoient 
a toz les clers molt ennoieient 
quant li saint cele maladie 
lor osta et lor crierie 
puis i reuint une autre tose 
qui de ses oiz fut angoissose 
dom elle ot perdu la ueue 
si ot tantost du saint l aiue 
ildris ot non un qui le sege 
tenoit de l euesque du lege 
prodom ert et de sainte uie 
mes il auoit la maladie 
qui par tot est lou apelee 
uers ses reins s estoit aualee 
la maladie qui mengiee 
li ot la char et derungiee 
dolors estoit de l esgarder 
car tant ne se seust garder 
que por riens en eschapast mie 
mes por alongement de uie 
quoitot que dui poncin pelé 
fussent bien matin apelé 
a baillier a sa maladie 
et au soir apres la conplie 
quoitot autres dous baillier 
einsi le couenoit tailler 
trestoz les iorz de droite rente 
ne nul ior plus fors l ossemente 
n en remeignoit a deuorer 
molt i pristrent a laborer 
tuit li mestre fisicien 
et ausi li cirurgien 
mes onques riens ne profeteirent 
einz li distrent et conseillerent 
qu il eust bone repentance 
car molt estoit en grant dotance 
lores toz les enuoia 
et a saint martin sol preia 
que il le deignast regarder 
quar il uoot que sanz tarder 
iroit la ou si cors repose 
tantost com ot dit cele chose 
fist apareiller tot son erre 
et tant par ses iornees erre 
que il uint a tors a la feste 
en la uile nus clers n areste 
quant il de lui nouele oirent 
einz uindrent encontre et li firent 
si grant ennor com il plus porent 
mes grant ire et grant dolor orent 
dom si angoissus le ueoient 
droit a l iglise le conuoient 
ou il li plot plus a descendre 
que a nule autre chose entendre 
dauant le cor saint le menerent 
li clerc et puis s en alerent 
por dire dou saint le seruise 
puis fut l euesque en l iglise 
malades dou mau qui le greue 
iusqu a la uoille de l uiteue 
la nuit si com il someillot 
qu il ne dormoit ne ne ueillot 
uit saint martin molt richement 
reuestu d un beau uestement 
et bien semblot euesques estre 
tries li fut condestres son mestre 
saint briz richement atornez 
et com euesque aornez 
saint martin saint briz apela 
et li dist   quant cil hom de la 
uint de si loing querre m aie 
n est resons que sa maladie 
li soit tote par moi ostee  
sainz briz li dist   se uos agree 
sire bien est qu il soit senez 
car il est ausi ordenez 
com nos sommes et d autel ordre 
n en lui ne peust len remordre 
car segont son ordre a sa uie  
saint martin ne demora mie 
que sus l euesque a la croiz fete 
et li dist   ildri quar te hete 
car ihesus t a sante donnee 
di a mes clers que recouree 
as par ma proiere ta uie 
et a dire n oblier mie 
que ie lor manch que sanz essoigne 
te facent maintenant chenoinne 
et tu la messe i chanteras 
demain car essample en diras 
as genz qui au mostier serunt 
qui damelde mieuz en crerunt 
et en auront plus grant fiance 
en moi et plus grant atendance  
quant ot ce dit si mist la pointe 
de sa croice la ou l espointe 
li tenoit de sa maladie 
mes tantost com il ot sentie 
la croice qui sus lui fut mise 
s est esuelié et puis auise 
mes onques ne s aparurent 
ne ne sot que deuenu furent 
tantost a la place tochee 
qui de dauant ert escorchee 
mes elle estoit si bien garie 
que riens dou mont n i parut mie 
puis a sa mesnee apelee 
et lors a sa plaie monstree 
qui le soir ert tote aouerte 
et ia estoit tote couerte 
cil tot enuiron regarderent 
et les porins enters trouerent 
que le soir dauant mis auoient 
ne du mal ne s aperceuoient 
que la char ne fust bien pareille 
fors d une reete uermoille 
ses mesnees lors s escrierent 
et saint martin en haut loerent 
dom lor sire lor fut renduz 
quant li clerc les ont entenduz 
qui as matines entendirent 
les matines totes lesserent 
et au miracle tuit corurent 
et quant dauant lui uenu furent 
si lor a la chose contee 
quoment il fut gariz sanz mee 
par saint martin tot solement 
et lor dist son commandement 
que chenoinne le feissunt 
et en lor quer le meissunt 
li criz fut granz li saint sonerent 
chanterent 
li clerc qui grant ioie auoient 
au matin si com il deuoient 
chenoinne en l iglise le firent 
et a toz iorz mes establirent 
que tuit cil la prouende auroient 
qui du lege euesque seroient 
la messe a le ior celebree 
puis a mainte robe donnee 
as chenoinnes de dras de soie 
as autres uesseaus d or enuoie 
et maintes autres choses riches 
enuers le saint ne fut pas chiches 
einz li dona comme prodom 
d auoir d or et d argent prou dom 
puis s en ala a sa contree 
ou de saint martin a fondee 
une iglise si com len cante 
ou il mist chenoinnes cincquante 
et tant de rente i porchaca 
qu eglise si riche n a ca 
puis establit qu il fussent frere 
cil de l eglise qui la ere 
et cil de tors tot ensement 
si uos di bien certenement 
qu encore i est d antiquite 
de dous parz la fraternite 
a beaumont out une abaasse 
qui de bonte auoit grant masse 
et tefeine estoit apelee 
si se fut un ior obliee 
que len auoit un cerge mis 
dauant li saint qu ele ot promis 
tantqu a un que len apela 
bosogno le reuela 
li saint et li dist qu il deist 
a l abaasse qu il feist 
sun cerge si li fust renduz 
les moz que cil ot entenduz 
dist a la dame l endemain 
et cele de sa propre main 
le li fist si li a rendue 
sa promesse sanz atendue 
par yy anz ot le braz sechié 
uns qui en torna en dechié 
car dou braz point ne sainot 
a mainz sainz quise sa uie ot 
mes uns ne la li otroia 
tantqu a tors au saint s auoia 
si garit quant il fut lore enz 
la ueille de la saint lorenz 
de loenz de chemille furent 
dui uallet qui au mostier uirent 
qui sort et mus trestuit estoient 
mes tot quanque perdu auoient 
par le saint tantost recourerent 
com des quers merci li crierent 
de nifborc i refut uenue 
une a qui estoit auenue 
cele meesme maladie 
si regarit par conpaignie 
do l oreor i ramenerent 
un enfant ce qu andre nomerent 
qui de yy anz n auoit ueu 
si a tantost remede eu 
aie qui fut de cormesmain 
ot contrez les membres mes main 
ot une de quoi s aiua 
si uint e sante eue a 
hodeart qui fut d azai nee 
refut tot autel conree 
si fut par le saint secorue 
quant a s iglise fut uenue 
fulues uns du broc saint clement 
restoit malades ensement 
si garit de cele hachee 
quant la tombe au saint ot tochee 
ioanz uns hom de semblencai 
reuint au saint uistement cai 
car en son braz char porrissoit 
si fort que li os s en issoit 
mes il la rendit cele paie 
c om puis ne sentit point de plaie 
une famme de la boissere 
ot les mains ci deuant derriere 
et garins uns qui fut de faie 
ot mal au chief dom molt s esmaie 
que li mee esuertin nommerent 
lors genz au cor saint les uoerent 
et por i uenir s esmurent 
mes en la uoie gari furent 
einzque la uenir peussunt 
ou a aler esmue sont 
une famme a saumur estoit 
qui molt richement se uestoit 
car molt ot riche afiement 
mes les dous mains ot malement 
par ne sai quel mal contreties 
puis a les noueles oies 
qui trestoz a tors garissoient 
cil qui maladies auoient 
si iura que si dex l auoie 
qu au matin se metroit en uoie 
a i aler s ele est haitee 
tantost s est cele nuit cochiee 
si a tote la nuit dormie 
mes au matin fut esbaie 
quant elle se fut esueillee 
car l une a l autre fut drecee 
de dous mains que contretes ot 
tot maintenant si com aise ot 
est au saint a tors droit alee 
qu el s estoit dauant uoe 
a chinon estoit une fenne 
que la gent apelot osenne 
qui restoit tote contretie 
tex estoit qu el n i uenist mie 
si en char n i fust aportee 
mes maintenant fut redrecee 
qu ele monta por i uenir 
d i uenir ne se pout tenir 
giefroiz un uallet de blire 
car ausi auoit aslire 
toz ses membres si le dreca 
cil qui molt l an esleeca 
une famme uint de montoire 
qui molt meuz uousist estre en gloire 
qu ele fust itex conrees 
car cinc anz auoit bien portee 
de son braz sech la xxx 
mes li sainz ne l oblia mie 
que l i li a menois tendu 
puis a a un autre entendu 
qu il regarit deliurement 
dou braz qu il auoit ensement 
a montrichart fut une nee 
qui meneuz estoit apelee 
un ior se gesoit en une aire 
ou sa mescine fet attraire 
si uit maufez com gent armee 
dom el fut si espoante 
qu ele en deuint desuee et mue 
mes en son sen est reuenue 
et sa parole a recouree 
si tost com au saint fut menee 
uns marquis de monferranz ere 
qui ot uoé que tot a tere 
ireit checun an s il osot 
la ou saint martin reposot 
et si de uie auoit espaice 
li marquis ot non boniface 
qui molt estoit de grant ualor 
ia ne feist si grant chalor 
ne neif ne pluie ne gelee 
que ia por ce lessast iornee 
d aler si com il ot promis 
un ior se fut en uoie mis 
a i aler com il soloit 
car acomplir son uou uoloit 
si com il i estoit tenuz 
tant erra qu a tors est uenuz 
et il et tote sa mesnee 
menois a sa uoie adrecee 
li marquis tot droit a l iglise 
li clerc fesoient le seruise 
car de la feste fut la ueille 
et li marquis tote la nuit ueille 
dauant le saint tantqu il s apense 
qu il ot fet une grant despense 
bien de sexante mile soz 
qui ne peussent estre soz 
au bordois por nule riens nee 
a l ore qu il ot deuisee 
car sa foi li auoit pleuie 
que si dex li donnot tant uie 
qu a cele feste li rendroit 
son auoir ou il li tendroit 
ostage sanz fere autre eschange 
li marquis auoit duel estrange 
por ce que s i uoler seust 
rendre au ior nen les li peust 
ne ses genz mie n u sauoient 
si hom enuiron lui estoient 
et li marquis forment plorot 
et le saint doucement orot 
qu il li aiuast que mentie 
ne fust sa foi qu il ot pleuie 
car pas n auoit la rembrance 
quant il uint de cele fiance 
et tant de ce s en cremeist 
que il toz sols por lui feist 
ce que nus hom ne porroit feire 
puis s endormit ne tarda gueire 
et tuit si home se ruserent 
si uit que dauant lui paserent 
trei clerc qui com euesque estoient 
car trestote autel robe auoient 
et l un d els saint martin nomoent 
li dui qui forment le preoent 
qu il eust pitie dou marquis 
et fere le deuoit qu anquis 
li auoit consoil et aie 
comment sa foi ne fust mentie 
saint martins lors lor otroia 
ce que chescun d els li proia 
et dist qu en lui eust fiance 
qu il aquiteroit sa fiance 
li marquis lors s esueilla 
rien ne uit si se merueilla 
que ce fut ne que ce pot estre 
puis uit deioste soi a destre 
dui bacins d arein qui luisoient 
qui iusqu as erles plain estoient 
de deniers qu au bordois deuoit 
quant li marquis la choise uoit 
molt s esbahit ne sot que dire 
entor soi esgarda a tire 
sauoir si nus hom i geust 
qui les deniers mis i eust 
tantque si hom l aperceurent 
qui loing a une part s esturent 
si uindrent ueier qu il feseit 
ne sauoir si riens li pleseit 
lors lor a li marquis enquis 
sauoir si puis l ot nus hon quis 
qui eust la chose aportee 
qu il auoit ioste soi trouee 
si home forment li iurerent 
c onc puis nule gent n i entrerent 
et certeinnement le sauoient 
car toz iorz puis ueillé auoient 
maintenant s est aperceuz 
que les deniers auoit euz 
par le saint qui les li promist 
menois a genoillous se mist 
et li requist ou doucor fine 
que sa bonte fust enterine 
sique de pechie le gitast 
et que sa fiance aquitast 
si com il le li ot promis 
puisque tant s en fut entremis 
si home forment s esbahirent 
des deniers qu en dous bacins uirent 
et de la chose que contee 
lor ot si com el fut alee 
puis lor dist qu il les preissunt 
et qu en l ostel les meissunt 
iusque dex l en uousist plus feire 
lors se mistrent cil au repaire 
qui toz les deniers en porterent 
et il o tot si encontrerent 
le bordois dauant l usserie 
a qui sa foi auoit pleuie 
et li marquis lors s escria 
et saint martin en mercia 
dom il ot fet tele cortosie 
qu i l ot gardé de foi mentie 
les genz qui par uile furent 
trestuit au miracle corurent 
et li marquis demeinement 
lor contot molt cortoisement 
s auenture tot em plorant 
si qu aual uenoient corant 
les lermes iusque sus sa chiere 
par l iglise auoit grant poudreire 
car li uns les autres botoent 
car a oir molt couetoent 
le miracle dom molt loerent 
saint martin et molt plus emmerent 
gueres esté puis a tors n a 
li marquis ains s en retorna 
en sa terre o une abaie 
fist fere qui fut establie 
de saint martin tot solement 
molt fut fondee richement 
car molt i mist a sa deuise 
aueir et bien assise 
et puis par grant deuocion 
i mist gent de religion 
moines noirs de molt sainte uie 
qui maintenissunt l abaie 
et qui abe i meissunt 
a qui trestuit obeissunt 
li bordois refist ensement 
de son auoir tot proprement 
mostier par bone entencion 
ou il mist congregacion 
de moinnes noirs qui seruissunt 
saint martin au leu ou il sunt 
et tant i mist gaahenneries 
uignes et bois et praeries 
que de lor rentes richement 
se uiuent enterinement 
ioste les monz pres de la suse 
les uoit len encor qui i muse 
et mainte miracle i auienent 
a cels qui du pais i uienent 
d espeigne de uilcentres furent 
dui pucelles qui i corurent 
qui estoient sordes et mues 
mes quant elles furent uenues 
et l oirent bien et parlerent 
sique le saint en mercierent 
genz de puille i amenerent 
un enfant que guillot nommerent 
qui sus l eschine ot une boce 
corbes estoit com une croce 
mes la boce se deuelit 
si bien que tot descorbelit 
de crauenz i uint une famme 
que la gent apelot iohanne 
contrete ert mes onc ne fina 
eniusqu au saint s atrahina 
qui l a maintenant redrecee 
sanz ce que point i fust blecee 
de montoire lez lauertin 
uint unz contrez que bernardin 
nommoient cil qui l amenerent 
si garit et re s en alerent 
son filz une fame amena 
qui molt tres grant duel demena 
dom la pierre auoit en la coille 
de ses lermes sa face moille 
dauant saint martin en priant 
et o sopirs merci criant 
qu a son enfantet aiast 
car n ert nus ou tant s en fiast 
einsi s est la nuit dementee 
l andemain a la matinee 
bret son filz com brere soloit 
et li dist que pisser uoloit 
lors le prist la mere dolente 
qui en plor a mise s entente 
si li a la uerge drecee 
maintenant s en est hors uolee 
une pierre tot ausi grosse 
com feue goesche en sa gosse 
quant cele a la pierre ueue 
si a au saint merci rendue 
de pauluau rifut uenue 
une qui cee fut nasque 
si garit sanz atendement 
et uit lores premerement 
chose qu el n ot onques ueue 
des l ore qu ele fut nasque 
de chatelliun et de lucai 
refurent au saint uenu cai 
dui uallet qui desué estoient 
les genz blecoient et mordoient 
et els meimes remenioient 
si com les genz les amenoient 
mes en lor droit sen retornerent 
maintenant qu au mostier entrerent 
d arge de busencais reuindrent 
dui frere qui lonc tens se tindrent 
de forgier car les braz auoient 
si ses que forgier ne poeient 
mes maintenant lor dessecherent 
sique lor oures puis forgerent 
a tors auoit une feiee 
une tose qui angoissee 
auoit feure molt malement 
si regarit tot ensement 
une fame outre chier menot 
tel deol par pou ne forsenot 
por un sen filz qui se moroit 
d un mal si fort qui l acoroit 
mes li sainz quant el li porta 
le garit et la conforta 
a un coitot qu il se geust 
car mouoir pas ne se peust 
tant ot les membres desloez 
puis s est a saint martin uoez 
si fut gariz sanz demoree 
si tost com la chose ot pensee 
de malicorne de borquil 
d escuille sanz faire orguil 
de mengier ne de beuerie 
orent troi uallet maladie 
que les genz idrope nommoient 
li uallet saint martin preoient 
que de lor maux li souenist 
tantost sanz ce que nus uenist 
a s iglise tuit desenflerent 
cil qui einz par pou ne creuerent 
une qui auoit non marie 
rauoit tot autel maladie 
si fut maintenant desenflee 
qu a saint martin se fut uoee 
ine qui de loches fut nee 
estoit muete et sorde et cee 
mes li saint tote la tira 
de trestot quantqu ele adira 
dedenz montoire une fame ot 
qui par pou ne se forsenot 
de son filz qui si grant mal ot 
qu a pou l arme ne s en alot 
mes par le saint le retroa 
si tost com el le li uoa 
un demoniaque amenerent 
de pruille que gimon nommerent 
lieiz estoit estretement 
car il mordoit molt malement 
toz ceos que il poet ateindre 
des cobes fesoit les genz plaindre 
car comme roncins repenot 
si ostes forment le penot 
que por lui fut uenuz d enfer 
et por ce fut liez en fer 
que les genz trop ne maumeist 
nus n i uenoit qu il ne deist 
dauant trestoz que bien sauoit 
toz les pechiez que feiz auoit 
puis les nommot trestoz a conte 
checuns qui l oet auoit honte 
car li uns des autres oeient 
toz les meffez que fez auoient 
et ra l un de l autre seu 
cels et celes o qui geu 
auoient onc ior de lor uie 
nus ne riert qu i ne redie 
l ore et lor ior que fet l auoient 
les genz forment s esbahissoient 
qui li ot tante chose aprise 
sodaiens estoit de l iglise 
uns clerc que federic nommerent 
a lui uindrent si li conterent 
porquoi checun d els se rusot 
car li maufez les encusot 
de toz lor pechiez ce li distrent 
et li uns des autres molt ristrent 
mes li souzdaiens ne rist pas 
einz i ala le petit pas 
qu il ne quidot qu estre peust 
que deables ice seust 
puis s est dauant lui arestez 
et li deables s est crestez 
quant il le uit et l esgarda 
puis dist   cist soudeiens garda 
ersoir son ordre malement 
car bien sachez certenement 
qu il iut ersoir o tel meschine  
li clers qui la uerite fine 
dou pechie qu i ot fet oit 
ot tel honte qu i s enfoit 
a un prouoire si se fist 
confes de tot quantqu il mesfist 
et cil l en donna sa penance 
maintenant uint sanz atendance 
dauant le deable et li crie 
que tot quantqu il set de lui die 
dauant toz ne n i seiornast 
et cil dit qu il s en retornast 
tot maintenant que il le uoit 
car en lui rien n aperceuoit 
qui soue fust ne qu il seust 
car de rien ne s en receust 
lors ot li souzdaiens grant ioie 
et prie au pueple que il l oie 
de crestiente la creance 
car bien seussunt sanz dotance 
que tote abominacion 
s esleue par confession 
et bien l auoit ore esproé 
qu il ert del pechie enboé 
dom li deables l acusa 
quant il arriere se rusa 
mes menois que confession 
ot eu et contricion 
et a lui de chief retorna 
li deables se trestorna 
aussi com pierres li ruast 
et li dist qu il se remuast 
car trop durement l angoissot 
dom en lui riens ne quenoissot 
et por ce chescun d els preiast 
nostre seignor qu il neteiast 
dou deable son crestien 
car trop l ot tenu en lien 
lors a li satans respondu 
qu il le tenoit por fol tondu 
car ia ce riens ne lor uaudroit 
ne ia por els ne s en saudroit 
fors por saint martin solement 
einsique de lui proprement 
fust la messe auant chantee 
quant les genz orent escoutee 
la parole que cil ot dite 
la uie au saint n ont pas despite 
einz ont la messe celebree 
empres quant el fut acheuee 
que li clerc o deuocion 
distrent le postcommunion 
dou saint abrahe 
li deables qui ait dahe 
saillit hors de la criature 
ou puor et o porreture 
li souzdaiens lors sermonna 
et a mermostier se donna 
ou de moinne ot habit et uie 
iusque sa uie fut fenie 
a blois auint si com me membre 
a la saint briz dedenz nouembre 
qu uns peletiers fesoit besoigne 
a bien codre ot mis sa poinne 
un peau d eigneaus que il ot 
tantqu il auint que il enfilot 
s aguille tot en retornant 
et saint briz qu il ot fet tort tant 
qu il n auoit sa feste gardee 
li a l aguille entresuerssee 
en la boche sanz atendue 
sique la parole a perdue 
quant les genz le miracle uirent 
grant erre a tors uenir le firent 
por lui de son mal aueier 
et por le douz martin preier 
qu a saint briz son fillo preiast 
que il sante li otreiast 
einsi le fist com cil l orerent 
mes quant il et ses genz entrerent 
en l iglise si com me semble 
l aguille et le fil tot ensemble 
hors de la boche li cheit 
a celui pas ne mescheit 
qui sa parole ot recouree 
bien rot sa preiere escoutee 
cil qui son fillot em preia 
tantque sante li otreia 
si tost qu enzemme sa uenue 
li fut la parole rendue 
a la feste au saint en este 
a toz iorz en costume esté 
que totes les genz de la uile 
uont ou soir oir la uegile 
et quant la uegile est chantee 
si est l iglise regardee 
que nus hom ne s i soit tapiz 
soz cortines ne soz tapiz 
et est li auters atornez 
et de tot ce bien atornez 
qu il conuient a messe chanter 
car la gent seut dire et conter 
que saint martin uient en s iglise 
cele nuit et fet le seruise 
puis est l iglise bien fermee 
et chacune porte gardee 
o gaites que ce doiuent faire 
ne ia pointet de luminere 
n ert esteinz que tote nuit n arde 
li cheuecers qui a la garde 
de l iglise si com me semble 
en fet porter les cles ensemble 
au marregler en ses mesons 
au matin si com est resons 
reuint et le moustier lor oure 
et li peuples qui ne fet oure 
uient au mostier por messe oir 
li autre por els reioir 
riuiennent et por els esbatre 
ca dous ca trois ca cinc ca quatre 
ca sex ca sept ca deiz ca uint 
tantque ne sai que en auint 
qu a iceste feste demeinne 
fut cheueciers de la semainne 
li chantres cil qui a chablees 
le soir en ot les cles portees 
si con fere le li couint 
au matin quant il li souint 
d ourir l iglise si leuerent 
il et si clerc et defermerent 
l iglise com fere deuoient 
les esteiles molt cler luisoient 
et la lune molt cler raeot 
siqu au mostier de son rai ot 
dex alumé son luminere 
por fere a son saint ennor mere 
et por monstrer que lan creust 
par le monde et que lan seust 
qu a ses apostres pareiz seist 
li iorz encor poi paresseit 
quant li chantres et cil entrerent 
le luminere esteint trouerent 
dom molt ferment se merueilloent 
endementres qu il en parloent 
uint uns escroes deuers les nues 
aussi com si fussent cheues 
totes les uotes a la terre 
li uns d els uers l autre se serre 
de poor dom tant s esbahirent 
qu a la terre pasmé cheirent 
sanz mout soner tuit estendu 
mes guere ilec n ont atendu 
einz foirent tant com il porent 
uers cele porte qu ouerte orent 
ou mainte genz dehors estoient 
qui pas l escrois oi n auoient 
si come cil le lor conterent 
unc puis nule gent n i entrerent 
si matin com celes genz firent 
et li channoine restablirent 
que porte ouerte n i eust 
iusque le iors clers pareust 
d un mien cosin que molt emmai 
auint ne sai quel an en mai 
quant la feste dou saint fesoient 
et de mermostier i estoient 
li moinne uenu a la messe 
que de genz ert la presse espesse 
qui a chanter les escoutoent 
et des iueres regardoent 
maint autre por els meoz ueeir 
mes entr eus ne se uout seeir 
li enfes qui par tot saillit 
tantque l un des piez li faillit 
si cheit ie ne sai comment 
des iuueres ou pauement 
mes onc point de mau ne sentit 
se il meimes ne mentit 
car i o ui et plus de trois mile 
l andemain ioer par la uile 
cil qui ens iuueres s esterent 
si tost por l enfant se leuerent 
c une grant pierre trebucherent 
en cuer si com il se drecerent 
sus les moinnes qu illiec s estoent 
mes ie sai bien que il chantoent 
au saint si agraablement 
qu il les garda presentement 
de mort car si serré estoient 
que estre en grant poinne i poeient 
dou saint por sol sa renomee 
fut iadis a utre fondee 
une iglise anciennement 
mainte rente et maint tenement 
unt li chanoinne de l iglise 
por l ennor du saint i fut mise 
l euesque trestot proprement 
et si chartre ou escriz ne ment 
cil de tors ont fraternite 
o les clers de cele cite 
si grant que quant cil a tors uiennent 
comme por channoine les tiennent 
et o els en cuer les recoiuent 
ou par costume entrer ne doiuent 
nul clerc si il n en sont chanoinne 
et quant il rauient por essoine 
ou por acune chose querre 
que cil de tors uont en lor terre 
et qu a utre sunt queneu 
a tel ennor sunt receu 
com lan doit a son ami fere 
si auint n a encore guerre 
que li clerc d utre saluerent 
les clers de tors et lor manderent 
par messege o lour chartre ouerte 
qu il auoient fete une perte 
en lor mostier nouelement 
ou sainz martins apertement 
fist tels miracles que seue 
fust la chose qui fut perdue 
quar dui laron de nuiz entrerent 
en lor iglise et anporterent 
douz croiz d or et mainte autre chose 
au matin trouerent bien close 
s eglise cil qui la gardoient 
mes durement s en meruoilloient 
qu estoit la chose deuenue 
tantqu il apercurent l essue 
par om cil issu s en estoient 
qui robé le mostier auoient 
quant il uirent ce si plorerent 
et totes les genz apelerent 
por lor mostrer lor mesestance 
n i ot nul n en eust pesance 
quant cil la uerite lor conterent 
et tels i ot d els qui uoerent 
maint uou que dex par sa pitie 
lor demonstrast tel amitie 
que il les larrons trouesont 
et la chose ne pardesont 
qui estoit en larroncin prise 
tuit li haut home de l iglise 
par toz les chemins renueerent 
genz qui quistrent et espierent 
por sauoir si trouer porroient 
cels qui la chose emblé auoient 
si com uos ai desus conté 
si lor fist li sainz tel bonte 
por ce que tant preié len orent 
que porter oustre plus n en porent 
les croiz dom as genz molt pesot 
einz lor fut uis que tant pesot 
la grant croiz qu il orent emble 
que por nule rien qui fust nee 
plus porter ne la peussunt 
ne por rien ne se meussunt 
de cele place ou il s estoient 
enuiron le leu tornoient 
ou il orent les croiz posees 
par ne sai quantes reposees 
s i pristrent a la grant leuer 
si uos di qu il durent creuer 
au desoz quant s i boterent 
en maintes manieres tasterent 
comment la croiz enportessunt 
et uolentiers s en alessunt 
s il peussunt mes il ne porent 
lors apercurent bien et sorent 
que par saint martin pris estoient 
por ce que robé li auoient 
s iglise et le sien portoient 
en maintes manieres pensoient 
a eschaper s il peussunt 
ne sauoient qu il deussent 
fere des croiz s es enterrerent 
et desus du terrer giterent 
por ce que leuer ne les porent 
les genz qui les querroient orent 
assez cergchié si les trouerent 
et puis par messages manderent 
les clers et les lais de la uile 
si en uindrent bien cinc mile 
car a ueoir molt desiroient 
les larrons et molt couoitoient 
a sauoir comment pris estoient 
presse i ot grant quar molt uoloient 
tote oir lor confession 
mainte genz de religion 
por ueoir le miracle uindrent 
et cil qui les larrons pris tindrent 
l un d els de l autre deseurerent 
et li un d els asegurerent 
porque tot le uoir lor dist 
sique menconge ne meist 
en riens qui lor a auenu 
lors n a pas cil lonc plet tenu 
ainz a la uerite contee 
comment la chose fut emblee 
et lessiee par estouoir 
quant il ne la porent mouoir 
et quement effree l orent 
et comment aler ne s en porent 
et si compainz tot ensement 
reconta ce demainnement 
a cels qui le li demanderent 
lors s es pristrent et les menerent 
la ou les croiz en terre estoient 
et quant il la grant croiz traeient 
dou leu saillit une fontainne 
de clere eue nete et de sainne 
n on mes n i auioit eiue eue 
et en quatre parz est corue 
si com li quatre braz gesoient 
de la croiz qu enterree auoient 
por ce que porter ne l en porent 
cil qui ueu ce miracle orent 
a saint martin graces renderent 
et tuit cil qui au leu tocherent 
o qui de la fontainne burent 
de trestoz lor maus gari furent 
si uos di bien certeinnement 
que dex monstra apertement 
por ce qu il fist corre celle unde 
en quatre parties dou monde 
qu il uoloit que li monz seust 
quel grace au saint doné eust 
et que par tot l ennoressunt 
et ior et nuit le priessunt 
que a toz par tot sequoroit 
ausi com l eiue qui coroit 
saint giroime mande en s epistre 
au derrier en icel titre 
qui des yy lecons parole 
que sainz hylaire par s escole 
et par son sen ot surmonté 
tot le mont mes en sa bonte 
ot troué pareil proprement 
saint martin de tors solement 
et bien parut que encor perent 
lors pas si com il s encontrerent 
a petiers au mostier saint pere 
encore pas fete n i ere 
l iglise saint martin que firent 
cil qui celui miracle uirent 
en l eure nueue qui est fete 
n orent onc li ourer soffrete 
que li saint ne lor aiuast 
que deables ne les tuast 
qui mainte foiz s i essaia 
si uos dire com il paia 
un poure home mathe uidau 
qui est macon ne ne uit d au 
des iuueires comme tempeste 
li cheit un fust sus la teste 
siqu i l en conuint puis roener 
un ourer resot si coener 
que lan apele peteuin 
que tant li ot fet boiure uin 
qu a terre des uotes cheit 
et d itant sol li mescheit 
qu il ot une iambe brisee 
mes li sainz la li a drecee 
meoz que meies de tot le mont 
uns s en repoia contremont 
a la croiz d or desus le cuer 
mes par pou n ot creué le cuer 
et pecoiez trestoz les membres 
quar il cheit sur un des membres 
de l iglise toz estenduz 
mes il fut si bien deffenduz 
par le saint qui as siens aie 
qu il n i perdit menbre ne uie 
pres de rains en l arceuesquie 
fut uns bers tant com il uesquie 
riches de terre et de lignage 
si rot fame de haut parage 
la plus gentils de sa contree 
bele fut si l ot molt amee 
comme sa famme et elle lui 
si auint puis si com ie lui 
c uns rois de france ot commandé 
que tuit si ost fussent mandé 
por aler sus cels d outreriche 
si n i ot ne poure ne riche 
qui n i alast car ou conuint 
cil bers ot ne sai quinze ou uint 
chiualiers puz de sa mesnee 
s a uers l ost sa uoie adrecee 
tantost com il fut atornez 
mes menois qu il s en fut tornez 
sa famme un mesage enuoia 
a un cheualer et preia 
qu a lui uenist deliurement 
cil cheualiers l ot longuement 
d amors proiee et requise 
s en ot quant il uint a deuise 
a son gre a sa uolente 
ou grant deduit a grant plente 
et fist tant qu el remeist enceinte 
li rois ot ia terre arse mainte 
et maint chastel pris et fundu 
et fet tant qu il ot confundu 
le pais et ars et reient 
et destruit et mis a nient 
si pensa qu il s en retorroit 
ne plus illec ne seiorroit 
car n ot point en l ost de uitaille 
si fist crier que lan s en aille 
checuns arriere en sa contree 
n i ot plus fet de demoree 
li bers o ses genz s en reuint 
mes morne et pensiue en deuint 
sa fame qui se fut mesfaite 
mes par samblant a ioie faite 
de lui et de sa reuenue 
par tot fut la chose seue 
cum la dame s ert demenee 
si fut a son seignor contee 
qui durement s en hesbahit 
et tant por sol ce la hait 
que de son ostel la chaca 
et le cheualier menaca 
a prendre et sa terre a destrure 
et a cels de son poeir nuire 
qui sa fame receteroient 
li parent a la dame estoient 
gentil home et riche de terre 
si firent le baron requerre 
que sa famme arriere prist 
ne plus honte ne lor feist 
de chose qui n estoit pas uoire 
et s il einsi n es uoloit croire 
la dame s en espurgeroit 
et s il uoloit elle en feroit 
en fou ou en eiue un iuice 
et tenu seroit a malice 
si il ces offres refusot 
quant nesuns hom ne l acusot 
ou quant el n ert prise prouee 
tant li fut la chose monstree 
et tant riche gent l an pria 
qu il lor dist et lor otroia 
qu antres dous auroient pez mise 
si a reins en chacune iglise 
li iurot qu el ne fust copable 
dou mesfet et qu il estoit fable 
et menconge male et surmise 
la paiz d els fut einsi enprise 
a faire et bien aseguree 
a terme a hore deuisee 
uint a reins la dame et li sires 
lan quidot que fist uns concires 
por les genz qu o els amenerent 
a la mestre iglise en alerent 
tuit et totes premerement 
ileques fist son sairement 
la dame sus le saintuaire 
et iura que de cele afaire 
dom sis sires l auoit blesmee 
qu ele n en estoit encopee 
n en riens ne s i estoit mesprise 
einsi fist en la mestre iglise 
son sairement premerement 
sempres reiura ensement 
par toz les mostiers de la uile 
mes nus n aperceuoit sa guile 
fors dex qui tot sen et tot uoit 
tant errerent qu il estouoit 
qu arrieres s en retornessunt 
mes ainzque gueres erressunt 
uit li bers hors de la cite 
une iglise d antiquite 
petite et de grant renommee 
qui fut de saint martin fondee 
empres sa mort molt longuement 
en la uigne et ou tenement 
que par li auoit en l iglise 
dom li mort porta garantise 
par le saint et par sa bonte 
si com uos ai desus conté 
en un miracle de sa uie 
ilec uost li bers que fenie 
fust la chose enterinement 
si fist ilec son sairement 
cele qui tote ert eschapee 
mes quant el ot sa main leuee 
ele meesme proprement 
sanz negun autre enseinement 
son sairement lors escherit 
que si dex et saint esperit 
et saint martin li aidessunt 
que fables et menconges sunt 
ce dom len la tenoit por fole 
mes tantost com cele parole 
hors de la boche li uola 
dex et saint martins l afola 
d un enfantet qu o uentre auoit 
de quoi nus hons riens ne sauoit 
dauant totz si tres laidement 
qu el cheit mort au xxx 
si c onques puis ne releua 
et que li uentres li creua 
sique li enfes mort cheit 
a la dame ainsi mescheit 
de iurer le faus seirement 
tote la gent qui uit comment 
fut a la dame mescheu 
en a plus saint martin creu 
et a plus serui et aoré 
et de riches dons ennoré 
de dras et d autre garnement 
li bers li donna quitement 
totes les demes de sa terre 
et fist dras de soie assez querre 
dom l atorna molt richement 
et i donna maint tenement 
et mainte rente bien assise 
si que parroisseau fut l iglise 
et de grant non et bien seruie 
li bers fenit molt bien sa uie 
et morit en relegion 
en penance en contricion 
de quantqu en mont uers de mesfist 
en la fin enterrer se fist 
en l iglise que molt ot chiere 
bien creant que par la priiere 
au saint auroit a son deuis 
le haut regne de paradis 
dela les monz pres de la suse 
uoit lan uers destre qui i muse 
soz les tretres unes ualees 
ou a maintes uilles fondees 
et mainte terre bien assise 
et fondé r i a mainte eglise 
de maint sainz molt hautement 
mes iadis anciennement 
dex si guerroier les soloit 
que trestoz lor blez lor tolloit 
ou par tempeste ou par gelee 
que ia tant ne fust eschaufee 
de soloil la terre en este 
ne tant n eussunt bel este 
li ble qu einzqu il les cuillissunt 
que tempeste n i cheissunt 
sique par poi tot ne perdoient 
et de ce qu il en recuilloient 
ne ualoit pas uns plains guerniers 
por mengier yy deniers 
quar uers ert et puans et moites 
de la balle fesoient coites 
et le grain a lor pors donnoient 
et d autre ble se porchacoient 
par torquenne et par lumbardie 
et en mains leus quistrent aie 
et conseil mes point ne trouerent 
tantque marcheant lor loerent 
qu il alessunt a tors en france 
requerre de lor mescheance 
au riche saint martin s aiue 
car onques riens ne fut ueue 
a qui elle onques fuit nee 
la chose qui lor fust loee 
firent cil au plus tost qu il porent 
et des plus beaus dons que il orent 
a tors au cors saint enuoierent 
et les clers par letres preierent 
qu a saint martin requeissunt 
que els et la terre ou il sunt 
de la tempeste desfendist 
ne qu a lur pechie n entendist 
n a els s il onc riens li mesfirent 
einsi fut dit einsi le firent 
les clers cum cil le lor requistrent 
et les genz du pais se mistrent 
ensemble en une confrarie 
qui fut si faite et establie 
que checun an au saint donoient 
de checun arpent qu il auoient 
quatre deniers de lor monoie 
sanz amende et sanz prendre proie 
de celui qui ne uodroit rendre 
et des deniers sanz plus atendre 
une asne blanc achateroient 
que de farine chargeroient 
de beau froment bien neteiee 
et seroit ainsi enuoiee 
chescun an au saint por offrende 
que dex et li saint lor deffende 
lor blez et lor uins de tempeste 
einsi le firent et la feste 
dou saint refirent hautement 
et dex por son saint solement 
dou tempeir les deliura 
et tant uin et ble lor liura 
qu as autres genz prou en uendirent 
mes puis au saint pas ne rendirent 
tex i ot ce qu il li promistrent 
mes cinc cenz tant du lor i mistrent 
car de quantqu il orent semé 
n orent pas un sextier deme 
n onc li autre ble mau n en orent 
lors apercurent bien et sorent 
que s il au saint tot ne rendoient 
que perdu lor mutes auroient 
si rendirent plus droitement 
et lan me peut segurement 
de ce sol a garant tenir 
que ie ui l asne a tors uenir 
trossé de trauers de l eschine 
d un grant sac et lonc de farine 
qui estoit blanche comme neis 
cil ot non renaut de meneis 
qui l amena de lombardie 
encore est la rente establie 
et paiee sanz atendue 
si com el fut primes rendue 
puis auint c uns clers de toreinne 
de l iglise au saint prist la peinne 
sor soi d aler en lumbardie 
le nom du cler ne dirai mie 
car onques nomer ne l oi 
au pais furent esioi 
quant il oirent sa uenue 
la rente qui estoit deue 
recut li clers deliurement 
et les homages ensement 
et du marquis et des uassaus 
des riches feiz qui bien a saus 
l iglise au saint dom il les tiennent 
car il deffendent et maintiennent 
ses rentes et sa droiture 
li clers qui fut uenuz n ot cure 
de seiorner plus longuement 
si prist congie molt doucement 
as genz et puis s en retorna 
mes cele nuit se seiorna 
en une uile illec de coste 
si ot mal ostel et male oste 
car l auoir qu il ot assemblé 
li a la nuit trestot emblé 
sis ostes et puis s enfoit 
n onc li clers noueles n oit 
quel part le peust espier 
si le fist escommenier 
dauant tot le pueple et maudire 
n onques puis si com i oi dire 
il ne si lignages ne crurent 
einz apourirent siqu il furent 
pain querant par cele contree 
la maisons r est tel conree 
que nul por ester n i torroit 
car nus hom ester n i porroit 
un ior que dedenz la seree 
ne s en fust de lui l arme alee 
saint oien met en remembrance 
de dagonbert le roi de france 
que quant du siecle fut passez 
qu uns clers de peitiers fut lassez 
d estre sus mer sanz prendre port 
si se mist por auoir deport 
a riuer pres a une islete 
ou troua une mesonnete 
et un reclus uoil et chenu 
qui l a molt en grant plet tenu 
de dagonbert et de sa uie 
puis dist que gueres n auoit mie 
qu uns hom blans l auoit esueillé 
un ior qu il ot molt sommeillé 
si li dist que de requeist 
que l arme dagonbert preist 
et tot einsi com il preiot 
por lui et com il saumeot 
uit deables qui l an portoient 
et qui batant le trahinoient 
criant   saint denis saint maurise 
hui ne merissez mon seruise 
sire saint martin quar m aiue  
tantost uit issir d une nue 
treis homes qui le deliurerent 
et l arme en celx chantant porterent 
mes ainz au reclus dit auoient 
que de uoir cil trei saint estoient 
qui dagonbert queroit aie 
por reuenir de mort a uie 
une famme de normandie 
a un semadi puis complie 
cousoit ne sai dras ou chemise 
si s est l aguille en sa main prise 
cele forment s en merueilla 
et par trois semadis ueilla 
en un mostier de nostre dame 
l une nuit uit la prode fame 
nostre dame sainte marie 
qui li dist qu el garroit mie 
ileques por son ueillement 
mes alast a tors uistement 
ou li bons saint martin repose 
que nus pechierres preer n ose 
de rien que il ne li ait 
la prode fame s esbahit 
de ce quant el fut esueille 
puis a sa uoie apareille 
si est a tors au saint alee 
l iglise troua deffermee 
si i entra molt humblement 
si maus l angoissoit malement 
sique trestote ior criot 
clers et lais enuiron li ot 
que cele meruoille esgardoent 
et por pitie au saint preoent 
que cele aguille s en cheist 
si que plus mau ne li feist 
cele a mainte ploree 
car la main ot tote serree 
dou mau que forment l espoignot 
por l aguille qui li ioignoit 
a oroisons ilec s esta 
tantque li saint la uiseta 
qui li a la main deserree 
sique l aguille en est uolee 
la gent qui le uit s en seignot 
car la main forment li seignot 
encontreual par les iointures 
ot en ses deiz decreueures 
dom el ne fut onc estanchee 
iusque sa main fut redrecee 
au saint graces et merci crie 
qui la main li auoit garie 
que elle auoit dauant contrete 
por la folie qu elle ot fete 
cil d auuerne saint martin eimment 
toz iorz et lor seignor le clement 
car a mainz en a aiei 
si tost com il l en ont preiei 
si auint sique se uoerent 
genz qui en co pais esterent 
qu a tors a saint martin iroient 
au plus tost qu il onques porroient 
li leus uint si s apareilleirent 
et lor estouoir porchacierent 
siqu au chemin tantost se mistrent 
lor oroisons par france fistrent 
si com pelerins doiuent faire 
puis se remistrent au repaire 
par orlains ou chalan loerent 
li notonnier auau nagerent 
si comme fere le deuoient 
li pelerin tuit entendoient 
au pais tot encor uoier 
tantque deable en fist choier 
un en l eiue si le perdirent 
a chore menois descendirent 
car li un d els forment ploroent 
li autre lor temples tiroent 
de deul dom il perdu auoient 
li notonnier molt entendoient 
au peschier si il peussunt 
mes onques por riens qu il seussunt 
trouer ne pecheir ne le porent 
tuit li pelerin grant duel orent 
quant d ilec partir les conuint 
car de lor ami lor souint 
qu en l eiue ilec perdu auoient 
ne riens fere plus n en poient 
d ilec tot lor chemin errerent 
tantqu a mermostier abuterent 
si alerent a oroisons 
li plusor d els en pamaisons 
cheirent dou deul qu il auoient 
et distrent que molt se haoient 
dom onques nesun d els la uint 
quant ainsi lor en mesauint 
grant piece eissi se dementerent 
tantque uers tors re s adrecerent 
por fere lor pelerinage 
comme prodome et comme sage 
mes ainsi com le pont passerent 
lor conpaignon tot sain trouerent 
qui les atendoit sus le pont 
ne por els pas ne se repont 
einz lor dist que bien uenissunt 
li pelerin esbai sunt 
quant il lor conpaignon sain uoient 
que uoier iames ne quidoient 
puis corurent si l acolerent 
et de son estre demanderent 
sauoir comment se fut meuz 
de l eiue ou il estoit cheuz 
lors lor dist cil molt hautement 
comment il cheit et quement 
saint martin tantost s escria 
et quoment saint martin li a 
aidé et secoru meneis 
qu uns hom blanc ausi comme neis 
qui euesque li resemblot 
uint a lui qui forment tremblot 
d ire et d angoisse et de freor 
et li dist qu il n eust peor 
car il estoit a sauuete 
por ce qu il l auoit regreté 
et que demandé ot s aie 
et que la uoie ot enuaie 
d aler a lui ou se uoa 
et comment puis toz iorz noa 
soz l eiue ou toz iorz le menot 
et de lui garder se penot 
de l eiue ou par force neast 
se il tant le saint ne preast 
et comment hors de l eiue ou mist 
sanz ce que il onc point uomist 
dauant mermostier l abaie 
et li dist que por cele aie 
ilec saint martin merciast 
et puis alast si le priast 
a tors ou si cors reposot 
et comment esté la chose ot 
deist a toz communaument 
si uiuroient plus leaument 
et de plus en enoreroient 
et saint martin en emmeroient 
car bien seust de uerite 
qu i l ot de la mort aquité 
li pelerin molt s esioirent 
et lor pelerinage firent 
au cors saint ou prou genz trouerent 
a qui le miracle conterent 
et cil meimes lor canta 
qui dauant els toz se uanta 
que par le saint et par s aie 
auoit recouree sa uie 
et pria qu il le xxx 
par trestot et le preichessunt 
auenture uos dirai une 
qui fut de mathe d anseune 
si auint n a encore gueres 
a saint engnein fut li reperes 
au cheualier que uos oez 
de ses uoisins fut molt loez 
car bien lor fist mainte feiee 
si auint sique conmenciee 
auoit a fere une maison 
si estoit lores la saison 
que la saint briz est celebree 
li cheualiers cele seree 
de la saint briz i fut uenuz 
sis estrex li fut bien tenuz 
car prou i ot gent qui fesoient 
la maison que fere deuoient 
li macon orent ia leuee 
l une part d une cheminee 
et uolentiers le lessesunt 
a itant si il osesunt 
car les uespres par tot sonoent 
de saint briz que molt ennoroent 
si li distrent qu il se leireient 
uolentiers car trop i feseient 
por la saint briz dom la uoille ere 
et cil iura l arme son pere 
que si saint briz l auoit iuré 
seroit auant trestot muré 
et la cheminee leuee 
qui n ert pas encore acheuee 
menois qu il ot dit sa folie 
la langue si forment li lie 
que il fut trestoz amoiz 
puis est montez si est foiz 
a son ostel ou l atendoient 
a mengier genz qui i estoient 
cil entra enz sanz molt sonner 
et sanz nul d els aresoner 
et dedenz son lit se coucha 
sa fame qui rien ne socha 
de cele grant mesauenue 
est en sa chambre a lui uenue 
et dist que ses genz l atendoient 
et les tables mises auoient 
car tot ert prest en la coisine 
einssi de lonc tens ne se fine 
de preier cel qui bien l oet 
mes soner mot ne li poeit 
lors fut molt la dame esbahie 
et a sa mesnie s escrie 
que d aler la se hatessunt 
et chandele i aportessunt 
cil uindrent et alumerent 
et de lor seignor molt plorerent 
quant uirent qu il ne parlot mie 
tantost sanz ce que riens lor die 
de son lit par soi se leua 
mes einz a plorer s escreua 
dom totes ses genz grant duel firent 
quant il einsi plorer le uirent 
un uallet tot sol acena 
qu en la marchaucie mena 
et li monstra que il meist 
dui seles et tost le feist 
tantost fut fet et puis monterent 
et uers tors le chemin errerent 
que li cheualiers li monstrot 
li uallet arme n encontrot 
qu il ne preiast qu il alessunt 
a sa dame et li contesunt 
en quel endroit les encontrerent 
mainz i furent et li conterent 
comment encontrez les auoient 
li dui qui au chemin estoient 
uers tors sanz arest cheuaucheirent 
puis i uindrent si descendirent 
dauant la porte de l iglise 
li cheualiers tantost auise 
l auter saint briz n onc ne cessa 
eniusque cheier se lessa 
dauant ou grant gemissement 
li uallet sanz atendement 
mist ses chauaux en une estable 
qui li estoit molt agreable 
por ce que pres estoit et bele 
quant la dame oit la nouele 
si est a tors tantost uenue 
a grant ennor fut receue 
car li clerc ennor lor fesoient 
por ce que prode gent estoient 
einsi uint cinc iorz a l auter 
n onc ne fust ior que le sauter 
sa fame ne uerseillast 
que damedex le conseillast 
tantque les clers chanter oirent 
qui l uiteue saint martin firent 
de l iuernau qui fut uenue 
si est sa fame a lui corue 
qui en plorant forment li prie 
qu a saint martin requiere aie 
car de franchise sormontot 
toz les sainz qu en tot le mont ot 
maintenant d ilec le leuerent 
et dauant le saint le menerent 
et li douz sainz sanz atendue 
li a la parole rendue 
grant ioie orent si s en alerent 
et a la feste retornerent 
sa fame et il par compaignie 
toz iorz tant com furent en uie 
ia nus cele essoigne n eust 
ne ia nus d els ne se meust 
de tors por nessune riens nee 
iusque la saint briz fust passé 
a tors auoit une feiee 
une fame fet sa bueree 
un ior dauant que toz fesoient 
la feste au saint qui tuit deuoient 
garder quar el fut commandee 
mes cele ne l a pas gardee 
einz ala ses dras essangier 
mes el n ou fist pas sanz dongier 
car li saint forment l en reprist 
sique li batoiers se prist 
a sa main si tres durement 
que por nesun efforcement 
qu el feist auoir n ou peust 
einz criot ne ne se teust 
por rien ainz est au saint alee 
et li a molt merci criee 
maint home au batoier tirerent 
mes onques point ne remuerent 
iusque li saint apertement 
l en fist sortir molt belement 
maint miracle i sunt auenu 
a mainz qui au saint sunt uenu 
quant dou fou saint souain ardoient 
encore pas ne s en recreient 
d i uenir ainz i a grant presse 
quant li mal d ardoir ne se cesse 
et quant d i uenir ne se feignent 
dedenz le neme ior esteignent 
ou muerent sanz auoir aie 
quant il ne l ont pas desseruie 
de tors fut un petit enfetes 
qui auoit tortes les menetes 
et les piez trestoz contretiz 
siqu il estoit trestoz freitiz 
si aios au saint l amena 
thebaut uiau nul home n a 
en tote tors qui n u quenoisse 
li enfetes de cele angoisse 
garit le ior qu il celebroient 
l estriuau quant terce chantoient 
et ala lors premerement 
conté uos a molt longuement 
son conte peains gatineaus 
mes il ne pot plus estre ineaus 
car trop auoit longue matire 
qu il uos a conté tot a tire 
l estoire si com el s enset 
or s en test ci car plus n en set 
