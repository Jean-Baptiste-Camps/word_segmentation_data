qui tout ueut faire sans consel 
se maus l en uient ne m en meruel 
en toute riens est bien droture 
c on i esgart sens et mesure 
bien doit cil qui en mer se met 
ueoir que li tans li pramet 
et quant il uoit qu il a bon uent 
si peut nagier seurement 
ausi qui s entremet d amer 
et par sauoir le ueut mener 
bien doit garder au comencier 
qu il ne s i laist trop enlacier 
car desque len est entremis 
et il en est auques aquis 
puis n est il pas a son plaisir 
soit soit maus n en poeut partir 
mais neporquant quant il uient 
ke cil qui fole amor maintient 
en est il bien raisons et drois 
et en est il bien raisons et drois 
que cele en oie sa proiiere 
ne ne soit pas uers li trop fiere 
ke tost en poeut auoir damage 
par son orgeul par son outraige 
amors ke nature consent 
dequ ele a anbedeus se prent 
et de tout est a lor plaisir 
est bien loiaus a maintenir 
et s il auient que femme prit 
qui que il soit qui l escondit 
ie uoel et di sans entreprendre 
que on le doit ardoir u pendre 
de maintes gens auons ueu 
qu il lor en est mesauenu 
narcisus qui fu mors d amer 
nous doit assanple demostrer 
amors blasmoit et sa poiscance 
ki puis en prist aspre ueniance 
a tel amor le fist aclin 
dont il recut mort en la fin 
uns deuins ert de tebes nés 
qui de uoir dire ert esproués 
on ne pooit aperceuoir 
ne par experiment sauoir 
k il deist onques se uoir non 
por c ert a tebes de grant non 
une dame de la cite 
li a un sien enfant porté 
que li die ce qu il en sent 
se porroit uiure longenent 
et cil dit tout sans enuie 
  gart bien qu il ne se uoie mie  
  ne uiura gaires s il se uoit  
cele l entent qui pas ne l croit 
gabant s en torne si dist bien 
que sa parole ne uaut rien 
lonc tans en furent en doutance 
et en la fin fu la prouance 
narcisus crut et deuint grans 
et ia pooit auoir zz ans 
gens fu de cors grans par mesure 
onques si bele creature 
ne fu mais nee ne si gente 
nature i mist toute s entente 
au deuiser et au portraire 
et a grant painne le pot faire 
tant com el en ot deuisé 
car tant i mist de la biaute 
q onques ne pot rien porpenser 
k iloeuques ne uausist mostrer 
primes a fait les eus rians 
sinples et uairs clers et luisans 
mais estre tot cou qu il i fist 
li dius d amors di sien i mist 
il li asist un doc regart 
ki tot le mont esprent et art 
puis fist le nes et puis le face 
clere plus que cristaus ne glace 
les dens fist blances coume nois 
puis les aorne trois et trois 
quant ot par li cascune asise 
les leures ioint en itel guise 
c un poi i laisa d ouureture 
tout par raison et par droiture 
et quant ele ot fete la bouce 
amors une doucor i touce 
femme qui une fois la sent 
de s amor alume et esprent 
apres li forma le menton 
et de totes pars enuiron 
li uait polissant a sa main 
tant qu il l a fait soef et plain 
cler et gissant fait le sorcil 
le cuir del front tenre et soutil 
cauiaus crespés recercelés 
qui plus luisent c ors esmerés 
quant tot ot fait a son creant 
par le uiaire li espant 
et par le face qu il ot painte 
une color qui pas n est fainte 
ki ne cange ne ne se muet 
tant ne fait bel ne tant ne pleut 
ne se desfait en nule fin 
tes est au soir com au matin 
mesleement blance et uermeille 
amors meisme s en merueille 
coument ele l a fait si bien 
tout esgarde n i blasme rien 
de quanqu il uoit li est auis 
que ne puet estre mius assis 
par tel entente et par tel cure 
et par tel sens le fist nature 
li ualles auoit ia xx ans 
si ert mout biaus et auenans 
et amoit ia bos et riuiere 
c ert ses deduis et sa proiiere 
k il puisse cerf u porc trouer 
ne n en poeut pas son coeur torner 
d amer n a soing ne rien n en set 
dames en canbres fuit et het 
par auenture ert repairiés 
de bois tout las et traueilliés 
de corre estoit tous escaufés 
s en ert creue sa biautes 
si ot plus fresce la color 
ensi pasoit les une tor 
la fille au roi de la cite 
des fenestres a ius gardé 
dane ot non la damoisele 
en tote tebles n ot si bele 
ele coisist le damoisel 
uoit le si fier si gent si bel 
graisle par flans espes par pis 
les bras bien fais auques uautis 
lons et grailes auoit les dois 
et les iambes et les pies drois 
uoit le ceual qui se desroie 
et fait fremir toute la uoie 
de tout cou qu ele li uoit faire 
ne li pot onques rien mesplaire 
tant l esgarde que ne se muet 
com onques auiser le puet 
mout se merueille et si a droit 
por quoi si uolentiers le uoit 
que qu ele doute en son corage 
si est en zz pense uolage 
amors regarde cele part 
uoi la douter s i lance un dart 
la pucele se sent ferue 
tot maintenant s est esperdue 
ele cai tote pasmee 
a painne s en est releuee 
sa main touce par tot son cors 
sauoir se plaie i pert defors 
ele apercoit que c est amors 
qui li mosterra de ses tors 
lores si dit en souspirant 
au diu d amors que doute tant 
  ahi amors com es poisans  
  com est ta segnourie grans  
  tu ne doutes conte ne roi  
  les plus cointes mes en esfroi  
  amors est rage et deruerie  
  ki toute gent enserre et lie  
  amors escaufe amors esprent  
  amors decoit traist et ment  
  amors ocit amors destraint  
  amors noicist uiaire et taint  
  amors atrait amors enlace  
  amors met gent en fole trace  
  amors les fait tant ceuaucier  
  qu il n ont mes uoie ne sentier  
amors a si la cose esprisse 
qu ele ne set mes en quel guise 
ele le puise contenir 
pense et apres fait zz sospir 
or sent froidure or i a caut 
toute fremist tranble et tresaut 
en molt peu d ure est si atainte 
qu ele en a ia la face tainte 
la nuis reuient li iors trespasse 
la pucele est de penser lasse 
ses lis est fais uait s en gesir 
torne et retorne ueut dormir 
mais ne poeut estre amors ne lait 
  lasse  fait ele   mal m estait  
  ne puis dormir ne reposer  
  torner m estuet et retorner  
  en paine sui et en trauail  
  qu est ce que i ai por quoi tresail  
  or resent ie trop dur mon lit  
  de diu soiient tot cil maudit  
  ki le deuoient anuit faire  
  tant son felon et deputaire  
  hau hau or me sui aperceue  
  pas n est la coute bien meue  
  ne quit que onques fust tornee  
  la plume i est amoncelee  
  queus merueille est ce que ie ueil  
  de ce prendrai ie boin conseil  
  ie ferai ces femmes leuer  
  ma coute estuet a retorner  
lors uest une grise pelice 
si uait au lit a sa norice 
leuer le fait si li a dit 
que li reface tout son lit 
cele si fait eneslespas 
oste le coute et tous les dras 
si remue neis l estrain 
ele mesme i met la main 
torne retorne fiert et bat 
or le ueut haut or le ueut plat 
or ueut haut cief or ueut bas pies 
or est li caues trop bassiés 
or est estrois or est trop grans 
or est a une part pendans 
la norice uait maudiscant 
por cou qu il n est a son talent 
auis li fu que bien estoit 
saués por quoi que ele auoit 
le iouencel entroublié 
mais quant ele ot un poi esté 
et il li est menbré de lui 
dont li recomence son anui 
  lasse  fait ele   que peut estre  
  ie ne gis pas bien sor senestre  
  or sui sor destre que me caut  
  ce ne me nuist ne ne me uaut  
  ne puis trouer engien ni art  
  que i aie bien de nule part  
  ou c est li lis dont ie me dueuil  
  u plus sui tenre que ne suel  
  u i ai el cors ne sai quel rage  
  qui m escaufe mon corage  
  quant uoil dormir si me fremis  
  or me relief or me regis  
  or reueul a celui penser  
  que ie ui ier par ci passer  
  k ai ge a faire de ce uassal  
  c est la riens qui plus me fait mal  
  quant me menbre de sa biaute  
  biaus est qui caut s il n a bonte  
  il est espoir fel u uilains 
  u enuieus u d ire plains  
  qu est ce que di k a il uers moi  
  mespris de quoi blasmer le doi  
  por quoi loer ie m en doi taire  
  ia seul iou estre deboinaire  
  dont me uient ore felonnie  
  sos ciel n a home qui ia die  
  qu il ne soit biaus et sans mesure  
  nus hom de si bele faiture  
  poroit dunques estre mauuais  
  tort ai ie ne l blasmerai mais  
  certes il est et biaus et buens  
  et toi que caut ia n en iert tuens  
  a que faire sera il tiens  
  ia n est il pas raisons ne biens  
  ne drois que ie demant baron  
  se par le conseil del roi non  
  consel lasse si lonc respit  
  ia n aie ioie ne delit  
  ia certes se ie sens auoie  
  le sien consel n en atendroie  
  dont te uient or ceste parole  
  orains fus sage or es fole  
  ueus tu par toi tel consel prendre  
  dont ne te uient il mius atendre  
  fille es de roine et de roi  
  segnor te donront endroit toi  
  auques t estuet por cou souffrir  
  et se il n est a mon plesir  
  qu est ce dane dont n as tu honte  
  ses tu donques ke plaisir monte  
  plaist toi cil plus oil par foi  
  mais ie n en sai prendre conroi  
  ne puis mie molt bien ueoir  
  coment ie li face sauoir  
  ueus qu il le sace oil molt bien  
  car il me plaist sor toute rien  
  et tot quanque ie li uoi faire  
  e dius cui ne porroit il plaire  
  que ie le ui si bel si gent  
  ques pies ui es estriers d argent  
  quel uis quel cors ques bras ques mains  
  ques ert sa sele et ses lorains  
  ques eus quel bouce por baisier  
  com il seoit bel au destrier  
  e dius porrai ie uiure tant  
  ke i en face auques mon talant  
  que ie ne soie de lui priuee  
  ce m est auis boer fuscce nee  
  auis ancois est uoiirs sans faille  
  lasse com sui en grant bataille  
  ne se que face ains me merueil  
  mestier aroie de consel  
ensi se demente par soi 
tote nuit est en tel esfroi 
or pluere or pense or gist or siet 
or li replaist qu ele se liet 
or se castie or se conforte 
et puis se uauroit estre morte 
en grant torment en grant dolor 
fu tant que uint desi qu au ior 
greuee estoit et traueillie 
lors est un peu asouagie 
de tel angoisse et de tel mort 
li oeul li cloent si s endort 
eins que peust le ior coisir 
se resueill ne poeut dormir 
et uait ester a la fenestre 
garde sor destre et sor senestre 
sauoir se uerroit nule part 
celui qui si l escaufe et art 
car par ileuques doit passer 
et a tele eure en bos aler 
et quant ele a tant atendu 
cline s auant si a ueu 
de loing uenir le ieuencel 
mais onques mais ne uit si bel 
ne si bien fait si com li sanble 
donc se plaint puis sospire et tranble 
ele l esgarde et est en pes 
tant con le pot ueoir de pres 
mais qu ele le uit eslongié 
faut li li cors plaissent li pie 
pasmee ciet el pauement 
puis recomence son torment 
primes li plaist qu ele li mant 
apres reprent autre talant 
et dist qu ele ne set mesage 
cui ele ost dire son corage 
  a dius  fait ele   en com grant paine  
  me met cis maus qui si me mainne  
  ainc mais ne seu ie nient d amer  
  et or me fait color muer  
  onques mais ne soi qu amers fu  
  or a primes l ai couneu  
  or me fait il sans froit tranbler  
  ne sai de moi consel doner  
  se cil que ie tant ain m amast  
  u se estoit qui en parlast  
  et mes peres consentoit  
  bien le porroie auoir par droit  
  mes n est pas drois que ie l requiere  
  asses somes d une maniere  
  d une biaute et d un eage  
  se nous ne soumes d un parage  
  il est asses de haute gent  
  si ne soumes mie parent  
  dane que uas tu deuissant  
  ce ne te uaut ne tant ne quant  
  tes pere n a de cou que faire  
  trop entent a son autre afaire  
  ke porrai ie donc deuenir  
  ie ne puis mais cest mal souffrir  
  mander li ueil ce que ie quier  
  n a mesage ne l os cargier  
  mais ie criem qu il ne m escondie  
  et s il del tout m escondisoit  
  autres mesages qu i feroit  
  nus ne fera ia si lo cose  
  com cil cui ele est quant il ose  
  quel part le cuides tu trouer  
  coment porras a lui parler  
  de ce n ai ie nule pauor  
  le matin le uerrai au ior  
  bien m en istrai ia ne l sauront  
  cil qui en la canbre gerront  
  ia l atendrai en cel cemin  
  par u il uait cascum matin  
  quant ert des autres eslongiés  
  irai se li carai as pies  
  prierai li por diu merci  
  quant li arai tout regehi  
  conterai li toute ma uie  
  com amors m a en sa baillie  
  qu est ce dane que tu redis  
  est tous tes sens si tost peris  
  as tu tote bonte perdue  
  ques rage t a si esmeue  
  es tu si fole et si deruee  
  ke tu iras tote esgaree  
  ses tu que soies fille a roi  
  asses est mius que ie li die  
  de ce prendrai ie bien conroi  
  amors n a soing de seignorie  
  cil n ainme pas qui bien ne prie  
  lasse tout ai perdu le sens  
  k ai i ore dit quant me porpens  
  si me retieng del tout por fole  
  ne me tieng point en ma parole  
  ne sai que uoil aler tracier  
  car ne sai uoie ne sentier  
  cui caut ce ne me grieue rien  
  amors m auoiera molt bien  
quant tout ot dit et deuisé 
si a son consel trouué 
qu ele i ira a cou se tient 
la nuis s an ua li iors reuient 
la pucele fu en freor 
ne dormi onques duque au ior 
si tost com la clarte en uit 
tout souauet eisci du lit 
merueille est d amor qui tant fait 
qui tot enbrace et tot atrait 
sage home fait estre sans honte 
sauoirs qu il ait riens ne li monte 
il l ensenge a aler par nuit 
seurement et sans conduit 
quant plus fait lait tans et oscur 
mout a le cuer felon et dur 
ia de nului n ara pitie 
desque l a pris et enlacié 
tout le cuer li tranble et esmuet 
tant le maine com il plus puet 
tes eure est dusques a la mort 
amors n i garde droit ne tort 
ceste dane fille le roi 
a il ia si traite uers soi 
ne set dont est de quel parage 
ne ne tient pas son fol corage 
cuide bien soit quanqu ele fait 
e dius com a empris fol plait 
ele a la cambre desfremee 
par un guicet s en est enblee 
et uait si com cemins li dure 
dequ a zz bos ne s aseure 
qui pres estoit de la cite 
car ele auoit bien esgardé 
des fenestres u ele estoit 
que li ualles iloc uenoit 
lors est en un buisson asisse 
tote nue fors de cemisse 
et affublee d un mantel 
aloeuc atent le iouencel 
et lors porpense que dira 
  dius  fait ele   quant il uendra  
  donés que i aie hardement  
  de tout dire seurement  
a itant fine sa raisons 
garde si uoit ses conpaignons 
et quant il sont uenu si pres 
que ueoir ne les ose mes 
endroit un abre se repont 
cil passent outre si s en uont 
et narcisus uenoit ariere 
tos sous parmi une quariere 
ia estoient si conpaignon 
bien loing le trait a zz boion 
tot droit a lui uint la pucele 
cil l esgarda si la uit bele 
por ce qu a tele eure est leuee 
cuide que soit diuesse u fee 
del ceual descent si l encline 
pres de lui se trait la mescine 
eins que li die autre parole 
les eus li baise si l acole 
il se merueille por que l fait 
demande li qui est u uait 
  sire  fait ele   or ne t anuit  
  une lasse cui tos biens fuit  
  qui molt petit prise sa uie  
  se por cou non qu en toi se fie  
  biaus sire ce te di iou bien  
  ie te desir sor tote rien  
  mes cueurs est molt por toi destrois  
  des ore mais est il bien drois  
  que tu aies de moi merci  
  ne l te mant pas ains le te pri  
  ie pri por moi nient por autrui  
  esgarde saces qui ie sui  
  ie qui ensi paroil a toi  
  sui fille ton seignor le roi  
  por t amor pens et ior et nuit  
  amors m a ca liuré conduit  
  amors me done hardement  
  n i uenisce pas autrement  
  or ait merci qui merci crie  
  car en toi pent tote ma uie  
  tu seus me peus sante doner  
  mout nous poons bien entramer  
  biaus sire otroie moi t amor  
  rent moi sante tol moi dolor  
  car asses somes d un ae 
  d une maniere de biaute  
narcisus l entent si sorrist 
esgarda la et se li dist 
  par diu pucele molt es fole  
  quant onques en meus parole  
  et male cose as molt enprise  
  qui ia t es d amer entremise  
  encor te uenist mius dormir  
  com osas ca sole uenir  
  merueille as fait trop es hardie  
  ce tien ie molt a grant folie  
  doit ensi aler fille a roi  
  n apartient pas n a moi n a toi  
  k amer sacons ne tant ne quant  
  car trop somes encor enfant  
  tu dis qu amors te fait mal traire  
  de ce ne te puis iou droit faire  
  ie ne sai rien de tel ahan  
  ne ne l asaierai auan  
  mais se c est uoirs que mal te face  
  garde remain ia diu ne place  
  que ie l assai por mal auoir  
  ie ne quir rien d amer sauoir  
  mais ie te lo ua t en ariere  
  tu pers et gastes ta proiiere  
quant ele l ot uers lui se trait 
sospire pleure rien ne fait 
et gete ariere son mantel 
tote est nue le cors a bel 
tant l a destrainte la froidure 
et la uoie qui trop est dure 
li sans li saut parmi l orteil 
qui tot le pie li fait uermeill 
l iaue li ciet aual la face 
et goint les mains uers lui et lace 
cil l esgarde si la uoit bien 
et dist que ce ne li uaut rien 
les mains plus blances que n est nois 
nues sans gans et sans orfrois 
uoit les eus plorer tenrement 
qui l esgardent molt doucement 
la car blance sor la cemise 
nule pites ne l en est prise 
dius si dur cuer et si felon 
sou siel n a si rice baron 
prince conte ne roi si haut 
enpereor ne amiraut 
ki longement se tenist mie 
qu il ne plorast de conpaignie 
de quanqu ele li dit n a cure 
tort a de rien ne l aseure 
encore auoit a dire asses 
quant narcisus en est alés 
cele remaind de del se pasme 
et quant reuient sa uie blasme 
  lasse  fait ele   or sui ie morte  
  que nule riens ne me conforte  
  or sui ie morte et mal baillie  
  quant m esperance est si faillie  
  que riens que ie die n auient  
  tos biens me fuit tos maus m auient  
  dane ie te disoie bien  
  onques croire ne uausis rien  
  que il m osast ensi baillir  
  par dieu toi a il fait faillir 
  bien le counois et si m en plaing  
  et or me torne a grant desdaing  
  moi a il escondite moi  
  donc ne sui iou file le roi  
  et il fius a un suen home  
  a dius con ci a pesant some  
  si greueus fais a sostenir  
  que porai ie ore deuenir  
  dius com mar furent si bel aieul  
  ki si sont plain de grant orgueil  
  s il fust lais si m en pesast uiaus  
  ce poise moi qu il est si biaus  
  uilainnement parla a moi  
  que li desplot ne sai par foi  
  que li pot il en moi desplaire  
  ce qu il est fel et deputaire  
  sui gentius femme sui pucele  
  sui asses gente et asses bele  
  ai biaus pies et beles mains  
  il n i a el il est uilains 
  et fel et mout mal afaitiés  
  lasse dont ne uit il mes pies  
  por lui sanglens et espinés  
  ne ne s est pas amesurés  
  ice que est que ie di ore  
  ia l ain iou trop et plus encore  
  uoire par diu et uoul amer  
  ie ne le puis entroblier  
  or m est s amors tote nouele  
  car sa biates qui me rapele  
  quant m en uoeil partir me ratrait  
  ne me caut de quanque il a fait  
  se il encor se repentoit  
  et por amender uenoit  
  mais il n a soing d ofrir droture  
  car il est de male nature  
  ne l puis laiscier ne l puis gerpir  
  ne me puis de s amor partir  
  ne sai por qoi si m en merueil  
  or m estuet querre autre conseil  
  or i enuoierai mesage  
  il n ara ia si dur corage  
  se ie reuieng souent a lui  
  que ie ne l uainque par anui  
  or me desplaist quanques ie di  
  car iou meisme i failli  
  por qu i enuoierai autrui  
  ne sai que fac ne sai u sui  
  qui sui ie donc qui est mes pere  
  li rois est ore et qui ma mere  
  donc ne ses tu qui la roine  
  ie n ai ami ie n ai parent  
  ie n ai conseil de boine gent  
  mencongne est ains sui orfeline  
  par diu si es tu es dane  
  ai ie donques le sen derué  
  ia soloie ie estre plus sage  
  sui ie deuenue sauuage  
  que faz en bos que sui ci quisse  
  ie me contieng en male guise  
  ce fait amors qu est amors lasse  
  ne sai plus a droit le nomase  
  se ie desisce deruerie  
  mener me fait molt male uie  
  or sui en pais or sui en guerre  
  uous diu du ciel et de la terre  
  et cil del ciel et de la mer  
  uos tuit qui rien saués d amer  
  et qui estes en sa baillie  
  et tu uenus qui m as traie  
  ensanble au diu d amors ton fil  
  giete me hors de cest peril  
  et de celui prendés uengance  
  por cui ie muir sans esperance  
  faites qu il sace qu est amors  
  si qu il ne puist auoir secors  
li diu ne l ont pas mesoie 
bien sera fet quanqu ele prie 
ele uient droit a son guicet 
dedens sa canbre se remet 
narcisus ot zz cerf meu 
et toute ior l orent seu 
molt par faisoit angouseus caut 
car li solaus estoit mout haut 
et quant miedis fu passés 
li ualles fu molt escaufés 
de ses conpaignons se desoiure 
si ua querant eue por boiure 
lors a troué une fontainne 
qui mout ert clere et douce et sainne 
desus est l erbe haute et drue 
ki tout entor estoit creue 
il uoit l iaue parfonde et bele 
cler le ruisel et la grauele 
descendus est desus le mabre 
son ceual atace a un abre 
iloques li plot a remaindre 
et quant il uaut son soif estaindre 
d un autre soif est escaufés 
ki graindre mal li fait asses 
quant il se baise et il boit 
dedens en la fontaine uoit 
l onbre qui siet de l autre part 
auis li est qui le regart 
cuide ce soit fee de mer 
qui la fontaine ait a garder 
mout esploite amors en poi d eure 
quoi que cil siet et il demeure 
et l onbre en la fontaine uoit 
mout se merueille que ce soit 
se l comence si a amer 
que il n en pot ses eus torner 
quant plus l esgarde plus li plaist 
ne sone mot ancois se taist 
car il crient s ele l ot parler 
que n i uoille plus demorer 
mes mout esgarde uiseument 
le uis le cors que uoit si gent 
loe les eus les mains les dois 
mout est angouseus et destrois 
ne set qu il uoit l iaue li ment 
il se loe si ne l entent 
c es sa biautes qu iloques uoit 
et il meismes se decoit 
c est cil qui or blasmoit amor 
or l a ia mis en tel freor 
or li prie souspire et pleure 
or li prie qu il le seceure 
mais esgarés est d une cose 
ne se poeut taire et parler n ose 
plaint soi apres fait un sospir 
de parler ne se puet tenir 
  cose  fait il   que laiens uoi  
  ne sai coument nomer te doi  
  se dois estre ninphe apelee  
  u se tu es duesse u fee  
  qui que tu soies uien ca fors  
  et si me mostre tot ton cors  
  tu ne dois pas estre trop fiere  
  uien ca que te trais tu ariere  
  por qu es orgelleuse uers moi  
  ne sui gaires mains biaus de toi  
  maintes fois ai esté requis  
  or sui de male ardor espris  
  or sen ie bien com lor estoit  
  qu eles se plaignoient a droit  
  que te uais tu or reponant  
  parole a moi si uien auant  
  legierement i pues passer  
  entre nos deus n a nule mer  
  mais un peu d iaue qui m ocit  
  las entent ele que i ai dit  
  nenil espoir trop est parfont  
  par diu si fait et si respont  
  ie li uoi les leures mouoir  
  mais l oie n en puis auoir  
  l iaue ne laist la uois uenir  
  et fait que ne la puis oir  
  e las por quoi ne l oi parler  
  que ne se uient ca fors mostrer  
  u ce li uient de grant orgueil  
  u el ne ueut cou que ie uoeil  
  car quant ie ri ie li uoi rire  
  quant ie sospir ele souspire  
  et quant ie plor ele autretel  
  k el ne fine ne ne fait el  
  deuant que l autre cose face  
  ie uoi les larmes en la face  
  ne mes cauiaus ne puis ie traire  
  que ne li uoie autretel faire  
  mais por que l fait s ele m amast  
  ele iscist hors si se moustrast  
  u ensi me ueut escarnir  
  u ne poeut pas a moi uenir  
  que ferai iou que porrai dire  
  or pens or plor et or ueul rire  
  or resent mal et or me dueil  
  et or ne resai que ie uoeil  
  le cuers m escaufe et puis ai froit  
  quel froidure ai ie que ce doit  
  desqu il fait si grant caut ca fors  
  que iou ai froit dedens le cors  
  or me menbre que i oi dire  
  que tel torment et tel martire  
  et tel uie seulent mener  
  cil qui s entremetent d amer  
  est dont amors qui si me mainne  
  et me fait traire mal et painne  
  d amors ne doi ie riens sauoir  
  si sai qu il est de grant pooir  
  et qu il me destraint et trauaille  
  tant sai ie bien et croi sans faile  
  mais dont il est ne qui il soit  
  u il conuerse u on le uoit  
  quel gent quel terre il a sous soi  
  ce ne puis iou sauoir par moi  
  c ai iou a faire de lu querre  
  de son pais et de sa terre  
  se ie l demant asses est pres  
  dedens moi le sent mout engres  
  ne m estuet pas que loing le quiere  
  or ai ueue sa maniere  
  or m est auis que ie sai bien  
  dont est unques mais n en soi rien  
  nés fu dedens une montaigne  
  es roces de terre griffaigne  
  u tos iors a et noif et glace  
  dur a le cors dure a la face  
  cuer d aimant uaines de fer  
  ses repaires est en infer  
  ne fu pas sages ains mesprist  
  qui es nonbres des dieus le mist  
  n auoit mie bien esgardé  
  son felon cuer sa crualte  
  diu ne font pas mal a la gent  
  mais amors ueut tos iors torment  
  as haus homes est fel et durs  
  et buens as sers et as tafurs  
  ia ne querai que uenus die  
  qui ait el ciel nule baillie  
  or es tu ia d amor mout sages  
  qui t en a tant dit tes corages  
  ie ne cuit pas que ce puist estre  
  que tu en saces tant sans mestre  
  amors est mastre qui me duist  
  qui dedens le cors m art et cuist  
  il m aprent tote sa nature  
  et si m angousce sans mesure  
  a douce riens qui si m esprens  
  se tu sauoies queus tormens  
  et queus painnes iou ai por toi  
  tu uenroies parler a moi  
  ge muir en fin n i a conseil  
  ains que demain uoie soleil  
  me porra on ci trouer mort  
  s auoir ne puis autre confort  
  mout est tes cuers u fel u fier  
  car molt m esgardes uolentiers  
  si com i entent a ton sanblant  
  et si ne ueus uenir auant  
  et ie molt doucement te pri  
  que tu aies de moi merci  
  ce que ie fas ie te uoi faire  
  onques riens ne me peut mes plaire  
  tot le mont ai por toi laissié  
  tu m as del tout uers toi plaissié  
ensi se plaint n en pueut partir 
iloeques ueut uiure u morir 
ne li puet plaire autres consaus 
ia ert abaissiés li solaus 
tote la nuit fu en dolor 
iloeques fu desi au ior 
onques ne menga ne ne but 
ne sa folie n apercut 
que que il pleure et grant dol mainne 
les larmes troblent la fontainne 
et por l iaue qui torble estoit 
ne pot ueoir co qu il soloit 
  a las  fait il   qu est deuenue  
  u est alee or l ai perdue  
  et ie sui ci remes tous sous  
  caitis dolans et angouscous  
  nule arme o moi ci ne remaint  
  fors seul amors qui me destraint  
  sa conpaignie ne me faut  
  morir m estuet et moi que caut  
  mius ueul morir isnelement  
  qu en tel paine estre longement  
lors se regarde puis si uoit 
l unbre qui en l iaue aparoit 
sosrit et or li est auis 
que cele li a fait un ris 
lors est encore plus destrois 
baise l eaue plus de cent fois 
auis li fu que mout ert pres 
ne retenir ne se pot mes 
gete les bras cuide le prendre 
mais me set tant lancier ne tendre 
qu il puise sauoir ne trouer 
lors se comence a porpenser 
si uoit que prendre ne la pueut 
et molt est pres si ne se muet 
ensi li fuit si le decoit 
et quide que fantosmes soit 
un poi est en son sens uenus 
lors counoist qu il est deceus 
et uoit que c est unbres qu il ainme 
mout par se blasme et fol se clainme 
et neporquant ne set que faire 
son corage n en puet retraire 
desuoiés est ne set guencir 
n a droite uoie reuenir 
car il estoit si escaufés 
qu il n en puet estre retornés 
et quant plus est desesperans 
tant est l angoisce asses plus grans 
dont se tormente dont s ocist 
ne set que fait ne set que dist 
 bien sai que uoir dist li deuins  
  ma mors est pres c en est la fins  
  car en fol liu ai mis m entente  
  or n i ai ie mais nule atente  
  or sent et croi et sai de uoir  
  qu esperance n i puis auoir  
  et de tant sui plus angouseus  
  et plus m art et esprent li feus  
  car ancois uiaus me fu depors  
  li esgarders et grans confors  
  et quidai ueoir quoi que soit  
  de l unbre qui me deceuoit  
  si me feist auques de bien  
  mais ore sai que n en uoi rien  
  por cou m est li maus plus engres  
  or ne puis estre une ore en pes  
  or n aim ie nule rien uiuant  
  or ne sai ie que ie demant  
  queus amors est ce dont me duel  
  quant i aim si ne sai que ie ueul  
  le cors le uis que ie la uoi  
  ce puis ie tot trouer en moi  
  i aim moi meisme c est folie  
  fu onques mais tes rage oie  
  las ie sent bien cis maus m engraine  
  si ne uoi home qui me plagne  
  uos camp uous pre de ci entor  
  por diu esgardés ma dolor  
  plaigniés mon cors et ma biaute  
  et si dites mar se uit né  
  cist enfes qui tel mal endure  
  et muert par grant mesauenture  
  et tu fores qui ci t espans  
  qui tant es anciiene et grans  
  pieca que tu ies ci creue  
  et mainte amor as ia ueue  
  car me di s onques a nul ior  
  ueis si angousceuse amor  
  porpense toi et se l me di  
  nenil par foi ie l sai de fi  
  uous diu qui tout le mont iugiés  
  car uous prenge de moi pities  
  por quoi me faites tant languir  
  asses uaudroie mius morir  
  ainmi las com cil diu sont sort  
  nus d eus por quoi ne me secort  
  qui itel fin me uoient faire  
  il ne sont pas si deboinaire  
  ce m est auis com on disoit  
  poeuent il riens on dit a droit  
  desque i es apel tos et pri  
  ne de moi n ont nule merci  
  donques doi ie par droit quidier  
  qu il ne peuent nuire n aidier  
  dont me uient ce que ie di las  
  ne doi crere ne ne croi pas  
  mais uos diu le me pardonés  
  car ie paroil comme derués  
  com hom de tel folie espris  
  que ne sai por quoi ie languis  
  ne ie ne sai que demander  
  fors cou que on ne puet doner  
  et o moi uient et o moi uait  
  la cose qui tel mal me fait  
  en moi est tot quanque ie uueil  
  et si ne sai dont ie me doeul  
  ie sui ce que ie tant desir  
  iou meismes me fas languir  
  desque ie ai cou que demant  
  por quoi n en fa ge mon talent  
  ne sai car i aim et sou amés  
  et cou que i ain me rainme asses  
  et n est pas en menor esfroi  
  si n en poons prendre conroi  
  poons mes puis car ie sui sous  
  u ceste amors n est pas de dous  
  proier et que doi iou proiier  
  cou que i aim ne me sat aidier  
  ne conseil dener ne me peut  
  or n i a el morir m estuet  
  las ie me plaing mais nus ne m ot  
  parens que i aie n en set mot  
  que sont ore tot deuenu  
  mi conpaignon qui m ont perdu  
  de tote gent sui eslongiés  
  et en cel bos tous seus laissiés  
  ie quit que tote riens me het  
  las ma mere por quoi ne set  
  si me uenist plaindre et plorer  
  auques me peust conforter  
  mais dont ne m a nus esgardé  
  qui plaigne moi et ma biaute  
  certes oil uiaus la pucele  
  que ie trouai l autrier si bele  
  ki se clamoit cetiue et lasse  
  et me prioit que ie l amaisse  
  or me puis ie caitis clamer  
  por cou que ne la uoil amer  
  ahi las tant par fui uilains 
  et de grant felonie plains  
  et tant fui dors et de mal aire  
  k el onques ne me pooit plaire  
  bien me deuoit maus auenir  
  quant onques ne le uoil oir  
  biaus sire dius car uenist ore  
  espoir mestier m aroit encore  
  plus que mere pere ne suer  
  s i pooie torner mon cuer  
  et si aploier mon corage  
  que i oubliaisce ceste rage  
  car amors m a si escaufé  
  c amer m estuet estre mon gre  
  mais une rien cuit bien entendre  
  que se m amors seut u prendre  
  et ie ueisse autrui que moi  
  ne fuisce pas en tel esfroi  
  dius s or uenoit par auenture  
  ia porroit estre bien seure  
  que ele conqueroit m amor  
  et me geteroit de langor  
quoi qu il parole et il se blasme 
li cuers li faut zz fois se pasme 
et la parole a ia perdue 
oure les eus s a ia ueue 
dane qui uient tote esgaree 
qu amors auoit si escaufee 
que tote nue en son mantel 
aloit querre le ieuencel 
il le regarde ne dist mot 
car parler ueut mais il ne pot 
la fontaine li mostre au doit 
et l onbre qui si le decoit 
les bras li tent les leures muet 
les eus oure si com il puet 
sanblant li fait que se repent 
ele l esgarde bien l entent 
uers lui se trait et mot ne dit 
lors se tormente lors s ocit 
ele le baise ele le tient 
ele se pasme puis reuient 
ele l acole ele l enbrace 
baise les eus baise la face 
  ahi  fait ele   dous amis  
  com estes de la mort soupris  
  biau sanlant me uolés mostrer  
  mais ne poés a moi parler  
  lasse si mal asanblement  
  si dolereus enbracement  
  si cort deport si cort delit  
  si grant angousce qui m ocit  
  lasse ma proiiere est la mort  
  or n i a mais autre confort  
  morir m estuet de conpagnie  
  car asses mius aim mort que uie  
li ualles muert l ame s en uait 
la pucele plus pres se trait 
uers soi se trait par tel air 
du cors se fait l ame partir 
c a fait amor qui l a souprise 
andui sont mort en itel guise 
or s i gardent tuit autre amant 
qu il ne muirent en tel sanblant 
