d eus uos lairai ore a itant 
et si orroiz d or an auant 
parler dou hardi cheualier 
que par milou n ala cerchier 
la cort o la lance qui saine 
tant an soufri trauail et poine 
aincoisqu i la peust trouer 
ne porroie tot raconter 
trop erra amont et aual 
or conmance de perceual 
perceual ce conte l estoire 
a si perdue la mimoire 
que de dieu ne li souint mes 
cinc foiz passa auril et mais 
ce sont cinc anz trestot antier 
aincoisqu il antrast an mostier 
ne dieu ne sa croiz n aora 
tot ainsint cinc anz demora 
et por ce ne laissa il mie 
qu il ne queist cheualerie 
et les estranges auantures 
les felonesses et les dures 
ala querant si an troua 
tantque molt bien s i esproua 
de ce ne uoil dire an auant 
car raconté l ai ca deuant 
et qui deus foiz le conteroit 
trop grant annuiz uos sambleroit 
mais quant il fu conmeniez 
et de ses pechiez nestiez 
de son oncle se departi 
que il ot de bon cuer oi 
et si uos di que il erra 
par mains pais et si troua 
maint mau pas et mainte auanture 
quil ne sont pas an escristure 
mes un samedi par matin 
erroit par un ferré chemin 
par l oraille d une forest 
qui molt iert belle et molt li plest 
tantqu il uint an un floreis 
et tres parmi outre un larriz 
li couint puis a cheuauchier 
deus iors sans boiure et sans mangier 
et tantque au tier ior antra 
an une lande et tant erra 
deci a tierce ce m est uis 
et lors esgarde molt pansis 
si uit sus senestre un chastel 
qui molt estoit et fors et bel 
et n i uit borde ne meson 
fors la porprise d anuiron 
les murs uoit si forz et si hauz 
que lan ne leur puet faire asaux 
mais n auoit nul fosse antor 
sus le portal ot une tor 
molt haute et molt fort et molt belle 
et si uos di tout sans fauuelle 
n i ot tor ne tornelle plus 
la porte iert tote d ebenus 
d un fust qui ia nul ior n ardra 
ne a nul ior ne partira 
si tost com perceual le uit 
a soi meismes panse et dit 
que molt est li chastiaux assis 
an gaste leu ce li est uis 
a la porte uint fermee 
troua mes molt l a esgardee 
car onques mes an son ae 
ne uit nule de sa biaute 
molt par estoient bons ourier 
qui si la sorent deboissier 
d or sont li clos et les paumelles 
de fin argent riches et belles 
l anclaueure et li coroil 
furent tuit de fin or uermoil 
si ot an la porte sodé 
un anelet d or esmeré 
et a cel anelet pandoit 
un cor qui trop riches estoit 
parmi une guiches d orfrois 
d yuoire estoit plus blanc que nois 
et d or de leus an leus bandez 
au cor an est tot droit alez 
perceuaux si afiche et dist 
que ia puis diex ne li aist 
que il dou cors se partira 
iusqu atant que l aura 
maintenant a son hiaume osté 
et quant a son chief desarmé 
si l a soné si duremant 
et si tres angoisseusemant 
que toute la lande anuiron 
done por lou cor molt grant ton 
n ot pas illuec granmant esté 
puisque il ot lou cors soné 
qu oi par lou chastel aler 
genz ce li fu uis et parler 
et dist uns hom  auez oi 
ainz mes cil cors ne sona ci 
molt est cis plains de grant ualor 
qui le sona par tel uigor 
faites moi ca tost aporter 
mes armes por mon cors armer  
et perceuaux qui escouta 
estrangemant s esmerueilla 
de la parole quant il l ot 
por ce qu an nul leu ueu n ot 
nul home et lors par auanture 
esgarda par une iointure 
de la porte et si uit passer 
un uallet et si uit porter 
un riche escu de gueules fines 
a un lion rampant d ermines 
la guige an fu d un riche orfrois 
et d un riche paille grezois 
estoit li escuz anarmez 
trop fu richemant atornez 
an une grant salle an antra 
li uallez qui l escu porta 
si uos di por uoir sans mantir 
qu adonques uousist bien tenir 
perceuaux un si riche escu 
car de grant biaute l ot ueu 
einsins s estut cil longuemant 
por ce que il oi la gent 
et quant piece i ot demoré 
si ra lou cor plus haut soné 
assez que il n auoit deuant 
adonques oi maintenant 
un home qui dist  diex merci 
certes meruoilles ai oi 
li miaudres cheualier dou mont 
de toz iceus qui ore sont 
a soné lou cor par uerte 
s iert bien a cor terme esproué  
atant se tut que plus ne dit 
et perceuaux lou cors reprist 
a la tierce foiz le sona 
si grant alaine li dona 
que li chastiaux an retanti 
 par ce seignor qui ne manti  
c a dist uns homs  icis uaintra 
toz ceus a cui se combatra  
tot a perceuaux escouté 
et lors uoit issir tot armé 
hors de la salle un cheualier 
qui sist seur un molt biau destrier 
tot couert d un samis grezois 
a lionciaus blans conme nois 
molt uint auec lui escuiers 
uallez dames et cheualiers 
lues maintenant ont desfermee 
la riche porte bien ouree 
qant les a ueuz perceuaux 
qui molt estoit preuz et uasaux 
si se trait arieres d air 
por les genz que il uoit uenir 
an un pre deuant lou chastel 
ot un alemandier molt bel 
illuec s an uint et coiz se tint 
et cil fors de la porte uint 
molt cointes et molt acesmez 
et si s an uint molt abriuez 
a meruoille li auenoit 
une corone qu il portoit 
de fin or sus son hiaume mise 
si sai bien qu il i auoit mise 
mainte riche pierre anuiron 
trop estoit de riche facon 
s estoit signes qu il estoit rois 
s iert il d illande et de norrois 
et si tost com s an fu issuz 
de maintes genz fu conneuz 
li cheuaux qui perceuaux ot 
et li escuz que il portoit 
molt an ot au cuer grant tandror 
li rois et dist par grant amor 
 biaux sire diex li miens amis 
mien escientre n est pas uis 
que puisqu il ala em breteigne 
n ou ui ne n an oi anseigne 
fors or que ie uoi son cheual 
ce m est auis soz ce uasal 
qui porte tout autel escu 
com il faisoit diex tant mar fu 
biaux sire se il est ocis 
mien escientre n est pas uis 
que puisqu il ala an breiteigne 
no ui ne n an oi anseigne 
atant an uint poignant ou pre 
si a perceual desfié 
et il ausint lui fieremant 
et si uos di qu isnellemant 
hurtent andui des esperons 
et abaissent les confanons 
et hardiemant se requierent 
parmi les escuz s antrefierent 
si duremant a l ancontrer 
que les lances font tronconer 
li sires dou cor si brisa 
tresqu au poinz la soue froissa 
que molt estoit preuz et uasaux 
si bien lou refiert perceuaux 
que ius a terre l a porté 
et li cheual ce sont hurté 
si duremant tout front a front 
que il chient tuit an un mont 
et quant perceuaux a ueu 
son destriere a terre cheu 
am piez resaut molt uistemant 
et la teste o c espee am prant 
et li dist  bien m auez honi 
c onques mes mes cors ne chai 
n out fait se il ancor san uos 
danz roncins malauanturos  
por quoi feroie autre demeure 
li sires dou cor li cort seure 
perceuaux l atant et si fiert 
qui par grant ire l i requiert 
molt l asaut angoisseusemant 
et cil bien et biau se desfant 
lors ueissiez escuz tranchier 
hauberz et hiaumes detranchier 
et conmancier si fort bataille 
que ie uos di sanz nule faille 
q ainz nul ne uit si fier estor 
de deus cheualiers a nul ior 
perceuaux connoist bien et uoit 
que cil a cui se combatoit 
estoit molt uaillanz cheualiers 
molt preuz et molt fors et molt fiers 
s ou dota au conmancemant 
et se desfandi saigemant 
et cuide bien que pas ne uaut 
celui qui ainsint fort l asaut 
car cheualier iert esprouez 
auantque il fust adoubez 
si uos di que molt le doutoit 
et li cheualiers li donnoit 
granz cos la o il l ateignoit 
et tantque il set et bien uoit 
morz est ce miauz ne se desfant 
lors li uient sus isnellemant 
s i ueissiez grant cox ferir 
et molt dur estor departir 
bouter duremant et ampoindre 
et chascuns se paine sans foindre 
de son conpeignon afoler 
et de maumetre et de greuer 
molt dura la bataille ainsi 
tantqu an la fin por uoir uos di 
que tuit cil qui les esgardoient 
por la pitie d aus deus ploroient 
et molt sont iriez sanz mantir 
que il n es pueent departir 
tant se combatent li uasal 
que ie uos di de perceual 
qu i santi l autre cheualier 
lasser et molt afebloier 
qant le santi lors le _ 
et si duremant le greua 
qu a force reuser lou fist 
et lors li sires dou cor dist 
 ostez amis ne m adesez 
ne uostre non ne me celez 
car c il uos plaist i o uoil sauoir  
lors li respondi tout lo uoir 
et dist qu il a non perceuaux 
 uos estes li miaudres uasaux  
fait il  et li plus renonmez 
qui onques fust de mere nez 
et se i a uos me combatoie 
si m aist diex que fox feroie 
sire merci tenez m espee 
ceste bataille est afinee 
m amie est uostre et quanque i ai 
que plus uaillant de uos ne sai 
si m auez outré et conquis 
ne cuidoie pas que fust uis 
hui main cil qui me conqueist 
ne qui tant d annui me feist 
sire la uostre grant merci 
de l anneur que me fetes ci  
fait perceuaux  et bonemant 
uos pardoing tout mon mautalant 
par ci qu au roi artus irois 
de par moi et si li diroiz  
et li sires dou cor otroie 
que il se metra a la uoie 
quant iert gariz et respassez 
car il a molt esté lassez 
einsint sont illuec acordé 
maintenant aqueurent ou pre 
li uallez et li cheualiers 
qui leur hiaumes uont deslacier 
molt souauet les desamerent 
el chastel andeus les menerent 
qanqu il porent les 
an deus molt biaux liz les couchierent 
qui furent fez toz lez a lez 
ainz hom ne fu si honorez 
come fu li bons cheualiers 
perceuaux li ostes fu chiers 
que li sires faisoit tenir 
seur totes riens fesoit seruir 
son oste et que molt chier l auoit 
l anneur nus conter ne sauroit 
que lan li fist an ce seior 
einsint fu pris tresqu a un ior 
ou chastel la ioie sanz ire 
qu il oi raconter et dire 
qu au grant pui dou mont dolerox 
auoit un piller merueillox 
s auoit molt cros an ce piller 
ne nus n i pooit aresner 
son cheual ainsins auenoit 
se trop boens cheualier n estoit 
quant perceuaux dire l oi 
si dist  uoir diex que ci 
certes iames ne finerai 
deuantque la uenuz serai 
car se ie i poie uenir 
dont sauroie ie sanz mantir 
se seroie boens cheualier  
trestot quanque li fu mestiers 
li fait li sires aprester 
et il s arme sanz demorer 
si monte que n i atant plus 
lors s an torne et au roi artus 
an ua li sires dou cor droit 
q an sa prison mestre se doit 
tant erra son chemin et tint 
car callion tout droit s an uint 
la li fu li rois anseigniez 
toz les boens cheualiers proisiez 
de son resne i ot asamblez 
li rois si con oi auez 
por tenir cort a la toz sains 
ainsins com auez oi ains 
a icel ior demeinemant 
ce saichiez tout certenemant 
ceste belle auanture auint 
que li rois dou cor a cort uint 
si con li rois sist au mangier 
si descendi sans atargier 
et est alez tout droit au dois 
si a parlé conme cortois 
et dist  bons rois diex uos beneie 
uos et la uostre compeignie  
et li rois ne s est pas teuz 
ainz dist  bien soiez uos uenuz  
li sires dou cor li respont 
 de par le plus uaillant dou mont 
s a non perceuaux li galois 
me rant a uos biaux sire rois 
soz ciel n a terre ne honor 
ou ait ausint bon ne meillor 
cheualier com est perceuaux 
trop par est hardiz et uasaux 
de par lui sire a uos me rant 
si uos di bien ueraiemant 
que d illande suis rois et sire 
et de par lui uos puis bien dire 
que iames ci ne tornera 
n an nul leu ne seiornera 
deus iors antiers por nule poine 
deuantque la lance qui sainne 
aura si com il dist trouee  
et li rois saut sanz demoree 
si tost com il ot la nouelle 
qui molt estoit plaisanz et belle 
au cheualier uient si l ambrace 
les iauz li bese et puis la face 
qu ainz mes a nul ior de sa uie 
de nouelle qu eust oie 
ne fu plus ioienz ne plus liez 
puis dist  seignor de uoir saichiez 
tuit ansamble conmunemant 
si m aist li rois qui ne mant 
que demain sanz autre seior 
mourai bien matinet au ior 
por querre le boen cheualier 
et si ne lairai a cerchier 
estrange terre ne pais 
tant con ie soie sains ne uis 
deuantque ie l aurai troué 
traitor estes tuit proué 
quant uos piec a ne l auez quis  
tuit li bons cheualiers de pris 
doucemant lou roi an mercient 
et tuit li prometent et dient 
que quant li plera si mouront 
et par trestout le cercheront 
ia n iert ainsint estranges terre 
qu il n ou truissent tant l iront querre 
mais d eus ne uoil ore plus dire 
qu il n afiert pas a ma matire 
de perceual m estuet conter 
tout mot a mot sans riens oster 
perceuaux dou chastel parti 
dou cor si con auez oi 
toute la matinee erra 
les landes dou cor trespassa 
tantqu i uint a une riuiere 
molt grant et molt laide et molt fiere 
si auoit si haut lou riuaige 
c on n i pooit passer a naige 
par un antresen que il uit 
connut de uerite et dit 
qu il troua lou roi pescheor 
a icelle eue sans trestor 
lors erranmant li ramambra 
dou prodom qui le herberia 
et de la lance et dou graal 
dont il a puis eu maint mal 
qu il uit aler par deuant lui 
ne n ou demanda a nului 
uolantiers celle eue passast 
et a la cort lou roi alast 
car molt est belle la contree 
de l autre part et bien pueplee 
lors prie dieu que il li dont 
trouer pasaige ou gue ou pont 
tout lou ior cheuaucha einsi 
tantque il uint apres midi 
si uit sus l eue an un pandant 
un chastelet trop bien seant 
si qu au riches bailles antor 
et ou milleu ot une tor 
mais quant il ne troue ou passer 
molt s esforce il plus d aler 
s a tant cheuauchié droitemant 
que au chastel uint erranmant 
ou troua une uiez tranchiees 
et unes uoies porchauciees 
et si s an ua molt tres pansis 
si a troué un uiez mainis 
un fondeis d un chastelet 
mais li portaux antier estet 
au portau uint leanz antra 
et une pucelle ancontra 
seant soz un alemandier 
et si li uit son chief pignier 
d un pigne et lorsqu elle le uit 
laisse lou pigne si li dist 
 si m aist diex biaux doz amis 
bien sai que passaige auez quis 
et uos l auroiz molt uolantiers 
que uos estes bons cheualiers  
lors se lieue et si l an mena 
hors et perceuaux l esgarda 
qui grant talant ot de passer 
si ne li uost riens demander 
de son estre et lors ont trouee 
une mule bien afautree 
desus monta la damoiselle 
qui assez iert plaisanz et belle 
tantqu a la riue lou mena 
ou elle un suen challant troua 
et la mule qu iert costumiere 
elle saut anz an tel maniere 
que toz li challanz est branlez 
et celle dist  biaux sire antrez  
perceuaux son cheual tira 
et li cheuaux qui s aira 
fronche et hannit et se demeine 
n i uost antrer por nule peine 
et celle d antrer le semont 
et il dist  par les sains dou mont 
damoiselle ie ne puis mie  
atant d autre part li escrie 
a grant alaine uns noitoniers 
 n i antrer pas danz cheualiers 
car certes el uos ueust noier 
elle ne sert d autre mestier 
trop mal i seriez antrez  
seignor ne uos seroit contez 
ancui li maus qu elle fesoit 
ne conmant les genz deceuoit 
qu ainsins granz meruoilles n oistes 
puis celle eure que uos nasquistes 
totes uoies molt l angoissot 
d antrer et quant elle ne pot 
d angignier si fu molt marrie 
et cil ne se roblia mie 
qui li crioit qu i se foist 
que il querre ne le uenist 
perceual auec lui passa 
la meruoille li raconta 
tout maintenant li noitoniers 
puis li mostre ou chemin pleniers 
qui le manroit sanz nul trestor 
a la cort lou roi pescheor 
par foi mes il s an retorna 
car sus la riuiere troua 
le biau chastel que ie uos dis 
orainz encontre ce m est uis 
et uit si belles les antrees 
et les granz portes desfermees 
qu il dist que leanz anterra 
et que la grant biaute uerra 
a la premiere porte uint 
parmi lou baille antra et tint 
tot droit a la tor 
qui molt estoit de riche ator 
li herbergemant d anuiron 
n an estoit se meruoille non 
d un grant ombraige que tenoient 
dui pin qui an la place estoient 
mais onques nul home n i uit 
tantost lou pie a terre mit 
de son cheual puis l aresna 
au pie de la tor apuia 
son escu et puis est montez 
an la salle par les degrez 
leanz uit lances et antiers 
et couples a chiens a coliers 
et boens espiez fors et brunis 
de groses lances bien garniz 
la salle fu de grant biaute 
un lit d iuoire tresgité 
couert de deus pailles grezois 
ainz n ot meillor ne quens ne rois 
a ueu au chief de la salle 
tout droit ius au lit s an auale 
la uint et la cuida trouer 
tel gent a cui peust parler 
mais n i uoit nule riens uiuant 
si s an uet formant merueillant 
sus le lit s asist et pansa 
ses mains et son chief desarma 
et uit la salle toute painte 
n i auoit salle ne fust tainte 
 certes  fait il  ci fait bel estre  
atant ouri uns huis a destre 
quant il lo uoit dou lit leua 
et uet au lit c ouert troua 
si i uoit uns estres a lambre 
uostez ausins faiz conme chambre 
plaine de si grant odor 
qu ainz a roi ne ampereor 
ne pot lan trouer ausins belles 
si erent fresches et nouelles 
de riens mantir ne uos an quier 
anmi auoit un eschaquier 
porpoint d azur et de fin or 
par molt grant l orent fait mor 
de riches eschars d or poliz 
d esmeraudes et de rubiz 
ne uos puis dire la biaute 
mes molt gitoient grant clarte 
car uos sauez bien que ce sont 
les plus riches pierres dou mont 
li ieu furent trestuit assis 
sus un fautre de paille bis 
s ala perceuaux aseoir 
maintenant por le ieu ueoir 
et conmanca a manier 
les eschas desus l eschaquier 
an soi meismes panse et dit 
q ain mes si riche ieu ne uit 
et qu an pas laissier n es deust 
si seus qui garde n i eust 
lors prist un poon maintenant 
si l a trait anz ou point deuant 
et maintenant par grant esgart 
retrait li ieus de l autre part 
et perceuaux tout esgarda 
 ostez  fait il  ce que cera  
puis retrait l autre uistemant 
et autresint isnellemant 
retrait li ieus et il que fist 
ce dist li contes qu i le prist 
et il li pot par uerite 
lors fu a desbarat torné 
que uos iroie racontant 
ne trestoz li traiz deuisez 
au chief dou tor an fu matez 
perceuaux ie uos uertez 
et maintenant reuit drecier 
les ieus par eus seur l eschaquier 
lors ioa tantque matez fu 
trois foiz et quant a ce ueu 
par mautalant les eschas prist 
au pan de son hauberc les mit 
et dist  iames ne materoiz 
nul cheualier n est mie droiz  
atant est uenuz aus fenestres 
la grant eue uit soz les estres 
an l eue le uost ballancier 
n i auoit riens fors dou lancier 
quant une damoiselles uint 
au fenestres qui les detint 
un samit uermoil ot uestu 
ouré de fin or et tisu 
de l or auoit par leus estoilles 
ausins cleres conme chandoilles 
et celle fu a desmesure 
plus belle qu autre creature 
deuers l eue s estut dehors 
neporquant si parut ses cors 
toz de la cainture an amont 
et dist  sire li esches sont 
an ma garde n es gitez mie 
que uos feriez uilanie 
c ou mont porroit lan trouer 
si biaux si les doit lan garder  
dist perceuaux  uos dites uoir 
mais tant uos uoil faire sauoir 
que i an ferai uostre plesir 
se ne uollez ceanz uenir 
et si feroiz grant cortoisie 
car toz suis seus sans compeignie  
elle respont sans atargier 
 metez les geuz sus l eschasquier 
et ie irai laienz o uos 
ne seroiz pas longuemant sos  
con dist ci l fait si a possez 
les esches puis est retornez 
arieres qu il n i a targié 
celle prist par grant amistie 
antre ses braz atant s asistrent 
lez l eschaquier et si i distrent 
mainte parole et maint afere 
que ie ne uoloie retrere 
mais tant uos di que cil la uit 
si belle qu ainz mes deus ne uit 
ainsint belle se li est uis 

et si auoit les cheuax sors 
et biaux doiz lons traitis et plains 
auoit et biau contenemant 
plus que n ot nule riens uiuant 
por son estre por sa biaute 
uint unes si grant uolante 
a perceual de lui amer 
qu il conmanca a soupirer 
et dist  diex molt est tost muez 
mes coraiges et remuez  
elle li a dist  qu auez uos 
quoi  fait il  trop suis angoissos 
por uos ma douce amie chiere 
por moi  fait elle  an quel maniere 
an tel  fait il  ma douce amie 
que ie uos ain plus que ma uie  
atant la prist si la baisa 
de tant com pot la dame ama 
et feist dou plus se peist 
et elle li consanteist 
mais pas ne li uost consantir 
 sire  fait elle  sans mantir 
uos an dirai tout mon coraige 
de tant uos an uoil fere saige 
se uos force me faisiez 
que toz detranchiez seriez 
q ain mes d amer ne fui requise 
si uos di bien an nule guise 
mais ce m amor uolez auoir 
si uos estuet par estouoir 
aler an un parc ci delez 
et le blanc cerf tant chacerez 
que le puissiez par force ataindre 
dou chacier ne uos deuez faindre 
se la porte m an aportez 
ie ferai lors uos uolentez 
que ia n i auroiz contredit 
si manroiz mom broichet petit 
qui si est boens puis uerra 
iames perdre ne le porra 
le braichet me gardez molt bien 
car ie ne uorroie por rien 
qu il fust perduz s ou perdiez 
iames uoir m amor n auriez 
et si iroiz trestoz armez 
que uos n i soiez destorbez  
cil respont  belle ie l otroi 
ca le braichet bailliez le moi 
et ie fere san nul respit 
tot einsint con uos m auez  
la damoiselle maintenant 
c est leuee tost an estant 
an sa chambre s an est alee 
mais n i est gaires arestee 
atout lou braichet s an retorne 
et ne fait mie chiere morne 
li broichet fu blans conme nois 
s auoit un grant liens d orfrois 
et la damoiselle le tant 
a perceual et il le prant 
molt uolantiers et molt de gre 
et s an deualle le degre 
mais or pant diex de son retor 
uenuz est au pie d une tor 
ou ses cheuaux iert aprestez 
il i est maintenent montez 
l escu au col ou poing la lance 
si torne sans demorance 
toz sans saietes et sans arc 
ainz ne fina si uint au parc 
et conmance son cerf a querre 
en demie liue de terre 
lou troue seul sans compeignie 
et il tout maintenant l escrie 
et lesse som braichet mouoir 
et si uos di bien tout de uoir 
q an un roichier l a ambatu 
trestot a force et a uertu 
perceuaux d aler ne se faint 
qant uoit que le cerf a ataint 
descenduz est et fait grant feste 
tout maintenant am prant la teste 
mais quanqu il antant a desfere 
une pucelle demallaire 
uint cheuauchant parmi la lande 
le braichet prant plus ne demande 
atout s an torne uistemant 
et perceuaux isnellemant 
se regarde et som braichet uoit 
que la damoiselle am portoit 
grant ire en a lors est montez 
et uet apres toz abriuez 
et dist  pucelle antandez moi  
elle dist  non fere par foi 
et se ie bien uos atandoie 
dites moi qu i gaaignieroie 
or uos atan que me uolez 
dame mom braichet me randez 
car certes trop auez mespris 
qant sanz mon congie l auez pris 
randez lou moi si feroiz bien  
elle respont  n an ferez rien 
mon cerf auez pris sans congie 
si an e molt lou cuer irié 
celle qui ca uos anuoia 
onques uoir ior ne uos ama 
mais el s an uoloit deliurer 
bien set par paroles aniurer 
bricon puisque s antante i met 
et sauez que ie uos promet 
foi que doi dieu lou criator 
c est li braichez que iames ior 
ne tandroiz mes une seule eure 
si ferai se diex me sequeure  
fait perceuaux  par estouoir 
lou metroiz ius i o uoil auoir 
car quant ie plus uos 
certes et mains esploiteroie  
elle respont  si m aist foiz 
force a fere n est pas droiz 
et force me poez mais faire 
mais grant annui et grant contraire 
an auroiz si seroiz honiz 
et mauuez recreanz failliz 
mais alez la an celle fraite 
qui est an celle roiche faite 
la troueroiz un cheualier 
si li diroiz sanz atargier 
uasal que faites uos ici 
lou broichet rauroiz i ou uos di  
et perceuaux quant ce oi 
saichiez que molt s an esioi 
et la damoiselle a dist 
 ne perdez pas por si petit 
alons moi et uos ansamble 
uolantiers tout ce bien me samble  
fait elle la uont la tot droit 
perceuaux deuant soi portoit 
dou cerf la teste uoiremant 
si cheuauchoit deliuremant 
onques n i ot frainc detenu 
si sont a la roiche uenu 
soz celle roiche an un pandant 
qui uers terre aloit descendant 
ot une uote anmi le plain 
lez une croiz de marbre plain 
bien faite a chaus et a cimant 
la uoste iert belle uoiremant 
couerte molt bien par desus 
trestout ainsint com un reclus 
s i ot un mur qui sostenoit 
la uoste qui d amont uenoit 
por soi tenir plus a seur 
et si auoit anmi ce mur 
deus fenestres non gaires granz 
par ou ueoit les trespassanz 
cis qui an celle uoste estoit 
et sauez que il i menoit 
toz ceus estoit et ior et nuit 
que ia n i eust nul deduit 
fors seulemant de son destrier 
l este et tout l iuer antier 
l i couenoit a seiorner 
ne il ne s am pooit torner 
q ainsint l auoit an couenant 
a s amie au cors auenant 
que de leanz ne se mouroit 
deuantc uns cheualier uandroit 
qui par armes le conqueist 
por chaut ne por froit qu il feist 
passé a bien cinc anz antiers 
qu i n i passa mes cheualiers 
car si sauuaige iert celle terre 
que nus por auanture querre 
n i trespassoit se petit non 
molt par estoit de grant renon 
li cheualier ce saichiez bien 
qu i ne li failloit nule rien 
de ce dom il auoit mestier 
fain et auoine a son destrier 
li anueoit assez s amie 
et lui n oblioit elle mie 
ainz li anueoit sanz dongier 
assez a boiure et a mangier 
et a lui molt souant uenoit 
li cheualiers ainsint manoit 
an la uoste si con i e 
si tost com perceual le uit 
si s est armez de maintenant 
et bien et bel et auenant 
car de lui armer ot bon mestre 
perceuaux uient a la fenestre 
si l apelle et li dist an haut 
 danz cheualier se diex me saut 
de grant oiseuse s antremist 
qui an celle uoste uos mist 
uenez ca hors si uos uerrai 
et an apres si m an irai 
qant uos m auroiz dit et conté 
por qu an uos ci anserré 
car trop mau siecle auez eu 
se longuemant i as ieu  
qanque il uet einsins disant 
et sa uie si despisant 
si a ueu lou cheualier 
trestot armé sor son destrier 
mais toute iert noire s armeure 
ausins conme meure meure 
ne sai conmant il est issuz 
mais tant uos di que ces escuz 
li sist au col si gentemant 
se l escristure ne nos mant 
qu a grant meruoille li auint 
et quant deuant perceual uint 
si dist  uasaux qui estes uos 
molt estes fiers et orgueillox 
par grant orgoil or m apelastes 
mais bien saichiez mar le pansastes  
lors esloigne s ou uet ferir 
perceuaux quant lo uoit uenir 
si li a dit  se diex me saut 
sire bataille ne uos faut 
qant uers moi la uolez auoir 
si l auroiz ce saichiez de uoir  
lors a la teste dou cerf prise 
si l a au pie de la croiz mise 
et la pucelle le braichet 
delez la croiz elle le met 
puis esgarde que il feront 
et conmant il se combatront 
lors n i ot plus de parlemant 
li cheualiers isnellemant 
ont les lances ampoigiees 
et les anarmes ambraciees 
si se courirent des blazons 
andui des tranchanz esperons 
uont les cheuaux si destreignant 
qui sont hardi et tost alant 
que riens ne s i pooit tenir 
trestout le costau font fremir 
et des chaillox lou feu uoller 
si tost et droit le font aler 
ce n est pas ioste aplaideice 
deuant sergent ne deuant lice 
ainz fu de loing bien alaissiee 
chascuns tint la lance baissiee 
car li mainz preuz est molt uasaux 
an la rauine des cheuaux 
se sont andui antreferu 
si que percié sont li escu 
oustre passent les tranchanz fers 
seur la maille des blans hauberz 
font les lances si archoier 
q andeus les estuet pecoier 
et li troncon haut an uolerent 
ainz li cheuaux ne s aresterent 
ainz s antrancontrent maintenant 
si duremant an trespassant 
et de cors et d escu ansamble 
qu a la terre si con moi samble 
amporte li uns l autre aual 
par sus la croupe dou cheual 
cil ancontres fu si estouz 
qu au cheoir les destre ienouz 
s escorchierent et toz les uis 
si estoné et si maumis 
sont andui par terre gisant 
ne ne font esme ne samblant 
q aient pooir de releuer 
mais n ont talant de seiorner 
a l ainz qu il releuerent 
et des troncons se desferrerent 
qu il orent parmi les escuz 
et puis traient les branz moluz 
si s antreuienent aygremant 
et ce fierent ireemant 
parmi les hiaumes reluisanz 
si fierent uns cox si pesanz 
que les cercles d or an coperent 
et molt parfont les ambarrerent 
li branz contreual descendirent 
es escuz si qu i les ferirent 
escuz et ais quanqu il ateignent 
que de bien ferir ne se faignent 
a eus resaichent les espees 
si s antredonent granz colees 
et se fierent menuemant 
si que il sont las et sullant 
chascuns est an la grosse alainne 
an ce trauail an celle peine 
qu a eus antandoient 
con cil qui bien se conqueroient 
un cheualier trestoz armez 
s an uint uers aus auau lou prez 
la teste et lou braichet amporte 
perceuaux molt s an desconforte 
duremant pas ne li agree 
an som poing destre tint l espee 
et tranchant de fin acier 
s adonques fust sus son destrier 
ia an alast apres celui 
qui an a fait si grant annui 
mais li noirs cheualier l asaut 
et perceuaux ancontre saut 
qui mautalanz art et aygrie 
li sens li bout touz et fremie 
por son braichet qu il a perdu 
li noir cheualier sus l escu 
le fiert un cop desmesuré 
mais ne l a pas bien asené 
de plain sus le hiaume d acier 
mais un petit le fist bronchier 
dou cop qu li dona si grant 
perceuaux plains de mautalant 
le refiert molt deliuremant 
si que lou hiaume li porfant 
et la coife li a rompue 
fait li a grant mesauanture 
car l oroille li a copee 
et la ioe toute antamee 
cis s esmaie por sa grant plaie 
an la place plus ne delaie 
fuiant s an uet grant aleure 
a l archet a la seposture 
s est antrez anz plus tost qu il pot 
perceual duremant desplot 
de ce que il ainsins s an ua 
a l archet uint si s aresta 
et fort se prist a merueillier 
celui conmanca a huichier 
molt hautemant qu a lui uenist 
et que nouelles li deist 
de som braichet qu est deuenuz 
et s il est an leu repuz 
ne an forest ne an cite 
ne an chastel n an fermete 
et le non de celui li die 
qui l amporte car an sa uie 
ne sera liez si lou raura 
par trois foiz celui apela 
molt hautemant et a cler ton 
mais ainz parole ne reson 
home ne fame n i respont 
dom a tel duel a po ne font 
bien uoit que il chace follie 
  par foi  fait il   c est falerie 
que ie ne truis a qui parler 
et si ui or ceanz antrer 
lou cheualier que i ai conquis  
toz dollanz et toz esmarriz 
s an est ariere retornez 
a son cheual uient c est montez 
  diex  fait il   tant me desconforte 
icil qui mon braichet amporte 
se ie a la pucelle 
que li dirai et quel nouelle 
par foi elle me honira 
et por fin mauues me tandra 
si an serai honiz par toz 
ancor me miauz tot de bout 
que i aille ampres lou cheualier 
qui m a bati cest ancombrier 
grant honte et grant annui m a fet 
sanz honte n istrai de cest plest 
se ie ne l ai proichienemant 
car lors dira celle briemant 
que ie an ai som broichet porté 
c elle uiaut xxx 
puisque ne me uerra uenir 
conmant porre ie donc ioir 
de s amor qu elle m otroia 
mallemant elle cuidera 
que soie morz ou retenuz 
am prison  donc s est esmeuz 
perceuaux et parmi la lande 
s an uet que plus riens ne demande 
maisque celui ait ataint lors 
si s an uet toz les granz esclos 
le suit por som broichet auoir 
et la teste que il por uoir 
an auoit auec lui portee 
en la forest sans arestee 
s an uet auec lui perceuaux 
grant oirre et les monz et les uaux 
molt le suit arouteemant 
mais n ot mie au mien escient 
alé plus loing d une liuee 
qant a la pucelle ancontree 
que le broichet an uost porter 
perceuaux a lui arester 
ne uost mie son auferrant 
aincois l a trespassee errant 
et si ne la salue mie 
quant a alé pres d une archie 
si se panse que molt mal fist 
qu a la pucelle mot ne dist 
son cheual erranmant retorne 
de retorner molt bien s atorne 
la damoisselle a tot ratainte 
et elle ne s est mie fainte 
de cheuauchier grant aleure 
anforciee auoit s aleure 
mais perceuaux atainte l a 
molt gentemant la salua 
mais celle ne respondi mie 
ainz fait samblant d estre marrie 
et perceuaux la resalue 
et celle si se rest teue 
ne li respont ne ce ne coi 
aincois hurte son palefroi 
aler s an uost si tant la main 
pranre la uoloit par lou frain 
qant elle dit   auoi auoi 
sire cheualier par ma foi 
de mon frainc n auez uos que fere 
n estes pas frans ne debonaire 
ne cortois celonc mon auis 
quant iehui uostre broichet pris 
par poi que ne m eustes morte 
mais lou cheualier qui l amporte 
qui point uoir ne uos en mercie 
molt dolante an est uostre amie 
quant sanz son congie le donastes 
n onques a lui mot n am parlastes 
saichiez ne uos an set nul gre 
annuit ierrez lez son coste 
por lou blanc cerf que auez  
perceuaux est molt abosmez 
de ce qu il s ot sans reposner 
mais nequedant a biau parler 
ne se faint pas aincois li prie 
que s elle set qu elle li die 
par si le non au cheualier 
que li a fait le destorbier 
que ia ne li faudra d aie 
et dou noir cheualier li die 
qu il a conquis conmant a non 
celle respont   molt petit don 
m an auez promis ce me samble 
ainz uanra ciaux et terre ansamble 
que ie lou non uos doie dire 
uos n estes pas ancor si sire 
que ie por uos nomer les doie  
perceuaux uoit qu il foloie 
qant tant a la pucelle areste 
de son cheual torne la teste 
de lui se part isnellemant 
et iure dieu omnipotant 
qu il n ne cuidoit qu il n eust mie 
an fame tant de folonie 
lors s an torne sam plus d arest 
poignant s an uet par la forest 
qui molt estoit granz et planiere 
et panse molt de grant maniere 
a ce qui li est auenuz 
tant a son droit chemin tenu 
qu il a oi un cor soner 
la droit prant a esperoner 
o il auoit la uoiz oie 
por ce que aucuns hom li die 
nouelles de ce que il quiert 
ainsint conm an ce panse iert 
et com il aloit celle part 
si uoit droit anmi son esgart 
un ueneor a deus chienez 
non mie granz mes petitez 
et plus blans que n ert fleur d espine 
et si uos di de uerte fine 
que il ot trossé uenoison 
a grant plante et a foisson 
derriers desus un chaceor 
et si se metoit au retor 
qu a son recet aler uoloit 
car dou chacier molt se doloit 
et perceuaux quant il lou uit 
le salua et si li dist 
  uenerres dites moi 
par l amor et par la grant foi 
que uos deuez a uostre amie 
enseigniez moi ne uos poist mie 
la cort au riche pescheor  
cil respont   par saint sauueor 
sire onques mes n oi parler 
de ce que uos oi demander 
s ai ge ceste forest hantee 
bien a trente anz et la contree 
et cercié les monz et les uaux 
or me dites  fait perceuaux 
  se me sauez nouelles dire 
d un cheualier biaux tres douz sire 
qui la teste d un cerf amporte 
et un broichet dont ce deporte 
espoir qu il tint par ci sa uoie  
et cil respont   se diex me uoie 
sire n est pas par ci uenuz 
car bien fust de moi parceuz 
s il i passast ne hui ne hier 
car ie i suis des auantier  
dist perceuaux   dont n i a tel 
fors d aller hui mes a ostel 
amis  fait il   ce n i a pas 
car foi que ie doi saint thomas 
de trente liues anuiron 
ne sai ge borde ne meson 
fors l ermitaige a un hermite 
qui an ceste forest habite 
la an iroiz sans atargier 
se mes hui uolez herbergier 
et ce uolez uenir o moi 
annuit panrai de uos conroi 
et uos seruirai uolantiers 
por ce que estes cheualiers 
et demain uos auancerai 
de tout ice que ie porrai  
perceuaux l ot si l an mercie 
si prant auec lui compeignie 
et uienent a un pauaillon 
seignor ne nos an merueillon 
qant lan uoit que fere l estuet 
si fait chascuns au miauz qu il puet 
la nuit ot de la uenoison 
a grant plante et a foison 
a mangier li bons perceuaux 
et de l auoine ot li cheuaux 
li uanierres am prist conroi 
toute la nuit am bone foi 
si iust a ese et se dormi 
tantqu au matin qu il esclarci 
au matin quant il aiorna 
perceuaux plus ne seiorna 
ainz est armez isnellemant 
et monte que plus n i atant 
et prant congie au ueneor 
qui li a faite grant honor 
et li uanerres li anseigne 
que a destre lou chemin preigne 
s ueust issir de la forest 
  uolantiers  fait il   quant uos plest  
atant erre grant aleure 
tantqu au matin c une auanture 
li auint qu an ne doit pas tere 
por ce la uoil dire et retrere 
si com il uint ou chemin droit 
que li uenerres dist auoit 
et uenoit cheuauchier xxx 
s oi crier par la fenestre 
un cri et celle part s an ua 
n ot gaires alé quant troua 
un uallet qui fuiant uenoit 
qui tout lou uis sanglant auoit 
si n ou tenez mie a lobe 
sus son cors n auoit tant de robe 
qui uausist a uandre maaille 
n ot giron ne cheuecaille 
an la cote qu il ot uestue 
qu il ot si toute derompue 
que les pieces i depandoient 
si con li rant i aconchoient 
tout contreual iusqu au talons 
si s an fuioit par les buissons 
la o il les trouoit plus granz 
toz ses cors estoit si sanglanz 
qu il n i pot pas plain pie de sain 
de foir s esforcoit au plain 
et c iert feruz d un iauelot 
si com il fuiant s an aloit 
conme cil qui auoit besoing 
et perceuaux lo uit de loing 
qu il point apres et uiaut sauoir 
se cil li uorra dire uoir 
il li crie   uallet uallet 
areste toi un petitet 
si me saiches dire por quoi 
tu t an fuiz a si grant esfroi  
ein sil ne li uost mot soner 
ainz esploita dou tost aler 
et s an fuit si grant aleure 
c onques mes ne uit creature 
perceuaux qui si tost alast 
ne qui si duremant xxx 
atant reuint un chien uenir 
qui celui suit de grant air 
et crier et glastist duremant 
qant la trace dou uallet sant 
et ia l aloit molt aproichant 
apres reuint uenir poignant 
un cheualier trestot armé 
et si uos di de uerite 
qu il ne portoit escu ne lance 
mais de si tost aler s auance 
que ce estoit molt grant meruoille 
si portoit l espee uermoille 
dou sanc tantqu a la hodeure 
  se diex uous doint bone auanture  
fait perceuaux   antandez moi 
et si me conteroiz por quoi 
uos chaciez ce uallet einsint  
et cil nul mot ne respondit 
ainz passa outre deliuremant 
et bien uos di certenemant 
que de tost aler ne se faint 
tantqu il a lou uallet ataint 
et fiert de l espee tranchant 
si qu l a ocis maintenant 
ainz perceuaux n i fu a tens 
et dist   cheualier an nul sens 
ne ueissiez tel estoutie 
se lan uos eust cortoisie 
quant deuant moi si trespassastes 
et onques a moi ne pallastes 
ce fu oustraiges et orguiaux  
et cil respont   ainz de mes iauz 
plus fol musart certes ne ui 
que uos estes i ou uos afi 
se ie por chascun m arestoie 
et mon afaire li contoie 
fox seroie si m aist diex 
uilains estes et annieux 
fuiez de ci laissier m ester 
se plus uoliez arester 
fox seriez se diex me uoie 
fuiez de ci tenez uo uoie 
et si uos an alez de ci  
dit perceuaux   sire merci 
si uos estes or molt desreez 
or ne soiez ci esfreez 
mais parlez a moi bellemant 
et si me dites bonemant 
que cil uallet mesfet auoit  
et cil respont   se diex m auoit 
bien uoi que petit me prisiez 
qant ma parole despisiez 
mes quilqu il an poist ne qui non 
en auroiz ia le guerredon  
de l espee tel cop li done 
sus le hiaume que tot l estone 
et qu lou fait brunchier aual 
tantque seur lou col dou cheual 
perceuaux quant ferir se sant 
de grant ire alume et esprant 
sa lance qui estoit de fresne 
apuia lez lui a un chesne 
n a pas l escu dou col osté 
mais l espee qu ot au coste 
trait l espee si li cort seure 
trois cos li done am petit d eure 
et que uos an diroie plus 
tant fist qu il an uint au desus 
et qu il a lou uallet uanchié 
que cil auoit tout detranchié 
si c onques merci ne cria 
perceuaux assez l am pria 
mais il ne uost por nule rien 
saichiez qu il l am pesa molt bien 
que se il merci li proiast 
iames perceuaux n ou toichast 
einsint les laisa anmedeus 
ce est grant domaiges et grant deus 
que lan ne set qui il estoient 
ne de quel pais il uenoient 
si con uos ai dit li auint 
illuec lessa et tint 
sa uoie parmi lou boischaige 
tantqu il troua un hermitaige 
laianz se herberia la nuit 
pain d orge et herbetes et fruit 
li saint hermites li dona 
et perceuaux li raconta 
l auanture dou cheualier 
et dou uallet sans atargier 
au matin quant il aiorna 
li hermites as mort ala 
s es anfoi an sa chapelle 
ou souant damedieu apelle 
perceuaux lors se rachemine 
et cheuauche c onques ne fine 
tantque se uint androit midi 
tout por uoir uos racont et di 
qu il ancontra un cheualier 
molt uiel si ot un espreuier 
sus som poing et si cheuauchoit 
un mulez qui toz blans estoit 
a meruoilles bien fait et biaux 
deuant lui deus chiens a oisiaux 
et si erroit uers l ermitaige 
et perceuaux tout le boischaige 
uenoit pansant de s auanture 
et si uenoit tout l ambleure 
le salue premieremant 
et perceuaux molt bellemant 
li respont   diex uos beneie 
biaux et otroit bone uie  
et li proudom li respondi 
  dont uenez ou alez ainsi 
par ce pais et si sauez 
que duremant mespris auez 
et uers moi et uers mon lignaige 
certes uos faites grant oustraige  
et perceuaux respont   de quoi 
biaux doz sire dites lou moi  
dist li prodom   i o uos dirai 
et si que ia n an mantirai 
un mien frere m auez ocis 
bien a passé nuef anz ou dis 
ainz ne ui meillor de mes ieux 
ce fu li cheualier uermeux 
que uos d un iauelot feristes 
parmi l oil si que l oceistes 
ainz puis n an fu prise uaniance 
ne par espee ne par lance  
et perceuaux lors li respont 
  sire par toz les sains dou mont 
se ie l ocis ce poise moi 
ce fu par le congie lou roi 
artus sire que me dona 
ses armes n an mantire ia 
uoirs est  fait il   quites soiez 
por ce ques pas n ou renoiez 
iames de ce ior an auant 
n an orroiz parler tant ne quant 
si sai bien par saint sauueor 
qu a la cort au roi pescheor 
queriez la lance qui saine 
mes molt an souferroiz grant peine 
aincoisque trouer la puissiez 
neporquant hier soir trouissiez 
an un chastel ici deuant 
sa fille o lou cors auenant 
qui droitemant a cort aloit 
et d um braichet petit parloit 
c une pucelle an fist porter 
et la teste d un cerf trouer 
por ce qu il uoloit trauaillier 
un molt alosé cheualier 
qui a la cort auoit esté 
et si n auoit riens demandé 
de ce don demander deuoit 
d un graal que lan an seruoit 
et por ce forstrait i auoit 
lors quant il son cerf desfesoit 
la damoiselle son chienet 
cil li demanda som braichet 
mais el ne le uost randre pas 
se il n alast isnelloupas 
a l archet a la seposture 
au cheualier qui a droiture 
por huchier se combat a toz 
ainsint se combat a estors 
et qu au cheualier combatoit 
la teste et le braichet auoit 
mis a la terre an un preel 
quant un cheualier de nouel 
qui par illueques trespassa 
le chien et la teste porta 
et tost ce fait la damoiselle 
qant cil ot faite sa querelle 
qui au cheualier combatoit 
et la damoiselle anqueroit 
som braichet se ele lou uit 
et que nouelles leur deist 
s elle li sauoit anseignier 
mais onques n ou uost adeignier 
de dire ce qu elle an sauoit 
fors tantque tiex hom l amportoit 
qui gre n en sauoit ne merciz 
a lui ne a toz ces amis 
einsis s am partirent atant 
a la pucelle qui uantant 
s an aloit a ceste querelle 
oi conter ceste nouelle 
que ce ne fust por lou graal 
ia n eust fait poine ne mal 
au cheualier ainsint parlant 
se parti de moi an allant  
quant perceuaux ce antandi 
si duremant s an esioi 
c onques n anquist ne demanda 
a celui qui ce li conta 
dont cil iert et de quel pais 
qui le uallet auoit ocis 
n ausint ou li ualle estoit 
ne ou aloit ne don uenoit 
que cil auoit mort de ses mains 
ainsint n an sot ne plus ne mains 
forsque tant dit au uauasor 
  sire que diex uos doint honor 
la uoie au cheual m anseigniez 
que ie n i soie desuoiez 
car se la pucelle trouoie 
plus liez et plus gai an seroie 
c onques ne fu si cheualiers 
si m an creez biaux amis chiers 
uos tandroiz ce chemin ferré 
et quant uos auroiz tant erré 
c une fonteine troueroiz 
lou chemin ferré lesseroiz 
et erreroit la praierie 
et ne uos espouantez mie 
de riens que ueez an la uoie 
car por riens nule qu aus eus uoie 
lou chastel ne troueriez 
se de riens peor auiez 
sire  ce dit perceuaux 
  diex uos desfande de toz maux 
et doint bone uie et grant ioie  
atant aquiaut chascun sa uoie 
perceuaux a toz ceus erré 
le bon chemin grant et ferré 
que cil li auoit anseignié 
mais molt li auoit annuié 
qu il n a la fonteine trouee 
que il auoit tant desirree 
mais n auoit ancor tant alé 
lors est antrez an un panse 
qui molt formant le trauailla 
que tant a la queste pansa 
et a ce qu il auoit apris 
que fors de la uoie s est mis 
ainzqu il uenist a la fonteine 
ou li croit molt trauail et peine 
molt plus que il ne cuide ancore 
son tort chemin cheuaucha lore 
et som plus droit chemin lessa 
onques de panser ne sessa 
desiqu a grant piece de uoie 
apres si dist   se diex me uoie 
ie cuit que icil me gaba 
qui ceste uoie m anseigna 
qu ancor n ai fonteine trouee 
espoir que ie l ai oubliee 
ariere moi par mon panser  
ainsins se pena tant d errer 
la grant uoie que il troua 
que dou bon chemin lou gita 
que li uespres uint aproichant 
ne praieries ne samblant 
de quanque cil li dist ne trueue 
lors a ueue une tor nueue 
et un blanc chastel aparant 
de celle part se trait errant 
car il cuide que ce soit il 
que cil li anseigna   c est il  
fait il et lores esperone 
li solaux qui tout anuirone 
la terre auoit pres fait son tor 
einsins erra deuers la tor 
biau tans fesoit com an este 
si uint tot droit a la ferte 
qu i la uit bien tot anuiron 
auoit hautes tor et donion 
riches salles et belles loiges 
n ot plus belles tantqu a limoiges 
einsint au chastel s achemine 
desique il uint anz ne fine 
parmi la porte est anz antrez 
les huis troua molt bien fermez 
mais n i troua home uiuant 
tantqu a la salle uet auant 
qui belle estoit tot contreual 
dedanz est antrez a cheual 
descenduz est plus n i atant 
n i uoit cheualier ne sergent 
a cui il puist riens demander 
la salle prant a resgarder 
puis met a terre son escu 
a destre garde s a ueu 
l uis d une chambre ouert ariere 
et a l estel de la charniere 
une haiche denoise auoit 
et lorsque perceuaux la uoit 
de nule riens ne s aseure 
celle part uet grant aleure 
la haiche prant antre an la chambre 
qui toute estoit ouree a lambre 
mais dedanz nule riens n auoit 
fors itantque ionchiee estoit 
d erbe fresche et nouelle 
dont la chambre estoit molt plus belle 
et cil qui bien uost sauoir l estre 
garda si uit une fenestre 
celle uient plus ne se tarde 
sa teste met anz si esgarde 
s a ueue la plus belle pree 
qui onques fust d iauz esgardee 
anclose toute de haut mur 
dont li carrel estoient dur 
anmi auoit une fonteine 
dont l eue estoit et douce et saine 
seur la fonteine un tref auoit 
c onques plus biau ueu n auoit 
un arbre auoit dedanz lou tref 
qui an toz tans flairoit souef 
c iert uns cipres si con lisons 
que desoz gisoit uns lions 
forz et hardiz et parcreuz 
desoz gisoit toz estanduz 
perceuaux l a mont esgardé 
lors panse qu il ira au tre 
sauoir s troueroit nelui 
mais ce li torne a grant annui 
que la fenestre estoit estroite 
ariers retorne et molt couoite 
c une fenestre puist antrer 
par ou puisse leanz antrer 
anz anz la salle est reuenuz 
la ou primes est descenduz 
mais son cheuau n a pas troué 
la ou il l auoit aresné 
mais illuec gisoit ses escuz 
qui onques n ot esté meuz 
et dist   par dieu meruoille uoi 
mon cheual laissai si toz quoi 
bien aresné or n an uoi mie 
se i estoie am la praierie 
ie cuit bien que ie troueroie 
home a cui ie demanderoie 
nouelles qui m eust mestier  
donc se conmance a abaissier 
son escu prant d illuec se part 
c ou pre uenir molt li est tart 
de son cheual n a nule dote 
parmi une grant chambre a uoste 
s est isnellemant auallez 
uns degrez a molt tost trouez 
par ou auale et uoit la pree 
uers la tante sans demoree 
s an uet poignant plus ne s atarge 
l espee ou poing au col la targe 
li lions l ot am piez sailli 
par molt grant fierte s estandi 
uers perceual s an uint corant 
de ses ongles tot maintenant 
le fiert an son escu uermoil 
de ce mie ne me meruoil 
se perceuaux s an esbahi 
que l escu dou col li toli 
si que la guige an a rompue 
qui iert de soie a or batue 
perceuaux point ne s an esmaie 
de l espee grant cop li paie 
parmi lou chief sans esparnier 
tout le porfant dou branc d acier 
einsint c est uangiez dou lion 
errant s an uet au pauaillon 
anz est antrez sans demorance 
une pucelle belle et blanche 
anz an sa uoie a ancontree 
an som poing tint nue s espee 
celle lo uoit de peor crie 
  aidiez aidiez sainte marie  
queque la pucelle crioit 
perceuaux esgarde si uoit 
un cheualier anmi un lit 
seur une coste de samit 
esueilliez s est por la grant noise 
et si saichiez que molt li poise 
de s amie qu il ot crier 
et de celui qu il uit ester 
anmi son tref armé tot droit 
et s espee an sa main tenoit 
tote nue et ansanglantee 
  uasaux  fait il   trop grant posnee 
auez faite quant ca uenistes 
certes grant folie feistes 
tart an uanroiz au repantir  
lors saut am piez par grant air 
et perceuaux li dist   biau sire 
uos porriez assez miauz dire 
se ie uins ci l espee traite 
nule honte ne uos ai fete 
ie uins ceanz et non por el 
que mestier auoie d ostel 
por ce uins an ce pauaillon 
mais an ce pre ui un lion 
grant et hideus si m asailli 
et ie de lui me desfandi 
si l ai ocis s an suis molt liez 
por ce estoit mes branz saichiez 
uoire  fait soi li cheualiers 
qui molt iert orgueillox et fiers 
et plains de mautalant et d ire 
  qui uos conmanda a ocirre 
mon lion que ie tant amoie 
se diex me doint sante et ioie 
de uos molt bien le uangerai 
ca mes armes si m armerai 
damoiselle ne demorez 
or tost deus uallez apelez  
et celle respont   uolantiers  
lors apelle deus escuiers 
et cil ne sont aresteu 
deuant lor seignor sont uenu 
il lor conmande a anseler 
son cheual et faire aarmer 
le haubert l escu et la lance 
  et uoit li uns sans demorance 
de uos amener son cheual 
deliuremant a ce uasal  
fait est puisqu l ot conmandé 
son cheual li ont amené 
et perceuaux maintenant monte 
et cil qui uet uangier sa honte 
de son lion que li a mort 
iure et afiche qu a mau port 
est ariuez li cheualiers 
dont est amenez ses destriers 
li est fors traiz il est montez 
ia iert li solaux esconsez 
quant andui furent es cheuaux 
et si saichiez que perceuaux 
ot une lance recouree 
qu a l dou tref auoit trouee 
roide et trenchant a fier d acier 
ainz ne se uostrent aresnier 
ne plus nule riens demander 
ainz laisserent cheuaux aler 
et les reignes leur abandonent 
quanqu il pueent les esperonent 
tiex cox des lances se donerent 
que toz les escuz estrouerent 
andui ce sont antrabatu 
li cheualier molt dolant fu 
por ce qu il ot ueu s amie 
am piez resaut pas ne s oublie 
s a uistemant l espee traite 
et perceuaux ne se deshaite 
por nule riens de l autre part 
fiers et hardix conme liepart 
li cort seure deliuremant 
dou branc d acier au heut d argent 
li done un cop pas ne se faint 
ne l a mie de plain ataint 
seur le hiaume qui d acier fu 
mais sus an l orle de l escu 
le consui tant duremant 
de chief an autre le porfant 
ce cop li cuide bien merir 
li cheualier par grant air 
le fiert an l iaume cler iermé 
si l a chargié et estoné 
que par un po ne chai ius 
et perceuaux ne taria plus 
seure li cort et cil a lui 
grant cop se donent ambedui 
molt se combatent par igal 
car molt ierent andui uasal 
ia iert la chose tant alee 
pres estoit ia de la uespree 
molt iert li cheualiers lassez 
et perceuaux est molt penez 
de ieuner de cheuauchier 
et ce li doit molt annuier 
que ces ostes n ou conut mie 
ainz lou requiert a l escremie 
au branc d acier molt duremant 
bien se pense s le consant 
einsint la chose a son uoloir 
bien am porra lou piz auoir 
dou branc lou fiert ou hiaume amont 
lou cercle d or tot li deront 
tout le porfant parmi et tranche 
lou branc froie a la coife blanche 
la s est li granz cos arestez 
li cheualier toz estonez 
est cheuz adanz an la pree 
bien peust lan une liuee 
aler qu il peust reuenir 
et perceuaux lou uet saisir 
parmi l iaume si li deslace 
et a ocirre le menace 
qant la pucelle i est uenue 
sus lou cheualier est cheue 
pasmee conme tote morte 
et perceuaux la reconforte 
celle doucemant molt li prie 
que son ami por dieu n ocie 
car bien an estoit au desus 
li cheualiers est reuenuz 
de pasmoison si soupira 
et perceuaux li ampira 
la bone coife dou haubert 
ou fronc li orent fet le merc 
les forz mailles dou fin acier 
perceuaux conmance a huichier 
qu li aport de la fonteine 
et celle i ua a molt grant peine 
une coupe d or a amplie 
a perceual uient si li prie 
que por dieu son hiaume li traie 
elle meismes li deslaie 
et li arouse le uiaire 
cil saut sus qui li cuers esclaire 
perceual a molt esgardé 
puis li a proié et roué 
que son non par amors li die 
si fera molt grant cortoisie 
car outré l a de la bataille 
et il li dist sans nule faille 
  uostre foi ainz me pleuiroiz 
que uos au roi artus iroiz 
a cardoil ou a callion 
si uos i metroiz am prison  
et il li dist   molt uolantiers  
sa foi pleui li cheualiers 
tot ainsint com il li conmande 
et apres ce si li demande 
de par qui il se randra pris 
et il li dist   biaux doz amis 
de par perceual lou galois 
qui auec lui fu an un bois 
oanz assez pres de cinc iors  
ce li a dist que granz honors 
li est uenue a molt grant pris 
de ce qu l a d armes conquis 
car proisiez et de grant non 
ne ia n an aura s onor non 
perceuaux li a demandé 
que il li die uerite 
dou non de cui et dou chastel 
car il lo uoit et fort et bel 
cil li respont   tiex est mes nons 
abrioriz de brunemons  
atant uindrent quatre sergent 
tout desfublé et bel et grant 
les cheualiers ont desarmez 
deus mantiaux lor ont aportez 
d escallate forré de gris 
puis pranent les cheuaux de pris 
am bones estables les moinent 
et de l aiesier molt se peignent 
li cheualiers et les pucelles 
qui molt sont auenanz et belles 
s an uont tuit troi esbenoient 
par la fresche herbe uerdoient 
apres eus uienent cheualier 
sergenz et assez et escuier 
qui dou chastel sont fors issu 
et quant sont ansamble uenu 
abrioris a conmandé 
c on mete les tables ou pre 
si mangierent lez la fonteine 
qui molt iert belle et clere et saine 
cil qui s an sorent antremetre 
corurent tost les tables metre 
l eue donent si sont asis 
dou mes ne uos faz nul deuis 
assez an orent sans dongier 
perceuaux dist au cheualier 
qui delez lui seoit a destre 
et de la meson estoit mestre 
  sire  fait il   demander uoil 
d un cheualier qui par orgoil 
m a fait annui honte et domaige  
conté li a trestout l ostraige 
d un braichet que tolu li ot 
et cil li dit tot mot a mot 
c onques mes n an oi parler 
atant le lesserent ester 
les napes ostent li sergent 
leué se sont si uont parlant 
et d un et d el tantqu a la salle 
desus un samit de tesalle 
ce sont tuit troi ansamble asis 
ne sai que plus uos an deuis 
uin demandent li lit sont fait 
de ce ne tient lan onques plait 
que trop ne fusent riche et bel 
li dras furent fres et nouel 
couchié ce sont a grant deduit 
assez dormirent celle nuit 
iusqu au matin a l aiornee 
abrioris sanz demoree 
s an uet droitemant a son lit 
mais il i demora petit 
por ueoir s esueilliez estoit 
et quant il andormiz lo uoit 
molt tost ariere repaira 
atant perceuaux s esueilla 
toz seus c est chauciez et uestuz 
a l uis de la chambre est uenuz 
si uit belle la matinee 
sus l erbe est fresche la rousee 
qui trestot lou cuer li eclaire 
dedanz la salle s an repaire 
qui molt estoit de grant biaute 
le cheualier a ancontré 
ansamble o lui deus escuiers 
salué l a trestot premiers 
perceuaux li a dit   biau sire 
bons ior uos doint hui nostre sire 
mon hernois faites aprester 
et mon cheual sans arester 
amenez ci si m an irai 
ne faites mie lonc delai 
car ie me suis trop demorez  
cil dist   biau sire non ferez 
deus iors ou trois uos remanroiz 
puis quant uos uoudroiz an iroiz 
adonc auec uos m an irai 
bien saichiez ia ne finerai 
iiusqu atantque i aure trouee 
la cort qui est ci renonmee 
a callion ou a guicestre  
perceuaux dist   ce ne puet estre 
que por nule riens remainsisse 
ne que plus lonc seior feisse 
mais remenez ce uos uolez 
huit iors toz antiers seiornez 
et puis uos metez a la uoie 
ia puis damediex ne me uoie  
fait il   c apres uos demoirai 
ca mes armes si m armerai  
fait perceuaux et lan li baille 
le bon haubert de cornuaille 
un uallet an son dos li uest 
et uns autres sans nul arest 
uet an la chambre a la pucelle 
qui molt iert auenanz et belle 
si li dist que tost se tornast 
et que gaires ne demorast 
celle respont que uolantiers 
anesleure li cheualiers 
se rest armez de l autre part 
sus un molt grant cheual liart 
atant a fait metre sa selle 
sanz atargier la damoiselle 
se uesti et aparailla 
des plus chiers garnemanz qu il a 
qant ce fu richemant uestue 
dedanz la salle an est uenue 
et perceuaux contre lui saut 
si li dist   belle diex uos saut  
celle li dist   biaux sire chiers 
cist iors uos soit biaux et antiers 
plains de leece et de sante  
lors sont li cheual amené 
et montent tuit troi si s an uont 
la porte passent et le pont 
tantqu an la forest s an antrerent 
deus molt larges chemins trouerent 
o une croiz auoit anmi 
illueques ce sont departi 
perceuaux s an torna a destre 
et cil lou chemin a cenestre 
an callion s an uet tot droit 
lez lui an coste cheuauchoit 
s amie a la fresche color 
tant errerent qu sesme ior 
uinrent a prime a callion 
li rois et trestuit si baron 
ierent alé esbenoier 
defors la uille ou uergier 
si fu auec aus la roine 
li cheualiers onques ne fine 
iusqu atantqu an la uille antra 
un uallet uit demandé a 
ou li rois iert et cil li conte 
  sire se diex me gart de honte 
an ce uergier le lesse ore 
amis et me di ancore 
s il i est mes sires gauuains 
lanceloz et mes sires yuains 
li filz au bon roi urien 
sire ce uos dirai ie bien  
fait li uallez   il n i sont mie 
li rois a molt po de mesnie 
n a que deus mile cheualiers 
licans i est li boteilliers 
kex et taulas de roigemonz 
trestuit cil sont de grant renons  
atant s an torne abrioris 
li escuiers sont d eus partiz 
qui molt les ot bien asenez 
li cheualiers est anz allez 
si est uenuz anz ou uergier 
trestoz armez sus son destrier 
et delez lui s amie iante 
li rois seoit deioste une hante 
ancoste lui sist la reine 
qui molt auoit la color fine 
li cheualiers est descenduz 
et la pucelle a mis ius 
li laiz hardiz dou palefroi 
abrioris dusques au roi 
n aresta si l a salué 
de dieu lou roi de maiste 
et la roine resalue 
puis a sa raison espandue 
si li a dist   biaux sire rois 
de par perceual lou galois 
qui molt par est de grant renon 
me uoil metre an uostre prison 
et a ma dame la roine 
anuoie ausint ceste meschine 
qui molt est auenanz et belle  
li rois antandi la nouelle 
saichiez que formant li plot 
sus leua a l ainz qu il pot 
quant perceual oi nonmer 
lou cheualier uet acoler 
et dist   bien soiez uos uenuz 
que fait mes amis et mes druz 
perceuaux li bien afaitiez 
dites moi s il est toz haitiez 
oil certes  cil li respont 
  et si cuit ie qu an tot le mont 
n ait cheualier de sa bonte  
tantost li rois a conmandé 
a deus uallez c ou desarmassent 
molt tost et pas ne s an tariassent 
isnellemant l ont desarmé 
puisque li rois l ot conmandé 
si remest an un auqueton 
couert d un riche siglaton 
li rois l a ioste lui asis 
et la reine o lou cler uis 
l a molt ioi et anoré 
an apres li a demandé 
de perceual s il est toz sains 
  dame  dist il   par toz les sains 
que uont requerre pelerin 
ie lou lesse mardi matin 
toz sains et sauf et plain de uie 
et si uos anuoie m amie  
la roine lors li respont 
  par dieu qui fist trestot lou mont 
por lui sera molt honoree  
an estant s est tantost leuee 
lou roi an a mis a raison 
si li prie qu an sa prison 
pardonast a ce cheualier 
et il s an fist petit proier 
qui li pardone de bon gre 
et cil l an a molt mercié 
son non li demanda li rois 
il li respont conme cortois 
  sire i ai non abrioris  
li rois a dit   biaux doz amis 
ie uoil que uos de ma mesnie 
soiez trestoute uostre uie  
et cil i est lors demorez 
puis fu a cort molt honorez 
et fu de la table reonde 
des plus proisiez de tot le monde 
or uos diron de perceual 
qui cheuauche sus son cheual 
des lou matin desi a prime 
onques de cheuauchier ne fine 
parmi la grant forest ramee 
tantque tierce fu bien sonee 
uoire assez plus pres de midi 
tantque desoz un chesne choisi 
un cheualier mort estandu 
et son cheual et son escu 
tot ataichié a une branche 
et li cheualier d une lance 
estoit parmi lou cors feruz 
si que li fers an est issuz 
tout outre pres une braciee 
et une espee ot ambroiee 
parmi lou hiaume anz an la teste 
perceuaux deuant lui s areste 
molt longuemant l a regardé 
assez l a plaint et regreté 
car molt la uit et bel et gent 
de lui se part isnellemant 
a dieu la soue ame conmande 
tant a erré qu an une lande 
est antrez an molt grant et belle 
anmi ot une fontenelle 
molt clere plus froide que marbre 
desus auoit un molt bel arbre 
desus seoit une meschine 
qui de biaute sambloit reine 
sa main a sa face tenoit 
et quant perceuaux qui uenoit 
seule la uoit si la salue 
et celle ainsint com esperdue 
li respondi tout maintenant 
et si giete un soupir molt grant 
perceuaux li dist   belle amie 
por dieu ne me celez uos mie 
de quoi uos estes tant dolante  
celle li conte sans atante 
que son ami perdu auoit 
qu elle tant duremant amoit 
que miauz amast doleur seur li 
que seur lou cors de son ami 
perceuaux l ot pitie l am prant 
si li demande xxx 
des quant ses amis l ot lessiee 
elle li dist   des ier compliee 
desoz cest arbre me laissa 
onc puis a moi ne retorna 
et si deuoit tost reuenir  
lors regita un grant soupir 
perceuaux l a molt esgardee 
belle la uit et coloree 
car por lou duel estoit uermoille 
s an iert plus belle a grant meruoille 
molt s i feist bel acointier 
qui de ce l osast aresnier 
mais perceuaux n an auoit cure 
ainz li demanda a droiture 
quel escu il soloit porter 
celle li prist a raconter 
que ses escuz iert toz nouiaux 
d or i auoit trois lionciaux 
d argent rampanz ce m est auis 
  belle  fait il   li uostre amis 
gist mort an celle grant forest  
lors li conte sanz nul arest 
dou cheualier qu il ot troué 
parmi outre lou cors nauré 
et an la teste de l espee 
quant celle l ot si chiet pasmee 
si que n an ist funs ne alainne 
par pou ne muert tant a grant peine 
quant el reuint de pasmoison 
perceuaux demanda le non 
de son ami celle a grant ire 
et neporquant li prant a dire 
qu apelez estoit odiniaus 
et ces seurnons estoit li biaus 
atant s am part deliuremant 
perceuaux que plus n i atant 
aincois ce rest mis a la uoie 
la damoiselle ne conuoie 
ne pas auant ne pas ariere 
ainz erre tantc une riuiere 
a trouee parfonde et rade 
perceuaux d autre part esgarde 
si uit une molt belle tor 
mes mur ne fosse n ot antor 
ne soif ne paliz ne closure 
molt duremant s an esseure 
et dist que ce la oustre estoit 
annuit mes se herbergeroit 
mais ne set conmant puist passer 
dont se conmance a porpanser 
que contreual l eue an ira 
pont ou passaige trouera 
aincoisque il tort mes ariere 
lors cheuauche lez la riuiere 
tot si con contreual coroit 
deuant lui esgarde si uoit 
un pont de pierre molt bien fet 
perceuaux celle part ce trait 
sanz nul arest tout a droiture 
s am passe outre tout a droiture 
puis fait contremont son retor 
ainz ne fina tantqu a la tor 
qui molt estoit bien compassee 
un arbre auoit deuant l antree 
plus bel onques ne uit si gent 
perceuaux maintenant descent 
de son cheual desoz un arbre 
par les degrez quil sont de marbre 
est amont an la terre antrez 
et parmi l uis est anz antrez 
si uoit la plus belle meson 
c onques ueist crestiens hom 
et qui miauz iert desous garnie 
perceuaux ne s esbaist mie 
ainz est molt liez de l auanture 
et si uos di que creature 
cheualier dame ne sergent 
ne nulle riens n i uoit uiuant 
a cui il puist riens demander 
onques ne se uost desarmer 
qu il ne sauoit le leu ne l estre 
deuant une belle fenestre 
uoit mise une table d argent 
o il auoit mien escient 
blanche nape sel et coutiaus 
et hanas d or riches et molt biaux 
et de uiende tel plantez 
c uns rois an fust toz honorez 
et uoit l eue an deus biaux bacins 
d or esmeré bien faiz et fins 
la toiaille n i failloit mie 
blanche et bien faite et deliie 
perceuaux uoit ce qui li plaist 
et dont grant ioie au cuer li nest 
que pas n auoit pieca mangié 
et si estoit molt trauaillié 
il se desarme isnellemant 
un mantel d escallate prant 
a une perche de la salle 
a l uis uient les degrez aualle 
s osta a son cheual lou frainc 
et le laisa pestre au serain 
puis est arieres repairiez 
au bacin d or c est aproichiez 
et prist de l eue si laua 
et a la touaille essua 
an tout le plus biau leu s asist 
assez mania tant con lui sist 
et des mes i ot a foison 
char fresche oisiaux et uenoison 
et uin i ot a grant plante 
si am but a sa uolante 
einsint sist toz seus au mangier 
n i ot sergent ne escuier 
a qui nule parole die 
ainz maniue sans compeignie 
et quanqu au mangier antandoit 
uers l uis regarde et uenir uoit 
une pucelle maumenee 
qui iert tainte et descoloree 
et maigre et palle et iaune et noire 
se ie uos di parole uoire 
ne uallurent mien escient 
douze deniers si garnemanz 
tout ainsint pouremant uestue 
est deuant perceual uenue 
salué l a puis li a dist 
  sire se damediex m aist 
molt me poise de ce mangier 
que uos acheterez si chier 
et trop an auroit grant annui 
belle  fait il   et ie de xxx 
me doie esmaier n ou xxx 
certes sire n ou quier xxx  
fait elle si li prant a xxx 
  de ceanz est uns ieanz xxx 
qui molt est fel et xxx 
qui ceste tor a fait ci fere 
et si ne uient onques xxx 
que il n ocie an sa meson 
certes  fait perceuaux   amie 
c est mauuestiez et uilenie 
mais dites n ou me celez 
se uos point li apartenez 
sire  fait elle   nenil uoir 
ainz m a tenue an son manoi 
deus anz antiers et un demi 
dont i e formant lou cuer xxx 
ne ie ne uoil faire son bon 
si ne me fait se honte non 
ne ne me fait morir ne xxx 
et si n am puis estre deliure 
mais faites tost sans atargier 
si uos armez sanz delaier 
que ia reuanra li ieanz 
et se il uos troue ceanz 
uos auroiz perdue la uie 
certes  fait perceuaux   amie 
s il est ainsins con uos le dites 
il ne s am puet pas aler quites 
se ceanz me uiaut fere annui 
ie me combatre ainz a lui 
biaux sire ce ne dites mie 
li combatres seroit folie 
car il est forz a desmesure 
et granz que nule creature 
ancontre lui n auroit duree 
mais armez uos sans demoree 
et fors de ceste tor issiez 
sauoir se garir poissiez  
perceuaux s arme sans arest 
isnellemant haubert uest 
li hiaume lace caint 
et iure dieu qui maint 
que son ostel ne mie 
por nule qu an li die 
se par force an est chaciez 
a la fenestre apuiez 
qui molt et grant et lee 
mais li qui molt agree 
de ce qu il aparceu 
an haut escria par uertu 
  uasal a ci conduit 
bien herbergiez annuit 
mes c iert uo malauanture  
dont auant grant aleure 
sans et sans plus dire 
lou uoit si s an aire 
por ce sus l erbe pessoit 
d une qu il tenoit 
li un cop deresoné 
si que parmi l a tronconé 
lors n ot irier am perceual 
son prant et uient aual 
de cuide anraigier 
bon cheual uoudra uangier 
que li li a ocis 
uers an uet toz ademis 
l ou poing l escu au col 
li le tient molt por fol 
de que einsint uers lui uient 
sa ampoigniee tient 
que longue iert et grosse et quarree 
si l tout contremont leuee 
por perceual qu il uost ferir 
il failli a lui ferir 
que est de l autre part 
hui mes couient que il se gart 
car s li puet un cop ataindre 
autrui duel ne li laira plaindre 
perceuaux tient l espee nue 
qui molt redoute la macue 
grant cop lou fiert sanz menacier 
mais ne le pot contremoier 
por ce c um po trop loing li fu 
deuers senestre l a feru 
si l a sus la hanche asené 
se li cox eust droit alé 
la cuisse li eust copee 
mais au dehors torna l espee 
qui contreual bruit et descent 
le broon de la cuisse prant 
si pres de l os que lou talon 
li a tranchié tout a bandon 
li ieanz sant qu il est naurez 
d ire et de duel est si desuez 
que par po li cuers ne li crieue 
et ce molt duremant li grieue 
qant au premier ne l a ocis 
de bien faire c est aatis 
la mace rue par grant ire 
si qu a un cop lou cuide ocirre 
li cox descent par grant air 
mais perceuaux la uoit uenir 
qu il sot assez de l escremie 
arieres saut qu il ne s oublie 
et li granz cos est descenduz 
qui par grant ire fu feruz 
si que la mace est tronconee 
qui molt estoit grosse et carree 
perceuaux molt grant ioie an ot 
et au plus tost qu il onques pot 
de l espee si lou requiert 
et si felonessemant le fiert 
que l oroille li a copee 
et de la teste deseuree 
l espaule et lou braz a bandon 
et lou coste iusqu au pormon 
li ieanz chiet si est pasmez 
perceuaux ne s est arestez 
ainz li a lors la bone espee 
parmi outre lou cors boutee 
einsint est morz n i ot plus fet 
et perceuaux ariers se tret 
uers l ostel que bien a conquis 
onques ne li fu contredis 
par mileus ainsint est antrez 
tot erranmant s est desarmez 
n i ot sergent nes escuier 
qui deuant li saiche un xxx 
fors la meschine seulemant 
qui de bon cuer et bellemant 
li aide de quanque set 
et perceuaux mie ne het 
son seruise ainz l ainme et tient chier 
elle li dist sans atargier 
  sire or est uostres li manoirs 
faire am poez uostre uoloirs 
et ie suis an uostre merci 
por dieu s aiez pitie de mi 
certes  fait perceuaux   amie 
ne uos deuez esmaier mie 
que ia par moi nul mal n aurez 
mais dites moi ce uos sauez 
s il a cheual an ce menoir 
oil certes  fait elle   un noir 
il est an ce selier la ius 
bien a ce cuit deus mois ou plus 
c un molt bon cheualier ocist 
li ieanz et lou destrier prist 
si desoz an un grant celier 
puis li a doné a mangier 
et a boiure a molt grant plante 
einsins i a des lors esté  
perceuaux antant la nouelle 
qui molt li est plesanz et belle 
une chamdoille a demandee 
elle li a tost aportee 
trestot ardant si uont aual 
ou celier ueoir lou cheual 
et quant a ueu lou destrier 
saichiez que duremant l ot chier 
car molt lou uit et bel et gent 
por tout l auoir mien escient 
qui est an londres la cite 
ne l eust il mie doné 
atant retorne ananz la tor 
an un lit de mauues ator 
c est couchiez trestoz nuz an oire 
que la nuiz iert oscure et noire 
et il molt duremant greuez 
andormiz c est trestoz lassez 
et la pucelle c est couchiee 
an une chambre lambroisiee 
si dormirent tout sans poor 
tantqu au matin que uit lou ior 
que li solaux fu clers leuez 
dont li iors fu anluminez 
perceuaux se lieue et atorne 
molt li grieue que tant seiorne 
au cheual uient la selle est mise 
la pucelle c est antremise 
qanqu elle pot de lui aidier 
et perceuaux ainme et tient chier 
son seruise pas ne desdaigne 
ainz li a dist qu elle remeigne 
si soit dame de la meson 
et dou pais tout anuiron 
celle duremant l an mercie 
et dist que bien l auoit garie 
qant dou ieant l a deliuree 
que si l auoit mal atornee 
et maint bons cheualier ocis 
  molt an est creuz uostre pris 
gre uos an saiche nostre sires  
perceuaux s arme sam plus dire 
sus son destrier noir est montez 
congie prant si s an est tornez 
deliuremant sans atargier 
galopant seur son destrier 
parmi la grant forest ramee 
molt fesoit belle matinee 
si com an la douce seson 
cler chantoient li oiselon 
qui le cuer li font esclaire 
ainz ne fina de cheuauchier 
tout lou ior iusqu a basse none 
un home uoit si l araisone 
galois iert et a pie coroit 
demanda li dom il uenoit 
cil li dist qu il auoit ueu 
hui matin un serpant crestu 
dont auoit eu peor grande 
et perceuaux li redemande 
s an tost lou ior auoit troué 
home ne cheualier armé 
meson chastel ne forteresce 
et cil respont   par ceste adresce 
par ou ie uieng porroiz aler 
an tel leu ou porroiz trouer 
ou cheualier ou auanture 
qui molt sera pesans et dure  
atant d illueques se depart 
et perceuaux de l autre part 
s an uet a esperon broichant 
et duremant cheuauchant 
et trespasse une grant monteigne 
puis est antrez an une pleigne 
ainz plus belle n i fu ueue 
l erbe i estoit et uers et drue 
parmi coroit une riuiere 
qui molt iert belle de grant maniere 
seur la riuiere auoit un arbre 
par desoz un perron de marbre 
o il auoit letres xxx 
d or portraites et bien escristes 
d autre part l eue anmi le pre 
auoit tandu un riche tre 
d un drap d antioiche molt chier 
deuant lou tref ot un destrier 
que toz iert blans mien escient 
et un escu blanc a argent 
et lez l escu ot une lance 
qui toute estoit nueue et blanche 
perceuaux a bien esgardé 
lou tref la riuiere lou pre 
le blanc escu le blanc destrier 
la blanche lance de quartier 
donc se porpense si a raison 
q an blanche chose n a se bien non 
a soi dit que herbergeroit 
au tref que la nuiz aproichoit 
lors cheuauche iusques a guez 
sans atargier est anz antrez 
si laissa boiire son cheual 
un petit esgarda aual 
si uit armer un cheualier 
qui li conmanca a huichier 
  par dieu uasal uos uilenez 
qui uostre cheual xxx 
an ce gue si mal auez fet 
ie uos desfi tout antreset  
sus lou blanc cheual est montez 
la lance ou point toz abriuez 
l escu au col s an uint fandant 
et perceuaux ist maintenant 
des guez ou il ot abeuré 
l escu a an chantel torné 
et la lance mise seur fautre 
dont lese corre l uns uers l autre 
granz cos se donent es escuz 
si qu les ont fraiz et fanduz 
et les lances anastelees 
dou fuerre traient les espees 
qui sont tranchans et esmolues 
es hiaumes les ont ambatues 
et ambroies molt souant 
les escuz n espargnent neant 
ainz detranchent toz les blazons 
onques bataille a champions 
ne fu plus menuz tresgitee 
li blans cheualier tint l espee 
perceual an fiert uistemant 
parmi l escu li cos descent 
tantqu a la boucle l a coupé 
pou s an faut qu il ne l a nauré 
el braz senestre sans mantir 
perceuaux par molt grant air 
le fiert seur le hiaume d acier 
si qu le fist tout ambrunchier 
deuant sus l arcon de la selle 
ius dou bon destrier de castelle 
le hurte perceuaux menois 
puis li paie deus cos ou trois 
tantque molt malemant le meine 
et li cheualier a grant peine 
li crie merci doucemant 
que conquis l a outreemant 
quant perceuaux a entandu 
sans atargier a respondu 
  uasaus se merci uiaus auoir 
il te couient par estouoir 
au roi artu prison tenir 
sire  fait il   uostre merci 
ferai dou tout a mom pooir 
mais uostre non m estuet sauoir 
conmant uos estes apelez 
amis  fait il   ie suis nonmez 
perceuaux an droit bautestire 
or me deuez le uostre dire 
sans atargiers qu il est resons 
sire  fait il   ia li miens nons 
certes ne uos sera celez 
li blans cheualier suis nonmez 
qui garde lou gue amoros 
par celle foi que ie doi uos 
cuique i an doi quanque i an ai 
des celle ore qu armes portai 
bien a sis anz ce cuit passez 
ne me partiz ie de ces guez 
trois iors antiers an un tenant 
maint cheualier ai fait dolant 
por ce qu an ce gue abeuroient 
autre honte ne me fesoient 
certes  fait perceuaux   amis 
lonc tans uos estes antremis 
de fole euure laide et uileine 
mais dites moi ne uos soit peine 
la reson ce uos la sauez 
por quo ci tant esté auez 
et faite honte au cheualiers 
qui abeuroient leur destriers 
sire  fait il   or antandez 
i ou uos dirai ce uos uolez 
i aloie auanture querant 
tantque ie m an uing cheuauchant 
dela lou gue desoz cel arbre 
si ui an un perron de marbre 
letres qui d or i sont escristes 
qant ie les oi trestotes lites 
si ui bien qu elles deuisoient 
mot a mot an latin disoient 
que c estoit li guez amoros 
qui iert li plus auanturos 
qui soit ou remenant dou monde 
tant com il dure a la reonde 
si ui ancor anz anz la letre 
que cheualier ne se doit metre 
dedanz ce gue por abeurer 
et s uos plait a escouster 
ie uos an dirai la reson 
et tote la uoire achoison 
desoz cel aubre ot dis pucelles 
iadis molt auenanz et belles 
qui bien huit anz i aresterent 
si c onques ne s an remuerent 
ainz i uenoient maint baron 
de estrange region 
qui leur amor leur requeroient 
et auec elles demoroient 
trois mois ou quatre ou cinc ou sis 
tantque lan sot par mains pais 
si uindrent maint cheualier 
por leur prouesces essaier 
et quant au pre uenu estoient 
et leur cheuaux i abeuroient 
li cheualier au damoiselles 
leur escrioient deuant elles 
que mar i auoient beu 
tantost com estoient issu 
si les couenoit a combatre 
et s les pooient abatre 
tot maintenant les ocioient 
que nule merci n an auoient 
et s fussent outre passé 
que n i eussent abeuré 
ia mal ne honte n i eussent 
ne plus que se lor frere fussent 
sis anz ainsint i aresterent 
et le gue amoros garderent 
toz ses sis anz sans nul mantir 
qant el s an durent departir 
an ce perron firent escrire 
ce que m oez conter et dire 
et ancor plus assez i mist 
cil qui d ou faire s antremist 
que c il i uenoist cheualiers 
qui tant fust coraigeus et fiers 
qui au guez uousist demorer 
et set anz le peust garder 
que tout lou pris auroit dou mont 
de toz iceus qui ore i sont 
or uos ai ge dist et conté 
por quoi g i ai tant demoré 
s uos plaist si lou garderez 
por ce que uos conquis m auez 
remenoir deuez au passaige 
por acroistre uostre barnege 
q ainsint est escrit an la letre 
certes ne m an uoil antremetre  
fait perceuaux   biaux doz amis 
ia n i acroistroie mom pris 
le uaillisant d un esperon  
atant s an uont au pauaillon 
ou la nuit doiuent panre ostel 
assez parolent d un et d el 
ez uos atant deus escuiers 
qui recoillirent leur destriers 
et les cheualiers desarmerent 
deus cors mantiaux lor afublerent 
de dras de soie a panes grises 
ne uos i faz autre deuises 
l eue lor donent li sergent 
asis se sont de maintenant 
a mangier que tans an estoit 
molt lor aportent a esploit 
riches uiendes a foison 
char fresche oisiaux uenoison 
assez mangierent par loisir 
tantque plus n i uostrent seir 
napes font traire et oster 
un petit se uont reposer 
et lan lor fait antre ces diz 
ou pauaillon deus riches liz 
de fain de pre de coutes pointes 
qui molt ierent iantes et cointes 
s i ot blans dras et oreilliers 
tiex con couint a cheualiers 
quant li dui lit furent bien fait 
li cheualier sanz nul delait 
se uont couchier et sam plus xxx 
toute nuit dormirent a tire 
tantque li iors fu biaux et granz 
et li solaux cler et luisanz 
dont se leuerent sans targier 
chascuns demande son destrier 
et ses armes si s armera 
sans atargier les aporta 
icil qui les ot desarmez 
les blans hauberz ont andossez 
et les chauces de fer chauciees 
et les anarmes ataichiees 
de leur escuz qui routes ierent 
et puis seur leur cheuaux monterent 
et riens plus ne s antredemandent 
a damedeu s antreconmandent 
ez les uos ainsint departiz 
li blans cheualiers ce m est uis 
an uet querre lou roi artu 
tant l a quis que la ou il fu 
l a troué ce fu a guincestre 
ce li a conté trestot l estre 
de lui et dou gue amoros 
et conmant perceuaux li pros 
l auoit conquis au pauaillon 
et anuoié an sa prison 
  biaux sire chiers  fait il au roi 
  uostre plesir feroiz de moi 
certes  fait li rois   biaux amis 
am bone prison estes mis  
lors a desarmer le conmande 
et de perceual li demande 
et ce li dist qu il est haitiez 
de c est li rois ioienz et liez 
et si li pardone a bandon 
et clainme quite sa prison 
cil lou retient de sa mesnie 
puis fu auec sa compeignie 
qui par tout le monde est nonmee 
et fu de molt grant renonmee 
or dirons de perceual ci 
qui au matin dou tref parti 
s a mis au cheuauchier s antante 
tantqu est antrez an une sante 
quil n iert pas lee ainz iert estroite 
et tant dou cheuauchier esploite 
qu il est de la forest issuz 
et an la champeigne uenuz 
quant dou boischaige est departiz 
bien li samble que il soit pris 
car quinze iors an un randon 
n ot cheuauchié se par bois non 
trestot lou ior antier chemine 
molt a ueu de sauuaigine 
granz cerf ramuz cenglers et dains 
et autres bestes et farains 
dom il i auoit grant plante 
car n auoit chastel ne cite 
tout anuiron de trois iornees 
ainz sont terres desbaretees 
o il n a se bruieres non 
perceuaux sans arestoison 
cheuauche tout lou ior antier 
et quant ce uint a l anuitier 
si rest an la forest antrez 
auques parfont et auques lez 
car am bois estoit plus seurs 
q an forteresce n an forz murs 
mais il ne set ou herbergier 
s an eust il molt grant mestier 
de mangier et de reposser 
descenduz est sanz arester 
desoz un grant arbre foillu 
a mis sa lance et son escu 
a son cheual abat lou frain 
si lou laisa pestre au serain 
l erbe fresche uert et nouelle 
et la nuiz qui fu clere belle 
perceuaux sus l erbe se iut 
mais onques n i mania ne but 
car il n ot quoi ce poise lui 
et ce li torne a grant annui 
que des iauz n osa someillier 
por ce qu garda son destrier 
la nuit a ainsint ueillie 
desique l aube est esclairie 
lors s est un petit andormiz 
sus son escu a son chief mis 
tantque li iors fu biaux et granz 
et li solaux cler et luisanz 
esueilliez est si est leuez 
son frainc a mis si est montez 
l escu au col grant aleure 
s an uet par la forest oscure 
qui molt estoit belle et foillue 
deuant lui garde s a ueue 
une molt cointe damoiselle 
qui estoit auenanz et belle 
desoz un aubre se seoit 
et son chief afublé auoit 
d une guimple qui iert de soie 
se ie sa biaute uos disoie 
conmant elle estoit bien formee 
ainz seroit pres de la uespree 
que ie uos peusse tout dire 
et toute sa biaute descrire 
mais tout briemant uos mosterrai 
de sa biaute ce que i an sai 
si sorcil ierent et uis cler 
con s el les eust fait dorer 
blanc fronc auoit et nes trestiz 
iauz amoreus uers et ioliz 
face uermoille coloree 
et plus blanche que noif gelee 
belle boiche les danz serrez 
blans com yuoire repairez 
manton forchié et gorge blanche 
cors de meismes la samblance 
biaux doiz auoit et droites mains 
et bien grailles et auques plains 
gent ot lou cors et mameletes 
auoit petites et duretes 
dou tout estoit bien fete et iante 
d une riche porpre d otrente 
auoit bliaut a sa mesure 
perceuaux uint grant aleure 
deuant lui si l a saluee 
elle n an est point xxx 
ainz li respont deliuremant 
et son salu molt tost li rant 
perceuaux li dist   belle amie 
estes uos donc sans compeignie 
toute seule an ceste forest  
elle respont san nul arest 
qu elle i cuidoit auoir ami 
cheualier et preu et hardi 
  si m aist diex  fait perceuaux 
  molt doit estre preuz et uasaux 
cheualier qui a tele amie  
par un petit qu il ne la prie 
qu elle l amast tant la uit belle 
mes ia orra autre nouelle 
car il uoit un grant cheualier 
uenir armé seur un destrier 
qui molt iert richemant armez 
et de ses armes acesmez 
tantost com il uoit perceual 
si s escrie   sire uasaux 
trop auez fait grant uilanie 
et si lou tien a grant folie 
qant ci uos estes arestez 
ie uos desfi or uos gardez  
lors prant lou cheual a broichier 
des esperons tranchant d acier 
ainz perceuaux ne li dist mot 
mais au plus tost qu il onques pot 
deliuremant sans arester 
li relesse cheual aler 
granz cos se donent es escuz 
des tranchanz fers quarrez aguz 
si que les escuz derompirent 
et a la terre s abatirent 
releué sont sans atargier 
chascuns a trait le branc d acier 
cler et tranchant conme rasor 
par mautalant et par iror 
deliuremant et sans demeure 
l uns a l autre corurent seure 
granz cos se paient et se donent 
sus les hiaumes si que s estonent 
si se fierent par tel air 
dou hiaume font lou feu saillir 
tiex cos se paient des espees 
que souant les ont ambarrees 
desiqu au boucles des escuz 
les blans hauberz mailliez menuz 
fierent souant a descouree 
dou sanc uermoil chascun i pert 
molt se sont nauré et plaié 
et duremant estoutoié 
n i a celui que ne s an doute 
et ne mete sa force toute 
a son compaignon ampirier 
et si uos di qu au cheualier 
annuie molt a desmesure 
de ce que perceuaux tant dure 
et que uers lui tant se desfant 
ansus se trait plus n i atant 
son non li demande et anquiert 
et perceuaux li dist   ia n iert 
a nul home mes nons celez 
ie suis perceuaux apelez 
li galois  et quant cil l oi 
molt duremant s an esioi 
s a lou branc d acier sus gité 
plus de uint foiz l a acolé 
et li a dit   conquis m aiez  
perceuaux s est molt merueilliez 
de ce que cil li fait tel ioie 
  sire  fait il   sauoir uorroie 
le uostre non sanz nul respit  
et li cheualiers li a dit 
  li biaux desconneuz ai non 
einsint m apellent li breton 
mes sires gauuains est mom pere 
qui plus uos ainme que son frere 
gaieriet qu il ainme tant  
perceuaux fait ioie molt grant 
de lui et dist qu l a conquis 
einsint estriuent ce m est uis 
tantque la pucelle est uenue 
qui la parole a derompue 
et fait grant ioie a perceual 
lors montent andui li uasal 
qui molt grant ioie ont demenee 
et la pucelle rest montee 
sus un bon palefroi norrois 
onques miellor n ot quens ne rois 
tuit troi ce sont acheminé 
perceuaux a molt demandé 
de son seignor lou roi artu 
li cheualiers a respondu 
que l autrier trestoz sains estoit 
a karadigant seiornoit 
