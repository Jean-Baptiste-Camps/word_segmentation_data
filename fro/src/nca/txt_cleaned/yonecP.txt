auant ala toute effree 
et deseur lui chai pasmee 
cil le recoit qui forment l ainme 
maleuerox souuent se clainme 
quant del pasmer fu trespassee 
il l a doucement confortee 
  bele amie por diu uous pri 
ales uous ent totes de ci 
senpres morrai enmi le ior 
caiens aura si grant dolor 
se uos i estiiés trouee 
toute en seriés tormentee 
bien ert entre ma gent seu 
k il m ont por uostre amor perdu 
pour uous sui dolans et pensis  
la dame li a dit   amis 
molt uueil ensemble o uous morir 
qu o mon segnor painne susfrir 
s a lui reuois s il m ocira  
li ceualiers l aseura 
un anel d or li a baillié 
si li a dit et ensengnié 
ia tant con ele le gardera 
a son segnor ne menberra 
de nule rien que faire doit 
ne ne le tenra en destroit 
s espee li conmande et rent 
apres la coniure et desfent 
que iamais hom n en soit saisis 
mais bien le gart aueuc sen fis 
quant il sera creus et grans 
et ceualiers preus et uaillans 
a une feste u ele ira 
et son segnor o lui menra 
en une abeie uenront 
por une tonbe qu il ueront 
oront nouueles de sa mort 
et con il fu ocis a tort 
  ileuc li baillerés l espee 
l auenture li soit contee 
com il fu nés qui l engendra 
asses uerront qu il en fera  
quant tout li ot dit et mostré 
un cier bliaut li a doné 
si li conmanda a uestir 
puis l a fete de lui partir 
ele s en ua l anel enporte 
et l espee qui le conforte 
a l eissue de la cite 
n eut pas demi liue alé 
quant ele oi les sains soner 
et le doel el castel leuer 
por lor segnor qui se moroit 
cele set bien que mors estoit 
de le dolor que ele en a 
quatre foiies se pasma 
et quant de pasmisson reuint 
uers le haie sa uoie tint 
dedens entra oltre passee 
si s en reua en se contree 
ele reuint dedens sa tor 
puis i a demouré maint 
ains de cel fait ne la reta 
ne ne destrut ne ne gueta 
ses fix fu nés et bien norris 
et bien gardés et bien seruis 
iunec le fasoient nomer 
ens el regne n auoit son per 
si preu ne si uaillant 
si large ne si despenant 
quant il fu uenus en ae 
a ceualier l ont adoubé 
en l an mesme que cou fu 
oiies com lor est auenu 
a la feste saint aaron 
c on celebroit a carlion 
et en pluisors autres cites 
li sire auoit esté mandés 
qu il i alast o ses amis 
a la coustume du pais 
soe femme et son fil i menast 
et ricement s aparellast 
ensi i uint alé i sont 
mais il ne suent u il uont 
ensanble o aus ot mescin 
qui s a menés le droit cemin 
tant qu il uindrent a castel 
en tot le siecle n ot si bel 
une abeie auoit dedens 
de molt religieuses gens 
li ualles les i herbega 
ki a la feste les mena 
en la canbre qui fu l abe 
sont bien serui et abeuré 
el demain uont la messe oir 
puis s en uoloient departir 
li abes ua aus parler 
mout les prie de demourer 
si lor mostrera son dirtoir 
son capitle et son refroitoir 
et com il fut herbegié 
li sire li a ottroiié 
se ior quant il eurent disné 
as officines sont alé 
el capitre en entrent auant 
un tonbe trouuerent grant 
couuert d un cier paile roé 
du rice orfroi parmi bendé 
au cief as pies et as costes 
auoit cierges alumés 
d or fin erent li candelier 
de metiste li encensier 
dont i encensoient le ior 
icele tombe a grant henor 
cil ont demandé et enquis 
a ceus qui erent du pais 
de le tombe cui ele estoit 
et ques hom fu qui i gissoit 
cil commencierent a plore 
et en plorant a raconter 
que c ert li mieudres cheualiers 
li plus fors et li plus proisiés 
li plus biax et li plus amés 
ki ia mes soit de mere nés 
de cele tere ot esté rois 
onques ne fu uns si cortois 
et a caruant fu entrepris 
por l amor d une dame ocis 
  onques puis n eusmes segnor 
ains auons atendu maint ior 
un fis qu en la dame engendra 
si com il dist et conmanda  
quant la dame oi la nouele 
a haute uois son fil apele 
  biax fils  fait ele   aues oi 
que dix nous a amenés ci 
c est uostre pere qui ci gist 
que cil uiellars a tort ocist  
a tant li baille et rent l espee 
que elle auoit lonc tans gardee 
et quant ele ot cou couneu 
et set de uoir que ses fius fu 
et com s il uint parler a li 
et com li ialox le trai 
et eut l auenture contee 
sur le tonbe cai pasmee 
uoiant eus trestous deuia 
onques puis un mot ne parla 
quant uoit ses fix que morte fu 
au uiellart a le cief tolu 
aleuc uenga la mort son pere 
a un seul cop et de sa mere 
et lues que ce fu auenu 
et par le cite fu seu 
a grant honor la dame ont prise 
et el sarcu posee et misse 
dales le cors de son ami 
dix lor face bone merchi 
lor sagnor ont fait de yunec 
ci faut li lais de eudemarec 
