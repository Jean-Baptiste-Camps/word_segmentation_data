quant menelaus ot troie asise 
onc n en torna tresqu il l ot prise 
gasta la terre et tot lo regne 
por la uaniance de sa fenne 
la cite prist par traison 
tot crauanta tors et donion 
arst le pais destruist les murs 
nus ne estoit dedanz seurs 
tote a la uile crauantee 
a feu a flame l a liuree 
li greu prenent les citeains 
nus n eschapot d entre lor mains 
ne l esteust morir a honte 
n esparnoient prince ne conte 
ne lor auoit mestier parage 
ne hardemant ne uasalage 
ocis i fu li reis prianz 
o sa fame o ses anfanz 
unc ne fu mais tant grant ocise 
menelaus a uaniance prise 
toz fist les murs aplanoier 
por le tort fait de sa moillier 
a une part de la cite 
tint eneas une erite 
de la uile bien grant partie 
quant il a cele noise oie 
si regarda uers lo donion 
et uit la grant destrucion 
n est meruoille s il ot peor 
uenus la deesse d amor 
qui est sa mere li a noncié 
que troien sont trebuchié 
li deu an ont pris lor uaniance 
comanda li sanz demorance 
s en tort ainzque l prengnent li gre 
et ce li comandent li de 
que il aut la contree querre 
dunt dardanus uint an la terre 
qui fonda de troie les murs 
eneas n estoit pas seurs 
dous granz liues et plus auoit 
de la ou sa meison estoit 
desi la ou li greu ardoient 
bien set qu il li aprismeroient 
ne se porroit uers als deffendre 
bel loisir ot del suen tot prendre 
tote sa gent fist asenbler 
et ses tresors an fist porter 
grant auoir et grant manantises 
et granz richeces an a prises 
par un postiz s an est issuz 
bien en torna trois mile escuz 
o soi an fist porter son pere 
anchises qui molt uialz hom ere 
et par la main mena son fil 
cil sunt liuré a grant essil 
soantre lui grant gent la n uait 
la ou il fuit se sunt atrait 
quant de la uile sunt estors 
desoz un arbre loing defors 
o soi a alié sa gent 
demande a toz comunaument 
s il se uoldront o lui tenir 
et bien et mal o lui sofrir 
ou s en uoldront retorner anz 
uangier la mort de lor paranz 
prez est de faire lor plaisir 
del retorner ou del foir 
cil dient tuit del repairier 
ne del combatre n est mestier 
car n ert mie granz lor esforz 
tost les auroient li greu morz 
miauz s an uolent o lui foir 
que retorner anz por morir 
de lui firent segnor et mestre 
puis ont gardé deuers senestre 
une estoyle uirent leuee 
qui la uoie lor a mostree 
de deuant eus uait uers la riue 
la ua fuiant la gent chaitiue 
eneas cercha les riuages 
troué i a uint de lor barges 
que li greu auoient guerpies 
bien atornees et garnies 
il i antra otot sa gent 
eue dolce uin et fromant 
troua es nes a grant plante 
del riuage sunt esquipé 
enpaint se sunt an haute mer 
car n estoit tens de demorer 
iuno qui ert del ciel deesse 
estoit uers aus molt felenesse 
formant auoit coilli an he 
toz caus de troie la cite 
del iugemant que fist paris 
por lui haoit tot le pais 
l acheison de cel iugemant 
uoil reconter asez briemant 
iuno et pallas a un ior 
uenus la deesse d amor 
estoient a un parlemant 
discorde i soruint sodemant 
une pome d or lor gita 
antr eles trois puis s an ala 
il i ot escrit an grezois 
qu a la plus bele d eles trois 
faisoit de la pome lo don 
antr eles en ot grant tencon 
chascune la uoloit auoir 
mais par autre uoltrent sauoir 
lo iugemant cui ert la pome 
as ne sorent trouer nul home 
qui miauz en sache dire droit 
que paris qui el bois estoit 
la parole li unt mostree 
de la pome qui ert donee 
a la plus bele d eles trois 
a lui qui molt sauoit des lois 
por iugier an erent uenues 
paris les a bien coneues 
chascune d eles esgarda 
et longuemant les auisa 
porpansa soi que iugemant 
ne feroit pas hastiuemant 
sanz grant porpens et roua lor 
a lui reuiegnent al tierz ior 
si s en sera miauz porpansez 
dunc iugera de lor biautez 
par grant angin lo fist paris 
que il lor a lo terme mis 
porpansa soi que antretant 
l an uanroient ofres auant 
et porroit an de son prou faire 
eles se mistrent el repaire 
uoir ot pansé iuno premiere 
est reuenue a lui ariere 
et promist li car li donroit 
plus que ses pere ne auoit 
et molt par lo feroit riche home 
maisqu il li otroiast la pome 
et afichast por uerite 
que ele aust graignor biaute 
retorna s an aneslopas 
an est uenue a lui pallas 
qui est deesse de bataille 
et pria li que ne li faille 
a li se tiegne au iugemant 
et al li doura hardemant 
et tel pris de cheualerie 
ne trouera ia an sa uie 
nul meillor de soi ne son per 
ia ne l porra huem sormonter 
pallas s an ua uenus reuient 
qui la bataille d amor tient 
et dame an estoit et deesse 
cele li a fait tel promesse 
s a li se tient del iugemant 
el li donra prochenemant 
la plus bele fame del mont 
uait s en des ofres qu els li font 
se porpansa an maint androit 
al quel de ces trois se tenroit 
car molt coueita la richece 
et molt desirra la proece 
mais molt li plot la feme plus 
que promise li ot uenus 
les deesses ne s atardierent 
mais a lor terme repairerent 
lo iugemant ont demandé 
queque paris an ait doté 
la pome d or dona uenus 
et iuia qu ele ualoit plus 
que les dous autres de bialte 
puis li fu bien gueredoné 
car dame heloine li dona 
plus bele fame ne troua 
pallas et iuno s an marrirent 
et cals de troie anhairent 
por sol l acheison de paris 
hairent puis tot lo pais 
iuno uit eneas an mer 
molt se pena de lui greuer 
set anz toz plains lo trauailla 
par plusors mers lo demena 
molt anhai tote sa geste 
a un ior li mut grant tempeste 
car molt formant comut la mer 
les nes comancent a uaucrer 
tone et pluet uante et esclaire 
molt comanca lait tens a faire 
chieent foldres espessemant 
comeue est la mers formant 
si fait oscur ne uoient gote 
ne ne seuent tenir lor rote 
ne uoient clarte ne soloil 
il ne seuent d aus nul consoil 
de nule part ne uoient port 
et ciel et mer lor promet mort 
ne uoient lune ne estoilles 
ronpent lor cordes chieent uoilles 
brisent et mast et gouernail 
molt uont a honte et a trauail 
ne eschipre ne esturman 
de son droit cors n en ert certan 
il ne seuent quel part il tornent 
s il uont auant o il retornent 
an auanture ont mis lor uie 
danz eneas formant s escrie 
 par deu  fait il  buer furent né 
cil qui a troie la cite 
furent detranchié et ocis 
por coi m en tornai ge chaitis 
miauz uolsisse que achilles 
m aust ocis ou titides 
la ou ocis furent tant conte 
que ci morisse a itel honte 
por coi ne m ocistrent li greu 
en grant he m ont coilli li deu 
ne puis an terre conuerser 
et noauz ai an ceste mer 
molt lunguemant m ont trauaillié 
si n ont de moi nule pitie 
promise m ont ne sai quel terre 
ne sai ou ge la puisse querre 
molt ai troué isles an mer 
de la terre n oi parler 
que uois querant a molt grant poine 
si com fortune me demoine  
molt se dementot eneas 
molt se clamot chaitis et las 
por ce qu il eschapa a terre 
puisque an mer sofrist tel guerre 
miauz uolsist estre a troie ocis 
o ses paranz o ses amis 
la ou hector et priamus 
furent ocis contes et dus 
molt s esmaient si compaignon 
ne desirrent se la mort non 
ce lor est uis que molt lor targe 
deuant lo roi ot une barge 
ses gouernalz li est brisiez 
et mast et sigle an mer plungiez 
troiz torz torna an molt po d ore 
une uague li uint desore 
qui si la fiert an l un des lez 
les borz a fraiz et decassez 
ronpent cheuilles et clotures 
l eue i antre par les iointures 
anplie l a soldeemant 
afondee est an un momant 
icil ont lor trauail finé 
cil ne criement mes nul ore 
par eus n ert mes terre conquise 
ne chastiaus ars ne tors asise 
li uanz aquialt les autres nes 
depiecent mars sigles et tres 
par cele mer les esparpaille 
et eneas molt se meruoille 
ia ne quide uenir a port 
et ciel et mer li promet mort 
ansi ont li fuitis de troie 
sofert trois iors qu il n orent ioie 
quant uint al quart qu il aiorna 
li uanz failli del tot cessa 
li solaus lieue ne plut mes 
del tot remest la mer an pes 
asoagiee est la tenpeste 
dont leua eneas la teste 
et esgarda deuant son uis 
se uit de libe lo pais 
toz rehaite ses compaignons 
nagent a fort as auirons 
tant ont nagié et tant siglé 
qu al port de libe sont torné 
issu sont fors com plus tost porent 
de lor uint nes que set n en orent 
celes atachent el riuage 
lo pais trouent molt saluage 
ne uoient borde ne meison 
ne borc ne uile se bois non 
mes queque soit formant lor plaist 
eneas uet an la forest 
uns sols meschins ala o lui 
lor ars porterent anbedui 
et cers et bisches ont bersé 
si home an ont asez porté 
les feus alument el grauier 
si apresterent lo mangier 
el bois lo pristrent liement 
en la mer gardoient souant 
s il poissent lor nes choisir 
que li uanz ot fet departir 
de caus estoient curios 
mais molt furent puis correcos 
de caus que il uirent noier 
dom il n atandent recourer 
es autres ont graignor fiance 
mes es morz n ont point d esperance 
sor les faloises uont garder 
s es uerroient loing an la mer 
quant n es uoient si ont grant dote 
que mers parfonde n es tranglote 
donc a eneas asanblé 
caus qui o lui sont ariué 
n an i ot de sa compaignie 
ne mes que la tierce partie 
caus comanca a conforter 
des maus qu il orent an la mer 
 seignor  fait il  franc cheualier 
ne uos deuez mie esmaier 
se uos auez eu peor 
an ceste mer mal et dolor 
ca auant uos delictera 
quant il uos an remembrera 
buen uos sera a reconter 
les maus qu auez eu an mer 
huen qui s esmuet an altre terre 
por regne et por pais conquerre 
an grant enor ne puet uenir 
s il bien et mal ne puet sofrir 
qui toz tens a sa uolante 
n onques n a mal espermanté 
ce m est auis ia ne saura 
a negun ior que bien sera 
or auons molt sofert ahanz 
par plusors mer plus de set anz 
et molt i auons trauaillié 
et molt geuné et ueillié 
s auons iames de repos rien 
molt nos plaira auques de bien 
sofrant trauail et mal et poine 
si com fortune nos demoine 
nos conduiront li de ou leu 
que il nos ont promis an feu 
an lombardie la maior 
d iluec furent nostre ancessor 
grant gent somes et si n auon 
de uitaille se molt po non 
il nos estuet garison querre 
mais molt uoi ci estrange terre 
unques plus saluage ne ui 
se del uiure ne trouons ci 
n i a noiant del seiorner 
mais del metre nos an la mer 
et requeron autre contree 
o uitaille soit mialz trouee 
eue dolce foin et aueine 
as cheuals qui uiuent a poine  
atant eneas a choisiz 
dis cheualiers proz et hardiz 
qui lo pais aillent cerchier 
et se li sachent renoncier 
an quel pais sont ariué 
se home i a ne grain de ble 
d iluec tornent li mesagier 
qui la contree uont cerchier 
errent par uals et par montaignes 
par boschages et par champaignes 
tant ont erré ne uirent on 
qui lor saust randre raison 
rien qui uesquist nes saluagine 
tant ont erré par la gaudine 
qu il antrerent en un santer 
de cel ist un chemin plener 
li mesagier ont tant tenu 
lo grant chemin qui larges fu 
cartage uirent la cite 
dont dido tint la fermete 
dame dido tint le pais 
miaus ne l tenist quens ne marchis 
unc ne fu mais par une feme 
mielz maintenu enor ne regne 
d icel pais n ert mie nee 
ainz ert de tire la contree 
sicheus ot a non ses sire 
uns suens frere lo fist occire 
en essil chaca sa seror 
por ce qu il uolt auoir l enor 
cele s an est par mer foie 
molt ot grant gent et compaignie 
porté an a molt grant tresor 
pailes et dras argent et or 
an cel pais est ariuee 
au prince uint de la contree 
par grant angin li ala querre 
qu il li uandist tant de sa terre 
com porprendroit un cuir de tor 
doné l an a argent et or 
et li princes li otroia 
qui de l engin ne se garda 
dido trancha par correetes 
lo cuir qui molt furent grelletes 
de celes a tant terre prise 
c une cite i a asise 
puis conquist tant par sa richece 
par son angin par sa proece 
qu ele auoit tot le pais 
et les barons a soi sozmis 
sa cite auoit non cartage 
en libe sist sor le riuage 
la mer li bat d une partie 
ia par de la n iert asailie 
de l autre part sunt li uiuer 
et li marais grant et plener 
et grant fossez a barbacane 
fait a la guise libicane 
et trenchieez et plaisseiz 
cengles barres pont torneiz 
ainzque lan uiegne an cartage 
a maint destroit et maint passage 
el coig amont deuers la riue 
ot une grant roche naiue 
iluec sont li mural assis 
li carrel sont de marbre bis 
de blanc et d inde et de uermoil 
par grant anging et par consoil 
i sunt asis tot a compas 
tuit sont de mabre et d adamas 
li mur sont fait a pastorals 
a pilerez et a merals 
a bisches a oisiaus a flors 
o le marbre de cent colors 
sont painturé defors li mur 
sanz uermeillon et sanz azur 
tot anuiron ot fet trois rans 
de mangnetes par molt grant sens 
d une pierre qui molt est dure 
la mangnete est de tel nature 
ia nus hom armez n i uenist 
que la pierre a soi ne l traisist 
tant n an uenissent o halbers 
ne fussent sanpre al mur aers 
li mur erent espes et halt 
qui ne criement negun asalt 
cinc cenz torz auoit anuiron 
estre lo demoine donion 
deuers la uile erent trifoire 
li mur a ars et a ciuoire 
o granz pierres de marbre toz 
li chemins alot par desoz 
grant marchie i auoit toz dis 
la uendoit an lo uair lo gris 
coltes de paile couertors 
porpres pailles dras de color 
pierres espices et uaiselle 
marcheandie riche et bele 
i pooit lan toz tenz trouer 
ne se poust hom porpenser 
de richece que el mont fust 
dont en cel leu plante n eust 
granz rues ot an la cite 
et pales riches a plante 
boriois menanz sales et tors 
et aleors et parleors 
bels menages a grant plente 
ot la dedanz an la cite 
set mestres portes i auoit 
unz cuenz sor chescune manoit 
lor fie an tienent et lor terre 
se a cartage sordoit guerre 
chascun conte estouroit seruir 
et set cenz cheualiers tenir 
en cele mer ioste cartage 
iluec prent lan a cel riuage 
d une maniere pesonez 
ne gaires granz mes petitez 
len les taille sor les coetes 
si an chient roges gotetes 
de ce toint lan la porpre chiere 
pou sont peison de lor maniere 
lan les nome conciliuns 
del sanc de ces petiz peisons 
dunt iluec auoit a meruoille 
de ces ert la porpre uermoille 
les noires refont an cartage 
del sanc d un grant serpant euage 
que len apelle cocadrille 
dunt molt a iluec an une isle 
serpanz sont granz a desmesure 
et de molt diuerse nature 
quant a sa proie deuoree 
donc si s endort gole baee 
il n en a noient de boiel 
el cors li antrent li oisel 
et pasturent an son dormant 
ce que mangié ot de deuant 
ne s espurge pas altrement 
car n a mie de fondement 
a une part de la cite 
asist dido sa fermete 
torz i ot forz et bon donion 
qui ne criement se foldre non 
n i peust rien nus hom forfaire 
por nul asalt lancier ne traire 
ne engin ne li forfeist 
se deuers lo ciel ne uenist 
li pales fu desoz la tor 
onc a roi ne enpereor 
ne fu si buens ueuz ne talz 
de chieres pieres naturalz 
ot un mui enz el mur asis 
et set mile esmalz i ot mis 
es pilers es antailleures 
es oiseries es uolsures 
es columbes es fenestriz 
es uerrines et es chasiz 
un tenple fist anpres dido 
ou costiuee estoit iuno 
molt estoit riche a desmesure 
enuiz seroit de sa faiture 
a dire tot ce qu en estoit 
la deesse iuno uoloit 
que cartage fust chies del mont 
et li realme qui i sont 
a li fussent trestuit aclin 
mais onques n i pot metre fin 
tot autrement est destiné 
car li deu orent esgardé 
que a rome l estouoit estre 
li capitoilles sist a destre 
fors del chastel a une part 
ou fussent par comun esgart 
li senator mis por iugier 
por tenir droit por tort plaissier 
ce fu leus a tenir les plaiz 
par merueillos angin fu faiz 
molt fu biaus et larges dedanz 
uoltes et ars i ot dous cenz 
ia n i parlast hom tant an bas 
ne fust oiz eneslopas 
par tot lo capitoille entor 
li uint quatre senator 
i estoient ia esgardé 
puis ot rome la poeste 
d iluec a molt lointoing aage 
que dido uolt metre an cartage 
encor idonc ne par ert mie 
cele cite tote fornie 
encor faisoit dido ourer 
as murs entor por miauz fremer 
tant esploitierent li mesage 
que il antrerent an cartage 
il unt anquis et demandé 
qui maintenoit cele cite 
len lor a dit que une fame 
estoit dame de tot lo regne 
il ont anquis ou ele estoit 
par andices alerent droit 
sus el chastel desoz la tor 
trouerent ia al palleor 
la raine otot grant barnage 
deuant li uienent li mesage 
ilioneus parla premiers 
qui molt estoit sages et fiers 
salua la puis se li dit 
 antan a nos dame un petit 
bien as oi ia a lonc tens 
que greu furent uers troiens 
astrent la uile et trebucherent 
granz et petiz toz crauanterent 
de ces qu il an porent tenir 
n an pot uns sols de mort garir 
tote ont la cite essilliee 
de la celestial ligniee 
ot an troie un riche baron 
de cele grant ocision 
qu i feisoient la nuit li greu 
lo garantirent bien li deu 
fors lo mistrent de la cite 
grant gent ot o lui asanblé 
par lor comandement uait querre 
itaille une loigtaine terre 
quise l auons set anz par mer 
ne la poons ancor trouer 
tormant aumes grant l altrier 
une de noz nes fist plongier 
les homes noier an ueismes 
et des altres nes deperdimes 
grant partie si ne sauon 
s il sont ancor noies ou non 
la menor part est ariuee 
molt pres de ci en ta contree 
eneas iluec est remes 
ou il atant ses autres nes 
ca nos an a a toi tramis 
que soit segurs an ton pais 
qu il n en ait garde de ta gent 
tant que il ait ore et uant 
et ses nes alques redreciez 
que la tormante a depecies  
dido respondi al mesage 
 bien sai  fait el  lo grant domage 
et lo destruit des troiens 
ge l ai oi molt a lonc tens 
uos qui de cel estes gari 
molt l auez puis espenoi 
onc puis ne fustes sanz dolor 
mestier auez grant de soior 
se uos uolez ci seiorner 
uoz nes restroindre et ratorner 
n auez garde ge l uos pleuis 
d ome qui soit an cest pais 
segur soiez ne dotez pas 
se ca uolt uenir eneas 
ge l seruirai an ma cite 
li mien li ert abandoné 
ge refui ia plus esgaree 
quant ge uing an ceste contree 
car ne sui pas de cest pais 
par moi lo sai bien l ai apris 
que ge doi bien auoir pitie 
d ome se l uoi desconsoillié 
se seiorner uolt eneas 
et demorer ci a trespas 
ia mar i despandra denier 
por rien nule dont ait mestier 
tot lo ferai del mien seruir 
et molt li donrai al partir 
plus li ferai que ne uos di 
s an fin uoloit remaindre ci 
et s i laissast ester atant 
la folie qu il ua querant 
de ma terre ait une partie 
a lui et a sa compaignie 
ma gent et la soe soit une 
se il uelt auoir ma comune 
n aurai plus chier le tirien 
que io aurai lo troien 
tornez a lui tost al riuage 
et dites li que an cartage 
s an uiegne o moi herberger 
toz est lassez de nauier  
li mesagier ont pris congie 
a lor seignor s en uont tuit lie 
eneas de bien loin les uit 
contr els ala et se lor dit 
 qu auez troué nos bien et coi 
cartage parlastes al roi 
nenil por coi n i a seignor 
coi donc dido maintient l enor 
parlastes uos o li oil 
menace nos par foi nenil 
et que dist donc promet nos bien 
soiez segurs mar crembroiz rien 
ce dit la dame tiriene 
s an ceste terre libicaine 
uolez remaindre et seiorner 
uoz nes restroindre et refermer 
ne uos estuet doter de rien 
car el uos aseure bien 
par nos uos ofre lo seior 
ansanble li anz an sa tor 
ses seruises ne uos faldra 
tant com prandre lo uos plaira  
dementreque li mesagier 
alerent lo pais cerchier 
furent lor nes al port uenues 
qu il quidoient auoir perdues 
aancree s i ert chascune 
totes i erent ne mes une 
qu il perdirent par la tormente 
qui en terre n orent nulle atente 
eneas formant s esioi 
de la nouele qu il oi 
et de ses nes qu il ot fors une 
molt li estoit propre fortune 
fortune lo ra esbaudi 
qui de deuant l auoit marri 
por ce ne doit hom desperer 
se lui estoet mal andurer 
et se il ra tot son plaisir 
donc ne se doit trop esioir 
ne por grant mal trop esmaier 
ne por grant bien trop deslier 
et d un et d el de tot mesure 
uns biens uns mals toz tens ne dure 
fortune torne en molt po d ore 
tel rit al main qui al soir plore 
al soir est laide al matin bele 
si com el torne sa roelle 
cui al met a l un ior desus 
a l autre lo retorne ius 
de tant com el l a mis plus halt 
tant prant il aual graignor salt 
eneas dist a ses barons 
l ofre a la dame et lo respons 
et ce que el li a mendé 
que alt a li en sa cite 
cil li loent comunaument 
que il i aut hastiuement 
et alsi fist ne tarda pas 
molt se conrea bien de dras 
et monta an un palefroi 
set uinz an fist monter o soi 
et cheualcha droit uers cartage 
si com lo moinent li mesage 
qui deuant i orent esté 
ainz none uint an la cite 
si home uont de deuant lui 
et cheualchoient dui et dui 
boriois dames et cheualiers 
et an rues et an soliers 
les uont a meruoille esgarder 
n estouoit mie demander 
qui de la compaignie ert sire 
sanz ce que nus d als l oist dire 
conoissoient trestuit lo roi 
chascun lo mostre a l autre al doi 
molt estoit bials et auenanz 
et cheualiers forniz et granz 
a toz an sanble lo plus bel 
il ala descendre al chastel 
contre lui est dido uenue 
il uait auant si la salue 
ele lo prist par la main destre 
an l antaille d une fenestre 
se sont loing des autres asis 
el li a de son estre anquis 
et il l en a grant conte fait 
come il erre et com il uait 
quant il li ot tot aconté 
son chambellan a apelé 
ariere l anuoia as nes 
por son fil qui la ert remes 
molt tost l i roua amener 
et comanda a aporter 
trois garnemenz que il auoit 
porpansa soi qu il les donroit 
a la raine de cartaige 
qui molt li faisoit bel ostage 
une nosche i ot meruoillose 
unques ne fu plus preciose 
et un mantel qui molt fu chiers 
la penne en fu a eschaquiers 
d unes bisches de cent colors 
d autres plus riches et meillors 
fu bien orlez li mantiaus toz 
deuant et a porfil desoz 
molt fu chiere la forreure 
et molt ualut mialz la uolsure 
toz fu batuz a or defors 
sol li atache et li mors 
et li boton et li tassel 
ualoient plus que troi chastel 
tel uestement iluec auoit 
com a raine conuenoit 
de porpre estoit estelez d or 
li rois prianz an san tresor 
faisoit cez garnemenz garder 
quant il se deuoit coroner 
sa fame ecuba les auoit 
lo ior que coronee estoit 
tornez s an est li chambellans 
tot acompli en po de tans 
si com ses sires li ot dit 
la mere eneas sot et uit 
que ses fiz estoit an cartage 
molt redotoit an son corage 
qu il ne l menassent malement 
molt ert antre saluage gent 
ele ot d amor la poeste 
quant uit que son fil ot mandé 
soef antre ses braz lo prent 
molt lo baisa estroitement 
an cel baisier li a doné 
de faire amer grant poeste 
qui anpres li lo baisera 
del feu d amor espris sera 
a cels qui l meinent dist uenus 
qu ons ne fame ne l baisast plus 
fors la raine et eneas 
il s an tornent eneslopas 
ascanius o son barnage 
a son pere uint an cartage 
cil que l auoit fait aporter 
a dido lo fait presanter 
o granz graces a receu 
tint le don que riches fu 
por sa ualor tant ne l prisa 
com por celui qui li dona 
la dame et tuit li tirien 
uirent lo don al troien 
a meruoille le prisent tuit 
grant parolle an font et grant bruit 
ne seuent entr als toz iugier 
lo quel an doie plus prisier 
quant ont lo mantel esgardé 
a grant meruoille l ont loé 
et reuoient lo uestement 
lo mantel tindrent a noient 
et quant la nosche uint apref 
tot l autre ne prisent un ef 
la raine les anuoia 
an sa chambre puis apela 
l anfant qui a son pere uint 
acola lo soef lo tint 
molt lo baisa estroitement 
el se maine molt malement 
molt fait que fole qui l atoche 
enuers son uis ne a sa boche 
uenus i ot sa flame mise 
dido l estraint qui est esprise 
mortal poison la dame boit 
de son grant duel ne s apercoit 
o le baisier tel rage prent 
d amor que li cors li esprent 
donc lo rebaisa eneas 
et donc dido aneslopas 
de l un an l altre anbat l amor 
chascuns en boit bien a son tor 
qui plus le bese plus an boit 
c est dido qui plus fole estoit 
ele i a pris mortal iurece 
ia l a amor en grant destrece 
tant a la raine antandu 
a lui baisier que tot nuit fu 
et que terme fu de soper 
atant fist lan l eue corner 
et puis sont asis au mangier 
enuiz seroit a desraisnier 
et d aconter trestoz les mes 
qui souent uindrent et espes 
et a nomer uins et herbez 
mais chascuns an i ot asez 
molt les a lan toz bien seruiz 
et quant li mangiers fu failliz 
les napes traistrent li seriant 
el pales ot clarte molt grant 
tant i art cierges ia par ior 
lumiere ni aust greignor 
dido remest au mestre dois 
n i ot se barons non de prois 
l autre mesnie est departie 
son oste prie qu il li die 
de troie la destrucion 
et li recont la traison 
tuit se torent par le pales 
et escoterent a grant pes 
eneas sofri un petit 
et an apres se li a dit 
 dame  fait il  ma grant dolor 
me remenbrez et ma tristor 
ia ne l comancerai a dire 
de cele ore n aie grant ire 
quant me remanbre del grant duel 
ia ne l conteroie mon uoel 
mais quant uos plest que ge l uos die 
ia en orroiz bien grant partie 
troie fu ia riche cite 
faite par grant nobilite 
molt par estoit et longue et lee 
de trauers ot une iornee 
quant menelaus nos ot asis 
por lo forfet que fist paris 
molt nos troua et forz et fiers 
molt auions buens cheualiers 
tornoiz lor tenions souant 
o il perdoit molt de sa gent 
et triues antre nos auoit 
trois mois ou plus tel ore estoit 
se rauiens seior grant masse 
ne sai por coi uos acontasse 
les batailles ne les tornoiz 
que lor tenimes plusors foiz 
asez auez cen oi tuit 
mais come nos fumes destruit 
n auez uos mie tuit oi 
sachoiz que nos fumes trai 
quant menelaus ot sis dis anz 
a son siege qui molt fu granz 
et uit que ia ne nos prandroit 
ne par force ne par destroit 
de raler s en fu asez pres 
quant li pramist danz ulixes 
que par angin essaiera 
se ia rien i espleitera 
se par cel ne nos pooit prendre 
dont seroit noiant de l atendre 
un grant cheual fist de fust faire 
desor roes cinquante paires 
por ce que lan poist mener 
dedanz lo fist molt bien cheuer 
et s i fist faire granz estages 
antor i ot fet cinc manages 
n i auoit cel tant petiz fust 
ou cent cheualier n esteust 
li cheuaus fu anpliz trestoz 
de cheualiers hardiz et proz 
de totes armes bien armez 
li autre qui s en sont tornez 
pristrent lor paueillons lor tres 
an la mer se mistrent es nes 
an un isle pres del riuage 
s an alerent trestuit a nage 
iluec se sont trestuit repost 
al matin s an departi l ost 
molt an demena lan grant ioie 
par tote la cite de troie 
les portes corurent ourir 
si s an comancent a issir 
li cheualier et li boriois 
issuz s an est prianz li rois 
et nos o lui comunaument 
tuit en ission liemant 
et alions par toz les leus 
o les tentes furent as greus 
li uns mostroit a l autre al doi 
la sist li paueillons lo roi 
la fu la herberge achilles 
ci sist aiaus la ulixes 
ca erent li tornoi tenu 
tot ont esgardé et ueu 
barres lices et grant fossez 
auoit antr als et la cite 
li rois esgarde lo cheual 
ne sot se por bien ou por mal 
l orent iluec li greu leué 
a meismes de la cite 
molt en parlerent li plusor 
et esgarderent tot antor 
lor deuinailles en disoient 
mais la uerite n an sauoient 
il fust alé tot altremant 
s il fust seu certaignement 
que li cheuals auoit el cors 
ia de toz caus n issist uns fors 
ne fust detrenchiez et ocis 
ia un sol d als n an issist uis 
mais tuit en fumes deceu 
se cil fussent dedanz seu 
ars fussent dedanz lo cheual 
ancor n eust troie nul mal 
ne fussions pas ansi destruit 
par cel engin perimes tuit 
la ou nos fumes al cheual 
deuant la porte oriantal 
et esgardions tot antor 
la amenerent li pastor 
un home qu il orent troué 
tot nu lié sor le fosse 
iluec l orent li greu laissié 
par celui fumes anginié 
li rois premiers l araisona 
tot an ordre li demanda 
com auoit non qui il estoit 
qu il auoit eu an destroit 
nos fumes tuit uers lui baif 
et as parolles antantif 
molt lo hastames de parler 
et il fist sanblant de plorer 
de sa uie n ot gaires cure 
quant se mist an tel auanture 
et an abandon de morir 
por nos anginier et trair 
grant estoltie an prist en soi 
an sospirant ia dist al roi 
sire fait il de grece sui 
mais molt me torne a enui 
que ne prenez de moi uaniance 
car de uie n ai esperance 
bien sai que de ma fin sui pres 
ice uoldroit molt ulixes 
qui molt m a coilli en grant he 
et molt m a malemant mené 
laidangié m a a molt grant tort 
por un mien oncle qu il m a mort 
me meslai o lui se li dis 
se ge uenoie an mon pais 
que bien ne repos n aueroie 
desi la que uangié l auroie 
il fu forz hom se me fist prendre 
onc par plege ne me uolt randre 
longues m a tenu an prison 
et an molt grant destrucion 
desi l autrier que il auint 
que menelaus concile tint 
compleint soi que il li greuoit 
que an grece ne s en aloit 
trop i auoit fet lonc estage 
mais ne pooit auoir orage 
si buen uent ne sauoit uanter 
qui s peust an grece mener 
desqu il uoloit antrer es nes 
aneslore ne fust remes 
ia l auoit dis foiz essaié 
toz tans l i ont li uant boisié 
quis a consoil qu il porroit faire 
des uanz qui si li sont contraire 
et il loerent tuit al roi 
que par lo mestre de la loi 
feist a toz los des anquerre 
com il s an riront an lor terre 
atant fu calcas demandez 
uns profites molt enorez 
sor lui fu mise la parolle 
il an prist sa croce et s estolle 
as des fist un grant sacrefise 
puis a la chose bien anquise 
et li deu en ont demostré 
tote an ordre la uerite 
quant uint el demain al matin 
si ralerent tuit al deuin 
et demandent quel la feront 
et il de par les deus respont 
que de lor aler ert noianz 
se oleus li deus des uanz 
n an estoit primes apaiez 
qu uns greus li fust sacrefiez 
