or m escoutés li grant et li menor 
bone chanson de la geste francor 
c est d aymeri lou hardi coraious 
et de butor zz paien malartous 
qui prist bataille a dant guibert lou prout 
en salerie furent li poigneor 
au matinet que creuent les audours 
toutes les guaites descendirent des tors 
li soloz luist qui giete grant clardor 
dont furent pris li palais et les tors 
chante la messe nostre arceuesques proz 
torpins de rains honques n oi mellor 
agaie espouse deuent saint saluador 
lou ior la prist dan guibelin li proz 
zz anel d or li mist o doi mellor 
escrit i sont li nom nostre seignor 
qui l ait o doi ia mar auret paor 
qu il soit uencus ne noiés a nul ior 
tant fut l anel dignes et preciox 
desos zz paille qui fut fais de color 
torpins les saigne et beneist andous 
puis les conmende a deu lou gloriox 
qui lor dont force et barnaige et uigor 
tost fut chantee la grant messe maior 
francois demenoient ioie et grant baldor 
de la grant ioie que il uoient antr ox 
tubent ces guaites chantent cil iugleor 
lai de bretaigne chantent cil uielor 
et d ingleterre i out des harpors 
li auureignas dient zz son d amors 
grans sont les noces o uergier sos la tor 
agaie prenent cil duc et cil contor 
si l ont assisse a la table grignor 
par deuent lui chantent li iugleor 
deus a quel deul departirent cel ior 
mien esciant honques ne ui grignor 
a ces paroles es uos zz licheor 
zz sarrazin cui dex doint deshonor 
qu i out tramis iudas a l aumacors 
pour conter sa menconge 
ensque guiberz fut leués do mangier 
des riches noces que il font o uergier 
a ces paroles es uos zz pautonnier 
zz sarrazin dex confonde son chief 
que l aumacors i auoit enuoié 
por nos francois trair et espier 
et li glos fut malduis et ueziez 
por lou barnage ne fut pas esmaiez 
deuent la table uint ester sus es pies 
sus zz baston s est li glos apuiés 
bien reconut guibert et sa moillier 
c anbedui orent les corones o chief 
mipart la presse des barons escuiers 
dunt il i out plus de yy et mielz 
portent pimant et clare et uin uies 
en grans hanas et en copes d or mier 
grues et gentes uenissons et dainties 
li sarrazins ne fut pas esmaiez 
a sa uois clere commencait a huchier 
  barons  dist il   pas ne me conoissiés 
ie suis de france do chastel de peuiers 
do gastinois do balois et do miez 
droit a sebile m en alai por marchie 
en mon chemin fui pris et espiés 
tout droit a cordres me menerent paien 
enqui me fissent damedeu renoier 
et mahomet aorer et proier 
co celeroie uoirement fui trichiés 
mais bien croi deu lo uerai do ciel 
par foit guiberz ie suis tes mesagiers 
mais ge ne sai se li miens pros iert 
ie meu de cordres ersoir a l anuitier 
li rois iudas en est alés des ier 
li aumacors et tuit si cheualier 
n i a remeis sarrazin ne paien 
de garnement sont tuit plain li celier 
se tu ne uas la terre chalangier 
et lou pais au pere ta moillier 
ia deu ne place lou glorios do ciel 
ia mais por armes tu montes en destrier 
ne ge si face  guiberz li respondie 
i li a dit   amis alés mangier 
et en apres me serai consailliés  
et dist li glos   i ai molt mal en mon chief 
ne uos poist mies ne puis mie or mengier 
mais zz petit me uoil aler colchier  
et dist guiberz   de gres et uolantiers  
il en apelle yy de ses chanberiers 
a son hostel l en a mené reniers 
en blanc lit ont lou glouton colchié 
puis s an repairent as noces o uergier 
pour lou deduire et por esbanoier 
et li glos fut malduis et ueziez 
lieue do lit ou il estoit colchiés 
il ne dormist por tout l or desos ciel 
parmi les portes li glos fuiant se fiert 
iusc a l angarde est uenus as paiens 
con il les uoit si conmence a huchier 
  barons  dist il   trop uos poés targier 
francois uos ai trais et espiés 
il sont tuit iure la u sient au mengier 
des riches noces que il font o uergier 
car il nen ont ne lance nen espiet 
ne n ont tant d armes dont se puissent aidier  
paien l entendent ioiant an sont et lie 
es cheuas montent sans plus de l atargier 
uers salerie prenent a cheualchier 
li rois iudas monta sor destrier 
se deus n en panse li gloriox do ciel 
francois sont mort ocis et destranchié 
se deus n i fait miracles 
de premerains les uit escuier 
qui repairoit d abuurer son destrier 
qu i lou uoloit aler faire saignier 
trait la coroie s ait lou col alaissié 
garda aiers uit l orguel des paiens 
inellement uint poignant o uergier 
a sa uois clere conmencait a huchier 
  seignor francois trop i poés mangier 
ueez quel force i uient ci par darriers  
francois regardent uoient uenir paiens 
les tables boutent deuent aus a lor pies 
grues et gentes uenissons et dainties 
respent pismanz et clares et uins uies 
en grans henas et en copes d or mier 
cuens aymeris s an est leués prumiers 
agaie en moine s ait lou paille escorcié 
et sarrazin les uont ferir daiers 
copent lor testes et poinz et bras et pies 
oés seignor con mortel anconbrier 
en ont mors ocis et destranchiés 
pris fut guillelmes et dan bertranz ses nies 
guiberz li rois et hernalz li prisiés 
paien s an tornent molt ont bien esploitié 
sus les chamois lieuent les cheualiers 
daiers les dos lor ont les pies liés 
i les conmendent a pautonniers 
qu es uont batant de fus et de leuiers 
et dist hernalz   or suis bien auilliés 
cant uaselage ne me puet ci aidier  
et dist guillelmes   ie l uos dis bien des ier 
mar conmencames les noces o uergier 
bien est chaus nostre faiz antre pies  
nes agaiete monta sor terrier 
uit son seignor c an moinent pris paien 
a sa uois clere conmencait a huchier 
  a guiberz freire gentis frans cheualiers 
tos estes mors cant mes pere uos tient 
deus con ai pou antre uos bras cochié 
porai uos mais acoler ne baissier  
laissier se uolt ius del mont desrochier 
cant la retint dans aymeris li uiez 
i li a dit   belle ne t aimaier 
c est bien costume que soit pris cheualiers 
mais par l apostre c on an rome requiert 
mar les baillierent par les anges do ciel 
fil a putain licheor pautonnier 
miolz s oseroient trestouz les dois mangier 
qu i les osassent adeser ne touchier 
ancor puis ge bien par nuit cheualchier 
porter mes armes et corre mon destrier 
se deus guairist trestous mes eritiers 
i es cuit requerre la ou il seront mielx 
se pechies ne m enconbre  
dans aymeris s est forment airés 
il uest l aubert puis a l iame lacié 
cainte a l espee a son flanc senestrier 
monte en la selle do bon corant destrier 
ot a son col escut de cartier 
et en ses poins roit tranchant espie 
deuent au fer confanon lacié 
nerbonois s arment a cheual et a piet 
gerarz de blaiues guielins et gautiers 
bueues li pros et guairins li prisiés 
par nom apelent chascon son escuier 
  fil a putain baille ca mon destrier  
qui lors ueist francois descordillier 
con il s an issent et sarré et rangié 
fors par la porte qui ainz ainz qui mielz mielz 
aubers fremir et ces cheuas fronchier 
furent deuent el prumier chief 
estre la force qui lor uint do uergier 
baldus enchaucet deuent el prumier chief 
ites conuers ne fut mais crestiens 
buer soit de l ore que il fut baptisiés 
trestoute ior les ait si enchauciés 
desi a l ore que solaz dut colchier 
ne fut il ore ne iotast cheualiers 
tant i ot mors sarrazins et paiens 
li chans en est anconbrés et ionchiés 
dex ne fist home qui tant soit ueziés 
qu es poist metre n an chartre nen an bries 
es aymeri armé sor son destrier 
anbrunché l iame bien sanble cheualier 
lou destrier broche des esperons d or mier 
selonc une aigue les a tant aprochiés 
s es uait ferir en la coe daiers 
en a mors puis rabatoit lou tiers 
et puis rebroche lou bon corant destrier 
sor son escut uait ferir aucibier 
cosins butor et ses confanonniers 
tant con tint l ante l abat mort do destrier 
et trait l espee si li cope lou chief 
a uois escrie   licheor pautonnier 
si m aist dex trop lait uos en fuiés 
tornés aier que uostre pros iert 
apres moi uienent tel cheualier 
de caus de france des bien aparailliés 
s es poés prandre bien aurés esploitié 
dedens uos terres en serois miolz prisié  
li rois butor d aufriqque li guerriers 
fist la riergarde armés sor destrier 
li glos alait en trauersant daiers 
que de la ioste se uoloit aiesier 
uit aimer molt bien aparailliét 
i li demande   qui es tu cheualiers  
dist aymer   ia por toi n iert noiés 
par nom m apelent aymer lo guerrier 
fil aymeri de nerbone lou uiel  
dist li paiens   ie sai bien qui tu es 
dedens nos terres t molt oi prisier 
molt te redoutent sarrazin et paien 
mais tu m es mort mon neuot aucibier 
uoir dites sire  aymer respondie 
  ie li copai a m espee lou chief 
que fais paiens panse de l esploitier 
ans de uengence ne fus mais si aissiés 
n o ferai sire  dist butor   par mon chief 
ie suis tos sols en cest grant anconbrier 
n ai de regart fors moi et mon destrier 
riches rois lou me tramist l autrier 
celui de perse s ait nom galeriens  
dist aymers   molt est beaus li destriers 
uoir dites il n a mellor sos ciel 
por bien foir ne pour tost enchaucier 
ne por ost ueoir nen acointier 
pour leues core tot santier 
n ai ge regart que ie soie bailliés 
ie uoi ta gent qui molt m ont aprochié 
done me triues garde ne me targier 
que li seiors ne m auroit pas mestier  
dist aymer   ie te ferai targier 
ie uos afi des grans uertus do ciel 
ne m i saura croistre cil anconbriers 
que nus m i uigne secore ne aidier  
et dist butor   se uos ce faissiez 
ie diroie qu il n a tel cheualier 
en nulle terre en france ne sos ciel 
ber car t en torne panse de l esploitier 
pren me les triues puis si repaire aier 
pres suis de la bataille  
endous les os furent selonc tertre 
selonc la riue au pasage d une aigue 
paien uont outre d autre part la trauerse 
furent as haubers et aus helmes 
li autre en moinent et bertran et guillelme 
guibert lou roi et hernalt lou susperbe 
et butor sist el destrier de castelle 
que li tramist galerien de perse 
n ou randist pas pour l onor de ualtermes 
qui li randist sarragoce et tutelle 
qu ou dos li sist ausin pot segurs estre 
conme s il fust ens es tors de palerne 
et fut plus noirs que pane d alundrelle 
et uait plus tost par roches et par tertres 
c autre cheual ne fait la plaigne belle 
uoit l aymers ou dos li uosist estre 
dist aymers   biaus gloriox celestres 
si uoirement con tu uenis en terre 
et tu fus nés de la uirge pucelle 
me dones hui cel bon destrier conquerre  
lou destrier broche con cheualiers honestre 
parmi tertre si li lasche la resne 
uint a ses homes par deuent ous s arreste 
  seignor  dist il   pour deu lo roi celestre 
me sofrés hui une bataille a faire 
ci a roi qu est molt de fiere geste 
butor a nom si faitement s apelle 
ioste demande et trues me uient querre 
qu il n ait regart por home de ma terre 
que se i o puis abatre de la selle 
au branc d acier tenir ancontre terre 
de lui poriens de guibert gent plait traire 
et de bertran et do conte guillelme 
s ansin n o fais dont suis ge mors en terre 
que ge ne doi mengier en escuelle 
boiure a hanap ne parler a pucelle 
tos iors me tigne li sicles por fumelle  
aymeris l ot a la chenue teste 
  oil  dist il   chaitis cuuers susperbes 
uenistes uos icel consail conquerre 
si m aist dex ans ne fus de ma geste 
tornés aiers coars de pute terre 
se uos eschape li paiens de palerne 
moines serés dedens une chapelle 
uos n aurés mais c on sol iornal de terre 
dont uos uiurés de racines et d erbes 
grant demi piet aurés rese la teste 
bien sanblerés bricon a haute feste 
uos ne saurés ne matines ne uespres 
ens en ton poing porteras ta lanterne 
en ton gieron auras ton escuelle  
ot l aymer tos li cuers l an saltelle 
dist aymer   ci a males nouelles 
si m aist dex miolz uolroie mors estre 
que s an alast li paiens de pute aire  
lou destrier broche si li lache la rene 
au sarrazin restorne 
uoit aymer que ses pere l angoisse 
lou destrier broche si li tranche lou cople 
conme leupart cui sa chaiene est route 
apres butor fierement esperone 
si lou consuit au paser d une conbe 
con il lou uoit fierement l araissone 
  torne paiens cuuers car esperone 
triues t oi pris par foit de tos mes homes 
que ne seit croitre celle besogne 
que nus me uigne ne aidier ne secorre  
aymer broche et li sarrazins torne 
bruiant li uint tout ansin con li foldre 
mais aimer qui mie n an redoute 
fiert lou paien en l escut sor la bocle 
ens o milieu o luist li escharboncles 
de l or d arabe i out onces 
l escut li perce et de l auber les doubles 
sa bone ensaigne les lou coste li boute 
que il l ancline tout anuers sor la crope 
mien escient ia an par alast outre 
cant li paiens tira sa raine double 
uit aymer de tant ruiste persone 
ne l atandist por trestot l or de rome 
guenchist lou chief do cheual si s an torne 
mais aimers li reuint a l ancontre 
uient au paien au branc d acier li ioste 
si l anclina tout anuers sor la crope 
molt bien l anpoin si l an porta tout oultre 
puis passe auent si lou prent par la gole 
  cuuers paiens liurés estes a honte 
se ne me rens dant hernalt de gironde 
lou cuen bertran et guillelme son oncle 
et roi guibert qui barnages abonde  
et aymer lou randi a ses homes 
oés seignor con grant deul et quel honte 
pris fut butor mais li cheuas s an torne 
uoit l aymer si grant deul il n ot honques 
il iure deu et saint pierre de romme 
qu il n en guerpirait mie 
uoit aimers que li cheuas s an fuit 
il out butor a ses homes randut 
lou destrier broche des esperons agus 
desic a l aiue n i out rene tenu 
uoiant francois s estoit o gue ferus 
en une fosse est ses cheuas chaius 
grant fut li aiue reclost sus l iame agu 
aual l an moine li rauois et li brus 
dist aymeris   mon enfent ai perdu 
cist est ci mors que ia mais n iert ueus  
il escrie   lichiere que fais tu 
car te reprent au rauoi de desus  
mais li frans dus ne l a pas entendu 
tel noise moinent li persant et li tur 
mais aymer ne fut pas esperdus 
lou destrier broche des esperons agus 
li bons cheuas recoure sa uertu 
fors l a gité do rauoit et do brut 
ansc aymer fut d autre part uenus 
sus li corrurent li persant et li turc 
dars li lancent deuent an son escut 
et ou col de l auferrant crenu 
et ens es pens de l auberc qu ot uestu 
l an fierent des espies esmolus 
deu lou guairit qu il ne l ont abatu 
et li cheuas qui est de grant uertu 
et aymers ne fut pas esperdus 
traite a l espee dont li pons a or fut 
fiert paien desor son hiame agu 
desiqu espaules l a tranchiét et fandu 
et refiert l autre que mort l a abatu 
et puis lou tiers sic au quart est uenus 
lors s esmaierent li persant et li tur 
dist l un a l autre   fenimons est uenus 
c est granz martire qui sus nos est corus  
et li francois sont ens es gues feru 
por aymer que il on secorrut 
grant noise moinent li paien et li turc 
li bons cheuas en entendit lou bruit 
guenchist lou chief s est aieres uenus 
et aymer ne fut pas esperdus 
tant l atandit c aus renes l a tenu 
cant aymer ot butor retenu 
et lou cheual qui est de grant uertu 
fors des gues s an restorne 
li gentis cuens est issus fors des gues 
ses escus fut perciés et estroés 
et ses haubers demailliés et fausés 
et ses cheuas ferus par les costes 
d un dairt d acier fut ens el chief naurés 
ne li out pas mestier li seiorners 
si con il uint a l issue des gues 
antre ses cuisses chiet mors enmi lou pret 
celui guerpist s est en l autre montés 
poignant i uient de france li barnes 
pour lou destrier ueoir ne esgarder 
tant uos sai dire de la soe fierte 
de plaine lance n i puet on adeser 
dans aymeris apelait aimer 
  di ua lichiere garcons demesurés 
cant ge te ui dedens celle aigue antrer 
ne te soi tant huchier nen apeller 
tu me dengnasses oir nen escouter 
ie n an poi mais sire  dist aymers 
  car molt estoie d autre chose anconbrés 
uoire lichiere  dist aymeris li ber 
  cheualerie doit li ons esgarder 
ansin la face qu il n en soit fos clamés 
uoir dites sire  ce respont aimers 
enten en fustes folement porpansés 
cant fors de l ost issistes a celer 
uos n i menastes ne conpaignon ne per 
soz andernai deus estre tués 
se ne fussent les grans uertus de de 
et dans baldus li rois de balegues 
honie fust sainte crestientes 
qu est ce diable c onques mais oi tel 
de nos enfances c aués uos a parler 
cans l ons est uiel si se doit resposer 
et en ses chanbres sainier et uentoser 
et iones hons se doit forment pener 
tantque il soit petit alosés 
uoire lichiere  dist aymeris li ber 
  dites uos dont que i aille resposer 
ne an mes chanbres sainier ne uantouser 
s estiez autre par la foi que doi de 
sanpres iroie uers ton cors esprouer 
uoir dites sire  ce respont aimer 
  ia mes escus ne uos seroit ueez  
dont s aira dans aymeris li ber 
prist troncon d un espiet noielét 
desor son hiaume uelt ferir aymer 
cant dan bernarz li cort des poins oster 
et dans baldus li rois de balegues 
  sire aymeris molt grant tort aués 
or uos deust de uos enfens manbrer 
que sarrazin en moinent outre mer 
se deus n en panse ia mais n es reuarés  
dist aymeris   molt grant torst en aués 
qui mon grant deul ci me renouellés  
cant ot mantoiure de guillelme au cor nes 
et de bertran et d ernaut lou sané 
et de guibert lou cheualier manbré 
tos li lignages en demoine deul tel 
sos ciel n est home qu es puist reconforter 
sonent graille por lor gent assanbler 
bertran i laissent et guillelme au cor neis 
guibert lo roi et hernalt lou sané 
mais gent eschange lor en a dex doné 
butor lo roi en moinent 
si con francois uinrent an salerie 
deus con grant deul trouerent en la uille 
plorent il dames pucelles et meschines 
et la moillier dan baldus d orcanie 
moine tel deul que n a soing de sa uie 
destort ses poins et ses cheuox destire 
dans aymeris a la barbe florie 
descent a piet au perron sos l oliue 
ancontre uint agaiete s amie 
si efraee con do sans n eust mie 
a ses poins depiece sa poitrine 
a uois escrie   mercis aymeris sire 
hei gentis cuens de mon seignor n ai mie 
a deus  dist elle   li filz sainte marie 
por uostre amor recui ge batetire 
et uolantiers ferai uostre seruisse 
maisque me rans dan guibert a deliure  
elle se pasme ne se pot tenir mies 
grans fu li deuls leans en salerie 
nes deu tonnant nen i oist on mie 
tel deul moinent des contes 
grans fut li deuls li bruis et la tancons 
cant agaiete reuint de pamissons 
dans aymeris la dreca contremont 
les iolz li baisse la bouche et lou manton 
  belle  dist il   ne me mat en error 
car se deu plaist bien les an giterons 
la merci deu gent eschange en auons 
butor lou roi d aufrique lou baron 
puet estre uoirs  la pucelle respont 
  mostrés lou moi sauoir se l conoistrons  
dist aymeris   aparmain lou uerrons  
butor amoinent sos lou pin au perron 
tant uos sai dire de la soue facon 
sor tos les autres ot grant lou cors et lonc 
et fu uelus des les pies dec an son 
entre dous iolz ot demi piet de front 
les bras out gros les poinz quarrés an son 
il en apelle aymeri lou baron 
  ou est agaie que ueoir la uolons 
ueez me ci  agaiete respont 
  pour sarrazins celer ne nos querons 
ne uos ui honques mais bien uos conoisson 
mes amis estes mais ge ne uos ain prou 
molt cortement ont duré nos amors  
elle an apelle aymeri son seignor 
  sire  dist elle   portés li grant honor 
il est plus riches que n est li aumacor 
si lou metés lai desus en la tor 
nen itrait mais par deu lou gloriox 
se ne me rant dan guibert mon seignor 
ie li trairai les ioz do chief andox  
et dist butor   dame molt estes proz 
il est escris en la loi paienor 
que nulle femme ne doit auoir pardon 
qui trop par est hardie  
or contralie agaiete butor 
  dame  dist il   molt aués lou cuer gros 
ce sai ge bien molt aués lou cuer gros 
et uostre pere aués mené por fol 
de son pais l aués geté a tort 
guiberz en porte ou chief corone d or 
une grant piece en serois a repos 
perdut en as la ioie et lou deport  
et dist agaie   dit m aués uilain mot 
ans nul reproche n oi ge mais si fort 
de la prison n isterés ia mais fors 
s aurés porit et la char et les os  
dist butor   dame ne seroit mie drois 
ie ne ai mie guibert en mon pooir 
ne l aumacor n est mie si destrois 
uaillant denier en feist ia por moi  
et dist agaie   trestos les me randrois 
ou se ce non les menbres perderois  
lors rit baldus s o reconte aus francois 
or demoinent grant ioie 
entre bernart et son freire guairin 
et aymer et son pere aymeri 
uont agaiete et butor departir 
c ans puis ne l laissent ne choser ne laidir 
par la main destre lou prist cuens aymeris 
ioste sor paille l asist 
cortoisement l an a raisson mis 
  car fais pais freire  dist li cuens aymeris 
  uolantiers sire  li sarrazins a dit 
  prenés auoir tot a uostre plaisir 
et reancon de mes mellors amis 
tant uos donrai entre argent et or fin 
n o porteroient mul arabi 
dex  bernarz   con grant auoir a ci 
ans tant n en out li riches rois pepins 
molt estes riches freire  dist aymeris 
  uoir dites sire  ce dist li sarrazins 
  plus ai auoir que trestuit mi uoisin 
mais une chose uos di ge bien de fi 
de la prison ne uoil ge pas issir 
tantque i aie guibert a raisson mis 
de felonie apelé et sorpris 
do roi iudas qu a tel tort a trai 
por coi li tost sa terre et son pais 
ne agaie sa fille  
dist aymeris   dont seroies tu ber 
et pros et sages et cheualiers manbrés 
des mellors que lan poist trouer 
n en paienime n en la crestiente 
se tu mon fil ossoies apeler 
ie t afi bien des grans uertus de de 
se t o pues uaintre en bataille chanpel 
ie t en lairai trestout quite raler  
dist li paiens   en pardon en parlé 
se me pooie uers guibert esprouer 
il est si fel et traitre mortes 
ou chief ne doit corone d or porter 
ie uos conment que les iolz me creués 
di ua francois con estes forsané 
et outrageus et trop desmesuré 
cuidiés nos uos ansin deseriter 
si a grant tort fors do pais geter 
par mahomet que ge doi aorer 
se ge puis fors de prison eschaper 
ia piet de uos n an lairai restorner  
adont s an rit dans aymeris li ber 
molt fut cortois en s an uolt airer 
ans tient tout a folie 
salerie fut butor en prison 
francois lou tienent qui bien lou garderont 
n en puet issir por nulle reancon 
se de guibert ne fait deliurisson 
congiet demandent en lor terre s an uont 
li rois iudas demande ses prisons 
on li amoine soz lou pin au perron 
genz fut guiberz s out clere la facon 
uairs ot les iolz et cheuox ot blons 
s out droites ianbes et bien fait lou talon 
deus con li sient andui li esperon 
genz fut guibers et bertranz fut molt proz 
guillelmes fiers et hernalz coraios 
or les esgardent li sarrazin felon 
dist paiens qui ot nom rubion 
  par mahomet molt sont bel cil bricon 
cil au cor neis resanble bien baron 
ueez con fronce et lou neis et lou front 
se il auoient tex conpaignon 
maisqu il eussent garnemens et ados 
ancui trarroient paien male chancon  
li rois iudas apelle ses prisons 
  li quex est rois que ueoir lou uolon 
uez me ci sire  dans guiberz li respont 
  mes seures estes mes ge ne uos ain prout  
par la main destre l a pris li aumacor 
puis li aplaigne les chauox qu il ot blons 
si l a assis les lui sor lou perron 
  amis  dist il   molt as gente facon 
ua si fai pais uers iudas mon seignor 
rent li sa terre et trestoute s onor 
prise as agaie ia n i auras prout 
mien escient tu es rois des bricons 
mar baillas la corone  
  amis  dist il   tu as agaie prise 
et espousee a la francoise guisse 
ua si fai pais si nos rent salerie 
et andernai et la tor d augorime 
se tu n o fais ceu tien ge a folie 
par mahomet tu en perdras la uie 
mort sont cil autre et liuré a martire  
et dist guiber   uos dites la folie 
en deu me fi lou fil sainte marie 
ansoies iert morte trestoute paienime 
n aiez paor ie ne m en fuirai mie 
ans garderai et lou bourc et la uille 
et lou palais et la mahomerie 
l or et l argent c on ne l an traie mie 
tantque uenra cuens aymeris mes sire  
iudas l oit a poi n enrage d ire 
prist l aumacor par la menche de sigle 
par d une part en consail l an guie 
  par mahomet ge cuit que uoir se die 
que trop sont franc de grant cheualerie 
lou mien consail ne lairai ne uos die 
ie m en irai ne uos en poist il mie 
si en menrai guibert dedens sebille 
tant lou tendrai qu il me randra ma file 
et uos ferés de ces autres iustise  
dist l aumacor   i entent bien que uos dites  
lors pansa bien toute sa coardise 
de lui n aura ne confort nen aie 
li rois iudas ne s an targe mie 
deuent la none est issus de la uile 
guibert en moine o lui dedens sebile 
grans fut li deus a celle departie 
plore bertranz et guillelmes sospire 
hernalz s an pasme au peron de pofie 
  hei guiber freire dans cheualier nobile 
deus con depart la nostre conpaignie 
que dirait ore la dolante chaitiue 
dame hermengart cant elle l ora dire 
molt me merueil s elle remaint en uie 
ta dolante de mere  
ua s an guiberz et li autre remainent 
bertranz s an pasme au perron de sartaigne 
  honcles guiberz mal part nostre conpaigne 
or uos en moinent paien en terre estrange 
ne uairés mais de nerbone la plaigne 
hermengart dame con grant deul uos angraigne 
mais par les sains c on requiert en bretaigne 
se deus guarist nostre riche conpaigne 
bernart mon pere et hemon d alemaigne 
molt en trairont paien male bargaigne  
or les esgarde si lor fait laide caigne 
  fil a putain maluaisse gent estrange 
mar nos baillastes honques  
sebille en ont guibert moné 
molt lou fist bien li rois iudas garder 
a grant honor que ne l ossa muer 
car molt redoutet aymeri lou barbé 
et lou lignage et lou fier parente 
et l aumacor est a cordres remeis 
lou chatremier apele baufume 
  fai me ces pris en ma chartre geter 
n en istront mais par mahomet mon de 
s auront poriz les flans et les costes  
et dist hernalz   ie cuit que uos gabés 
ce nen iert mies an trestout uostre ae 
ansois aurois lou chief do bu seuré  
dist l aumacor   laissiés uostre parler 
tost uos poroit a folie torner 
ie uos metrai en si dolant oste 
mien escient c ains ne fustes en tel  
sus en la chartre les moine bafaumes 
prist l uiselet contrement l a leué 
tos trois les contes fist aual aualer 
asses i trouent et wiures et malfeis 
bos et coloures et grapaus et coes 
et dist hernalz   ci a maluais oste 
si m aist dex  ce dist bertranz li ber 
nos somes tuit a martire torné  
et dist guillelmes   il ne puet ore estre el  
enmi la chartre ont perron troué 
granz fut et larges et de mabre listé 
sus sont assis li conte naturel 
tuit ensanble conmencent a plorer 
deus tant fort se garmentent 
or sont li conte en la chartre remeis 
trite et dolant irié et abomé 
que trop i out et wiures et malfes 
bos et coloures et crapaus et coes 
oés seignor con lor est ancontrés 
quelle auenture ihesu lor a doné 
li aumacors ait une fille tel 
nom ot nubie ansin l o ie nommer 
gent ot lou cors et bien fait et molé 
blanche ot la char con la flor en este 
belle bouchete si out trestis lou neis 
uars out les iolz con falcon mué 
il n ot si belle en cites 
ell ot bertran sos lou pin esgardé 
elle lou uit en la chartre geter 
molt lo uit bel et gent et acesmé 
gros par espaules graille par lou baldre 
blont ot lou poil menut recercelé 
uars out les iolz conme falcon mué 
tel deul en fait lou sanc cuide desuer 
mais por son pere ne l osa demostrer 
elle en laissait lo boiure et lou mangier 
s elle n i puet tot maintenant parler 
de deul mora n en partira par el 
tant en est adolee 
or sont li conte en la sale perrine 
asses i trouent et coloures et wiures 
bos et coes et uers de mainte guise 
oés seignor con deus lor fist aie 
li aumacors ot une telle fille 
par son droit nom l apelloit on nubie 
blanche ot la char brunete la sorcille 
s ot afublé mantel d aumarie 
ans sarrazine mellor ia ne ueistes 
fut honques mais dame de si grant uide 
trestoute sole sans point de conpaignie 
s en est montee en la sale perrine 
mipart la presse de la gent sarrazine 
uoit baufume si li conmence a dire 
  amis beaus freire se mahons uos guarisse 
que font francois sont il ancor an uie  
cil respont   dame liuré sont a martire 
molt me merueil conment tant puent uiure 
que n es meniuent et coloures et wiures 
en i a qui ne s esmaie mie 
bacheler meschin de barbe prime 
forment menace nostre gent sarrazine 
et iure deu lou fil sainte marie 
car s il puet estre de la prison deliures 
ia de paiens n an laira sol uiure  
la dame l ot tos li sens li fremie 
  deus  dist elle   li filz sainte marie 
por uostre amor receurai baptistire 
maisque me rent dan bertran a deliure  
lou chartremier apelle par grant uide 
  amis beau freire meruaille t oi dire 
se ge quideue que paiens n ou disisses 
ie te feroie d auoir manant et riche  
cil respont   dame la uostre conmendisse 
ie suis uostre hons que uos plaira si dites 
de nulle chose que uos me sachiés dire 
miolz me lairoie demanbrer et ocirre 
que ia deisse a la gent sarrazine  
et dist la dame   par mon chief beur lou dites 
prout i aurois ne puet remanoir mie  
andui s apuient au perron de poufie 
mien escient tel chose i aura dite 
dont iert bertranz de la prison deliure 
et hernalz et guillermes 
or est nubie el palais principer 
endui s apuient et elle et bafumes 
de tel paien n orés ia mais chanter 
filz fut d un roi d oltre de mer 
a l aumacor fut petis aportés 
por tant c o tient de mout grant feaute 
li conmenda ses prisons a garder 
i l en seruit par itel lealte 
mien escient con m orés deuisser 
miolz li uenist c o tuast a pel 
sa dame apelle   que uolrés uos ourer 
ie suis uostre hons et pleuis et iurés 
de nulle chose que me sachiés conter 
miolz me lairoie a cheual trainer 
ardoir en feu et la poldre uenter 
que li paien en susent uerte  
et dist la dame   ia orés mon panse 
faites me tost a dan bertran parler 
se puis tel chose la deuers ous trouer 
ensanble ou aus m en uoldrai ge aler 
si me ferai baptisier et leuer 
et t en uolrai ensanble o moi moner 
mes chanberlans serés et mes priués 
tos mes tresors uos iert abandonés 
ci a bon plait dame  dist baufumes 
  bien a ans ge l auoie enpansé 
que ge uoloie damedeu aorer 
mais ne l osoie por paiens demostrer  
et dist la dame   cist plais est bien monés  
dec a la chartre l an moine baufumes 
prist l uiselet contremont l a leué 
tos les contes en prist a apeler 
  baron  dist il   conment uos contenés  
et cil respondent   conme malaure 
ci nos maniuent diable et malfe 
di ua lichiere qu en as tu enpansé 
me uos tu faire si longement iuner 
ua si nos fai a mengier aporter 
ne puet ore estre sire  dist baufume 
  ancor ne l ai l aumacor conmendé 
ne uos poist mie autre nouelle orés 
ou est bertran faites l an pies leuer 
ma gentil dame uoldroit o lui parler 
l aumacor fille qui tant fait a loer 
il n a si belle en cites 
se il li uelt pleuir et afier 
qu i li fera toutes ses uolantes 
ancui serés de prison deliuré 
dex  dist bertranz   qui an crois fus penés 
sainte marie dame ne m obliés 
amis beau freire fai la ceans antrer 
a solement petit de clarte 
tantque ge truisse petit de clarte 
que celle chose ne saura demander 
tout ne li soit pleuis et afiés  
dist la pucelle   gentis estes et ber 
par mahomet ia m i uarrés antrer 
s o me deuoit torner a grant uilte  
en la chartre antre et elle et baufumes 
et descendirent sos lou mabre listé 
or parleront ansanble 
or est nubie ens en la chartre au fons 
une fenestre auoit deuers la tor 
deuers la mer qui cort de grant uigor 
et baufumes se dreca contremont 
la fenestre oure si parut la clardor 
li cuens bertranz se dreca contremont 
uoit la pucelle a la clere facon 
antre ses bras la receult par dolcor 
  deus  dist bertranz   con gentil conpaignon 
car pleust deu et son saintisme nom 
que la tenise en ma deliurisson 
en salerie sos lou pin au perron 
ne la rendroie por tout l or de cest mont  
et dist la dame   baissiés uostre raisson 
que ne uos oient li sarrazin felon 
car se deu plaist bien uos en geteron  
dist bertranz   dame a deu beneicon  
lou chartremier en a mis a raisson 
  amis beau frere  dist il   con as tu nom 
balfumes sire ansin m apelle lon 
se uos uolés ie deuenre uostre on 
mais an ma uie tos iors uos seruiron  
et dist bertranz   a deu beneicon 
se ge cuidoie qu il n i est traisson 
que n o disises paiens ne aumacor 
si m aist dex tiens en seroit li pros  
et dist la dame   baissiés ceste raisson 
que ne uos oient li sarrazin felon 
par lui sera canque nos en feron 
en salerie auoc nos l an menron 
ensanble o moi si lou baptiseron  
et dist bertranz   ia ne li ueerons 
tost li donrai et terres et honors 
et autres menandies  
or est nubie en la chartre soz terre 
ens en la tor auoit une fenestre 
baufumes l oure la clarte parut belle 
li cuens bertranz esgarde la pucelle 
i la uit gente et eschauie et belle 
de sa beaute ne uos soi plus retraire 
en realmes ne trouast on plus belle 
  sire bertranz  dist nubie la belle 
  por uos crerai ihesu lo roi celestre 
et guerpirai teruagant et sa geste 
et l aumacor et trestoute sa terre  
et dist bertranz   ie uos afi sor belle 
que ia mais n aie feme ne pucelle 
fors que uos dame que trop estes belle  
i li afie a sa belle main destre 
si li pleuist et hernalz et guillermes 
et dist la dame   ceste fiance est belle 
ie m en irai porchacier nostre afaire 
ie reuenrai desi a poi de terme 
ne uos esmaiés mie  
or a bertranz la pucelle pleuie 
il et guillelmes et hernalz li nobiles 
se deus ce done li filz sainte marie 
qu ele les face de la prison deliure 
et il l an puet mener an salerie 
i la prendra ne puet remanoir mie 
ans d autre chose n i out parole quise 
feurs de la chartre issit fors la meschine 
puis en monta en la sale perrine 
mipart la presse de la gent sarrazine 
l aumacor fut en la mahomerie 
la gentis dame ne s an atarge mie 
halce lo chainse et lieue la pelice 
feurs do palais s an torna la meschine 
ans ne fina si uint en la cuisine 
maistre queu ne troua elle mie 
c on garcon qui rostissoit cine 
out la preuee destanpree et planie 
lou uit si li conmence a dire 
  beau freire car me donés ce cine 
uos donre cest pelicon hermine 
escientre miolz de liures  
cil respont   dame uos me uolés ocirre 
mahomet uos n en porterés mie  
dame l ot a poi n enrage d ire 
la paume si l an fiert lonc l oie 
cil out paor si li guerpit lou cine 
elle li tost s a la peuree prise 
uint a la bous si l a de uin anplie 
prist foesces et gastel de cimes 
une toiaille a troué de sigle 
et prist lou pain a l un des chies lou lie 
la gentis dame ne s an atarge mie 
ans remonta en la sale perrine 
droit a la chartre ne cesse ne fine 
et uint as contes lou mangier lor deliure 
  magiés asses fran cheualier nobile 
en deu me fi lou fil sainte marie 
uos me uairés demain ans ore prime 
l autre mangier prendrons en salerie  
et dist bertranz   belle suer dolce amie 
iantis pucele ne m obliés uos mie  
et dist la dame   uos parlés de folie 
uos estes pros et cheualiers nobiles 
mais ci androit parlés de uilonie 
de ceste chose que ge uos ai promise 
foi que doi au fil sainte marie 
miolz me lairoie demanbrer et ocirre 
qu elle ne soit bien par moi seuie 
se ne uos fais de la prison deliure 
et s auoc uos n en uois en salerie 
miolz en uoil estre morte  
ua s an nubie que n i uolt plus ester 
elle crient molt trop n i ait demoré 
que ne lou sachent sarrazin et escler 
l uis de la chartre a par defors fermé 
que par defors nus hons n i pot nus hons antrer 
dedens la chartre fait antrer baufumer 
deuent les contes a mangier atorner 
et cil meniuent et si burent asses 
li uins est fors o chief lor est montés 
qui lors ueist hernalt lou uiel barbé 
roillier les iolz an guisse de sangler 
batre les dens en leu de forsané 
guillelme apelle et bertran lou sané 
  baron  dist il   tuit troi sons aiosté 
mais par la foi que ge uos doi porter 
ne foi que doi aymeri lou barbé 
molt par feumes chaitif maleure 
cant en la chartre nos laissames geter 
que n en eumes ou tués  
et dist guillelmes   que plus furent asses 
ne peumes pas enuers ous reueler  
et dist hernalz   nos fumes enchanté 
mes hardemens me fut lo ior enblés  
lou chartremier apelle baufume 
  di ua lichiere qu en as tu enpansé 
nos ues tu faire longement ci ester 
que dit nubie ta dame o lo uis cler 
nos garnemens nos faces aporter 
les blans haubers et les brans d acier cler 
s irons ueoir sarrazins et escler 
ens ou palais maginois principer 
tost en aurons lou palais deliuré 
et l aumacor aura lou chief copé 
reposés sire por deu  dist balfumes 
  ma gentis dame ne uos ait obliés 
ie ai ceans haubers aportés 
et espies et hiames gemés 
et espees qui molt font a loer 
dex quel destrier qu elle a bertran doné 
lou sor balcent qui li uint d outre mer 
a l aumacor lou tramist aorreis 
riches rois la outre de la mer 
por trau qu i nos auoit fausé 
par tent s an est auoc lui acordés 
d autres armes courerons nos asses  
cant cil l antendent grant ioie en ont moné 
  baufume freire  dist li bertranz li ber 
  se dex donoit li rois de maieste 
que cel cheual poisse el dos monter 
et nos fussiens la fors au plain ioster 
et de nos armes garnit et conraé 
si nos siuguissent sarrazin et escler 
sanpres ueraies cheualiers esprouer 
tant i ferriens des espees deles 
desus les mors ferriens les uis passer 
molt estes pros sire  dist balfumes 
  uos et guillelmes et hernalz l alosés 
que bien lou dient sarrazin et escler 
baufume frere  ce dist bertranz li ber 
  por lou seruisse que tu m as presanté 
te ferai d auoir riche  
