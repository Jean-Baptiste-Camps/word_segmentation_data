qui petit seme petit quielt 
e qui aukes recoillir uielt 
en tiel liu sa semence espande 
que fruit a cent doble li rende 
car en terre que rien ne uaut 
bone semence seche e faut 
christiens seme e fait semence 
d un romanz qu il comence 
e si le seme en si bon leu 
qu il ne put estre sanz grant preu 
qu il est faitz pour le plus prodhome 
qui seit en l empire de rome 
ceo est li quens phelipes de flandres 
qui uaut mielz ne fist alixandres 
cil qui lem dit que tant fu bons 
mais ieo prouerai que li quiens 
uaut mielz que cil ne fist assez 
que cil out en li amassez 
totes lez uices e tuz les mals 
dont li quiens est mondes e saufs 
li quiens est tiels qu il n escoute 
uilain gab ne parole estoute 
e s il ot dire mal d autri 
quiqu il soit ceo peise li 
li quiens aime dreite iustise 
e lealte e seinte eglise 
e tote uilainie hiet 
si est plus larges que hom ne siet 
cil done solom l euangile 
sanz ypocrisie e sanz gile 
qui dit ne sache ta senestre 
le bien quant le fera ta destre 
cil le sache qui le receit 
ceo est deus qui tuz les secrez ueit 
e siet totes les respostailles 
qui sont el queor e es entrailles 
la senestre solom l estoire 
signifie la ueine gloire 
qui uient de fause ypocrisie 
e la destre que signifie 
charite qui de sa bone oeuere 
pas ne s auante encois la couere 
si que nuls ne l siet si cil non 
qui deus e charitez a non 
deus est charitez e qui uit 
en charite solom l escrit 
seint pol dit ieo le ui e lui 
qui meint en deu e deu en lui 
donc sachiez bien pur uerite 
que li don sont de charite 
que li bons quiens phelipes done 
que onques nuli n en araisone 
fors son franc queor e debonaire 
qui li loe le bien a faire 
donc uaut mielz cil que ne ualut 
alixandres qui ne chalut 
de charite ne de nul bien 
oil n en ditez ia de rien 
donc auera bien sauue sa paine 
crestiens qui entent e paine 
a rimoier le meillor conte 
par le comandement le conte 
qui seit contez en court real 
c est li contes del graal 
dont li quiens li bailla le liure 
si orrez coment il s en deliure 
ceo fu el tens que arbre florissent 
foillent boscage pre uerdissent 
que cil oisel en lur latin 
doucement chantent al matin 
e tote riens de ioie enflame 
que li fiz a la ueue dame 
de la gaste foreste soutaine 
se leua e ne li fu paine 
qu il la sele ne meist 
en son chaceor e preist 
treis gaueloz e tut issi 
hors del maneir sa mere issi 
e pensa que ueer irroit 
herceors que sa mere auoit 
qui ses auoines li hercoient 
bues yy e yy herces auoient 
issi en la forest s en entre 
e maintenant li queors del uentre 
pur le douz tens li reioi 
e pur le chant qu il oi 
des oiseals qui ioie faisoient 
totes les choses li plaisoient 
por la dulcour del tens serain 
osta del chaceor le frain 
si le laissa aler pessant 
par la fresche herbe uerdeiant 
e cil qui bien lancier sauoit 
des gaueloz qu il auoit 
alout enuiron li lancant 
une houre arere altre auant 
une houre en bas altre en halt 
tantqu il oi parmi le galt 
uenir cink cheualers armez 
de totes armes acemez 
e mult grant noise demenoient 
les armes de ceus qui uenoient 
qui souent hurtoent as armes 
li raim des chesnes e des charmes 
les lances as escuz hurtoent 
e tuit li halbert fremilloient 
tentist li fustz sone li fers 
e des healmes e des haubers 
li ualet ot e ne ueit pas 
ceus qui uienent plus que le pas 
si s en merueille e dist  par m alme 
ueir me dist ma mere ma dame 
qui me dist que deable sont 
plus effreé que riens del mont 
e si le dist pur moi enseignier 
que pur eus se deit len seigner 
mais cest enseign desdeignerai 
que ia uoir ne m en seignerai 
einz ferrai si tost le plus fort 
d un des gaueloz que ieo port 
que n aprochera uers moi 
nul des altres si com ieo croi  
issi a li meismes dist 
li ualetz einzqu il les uist 
mais quant il les uit en apert 
que del bois furent descouert 
si uit les haubercs fromianz 
e les healmes cliers e lusanz 
e uit le uert e le uermeil 
reluire contre le soleil 
e l or e l argent e l azur 
si li fu mult bel atour 
e dist  beaus sire deus merci 
ceo sont angle que ieo uoi ci 
e uoir ore ai ieo mult peché 
ore ai ieo mult mal espleité 
qui dis que esteient deable 
ne me dist pas ma mere fable 
qui me dist que li angle sont 
les plus beles choses del mont 
fors deu qui est plus beals de tuit 
ci uei ieo dampnedeu ceo quit 
car nul si bel nen i esgard 
tuit li altre si deu me gard 
n ont mie de beaute la disme 
e ceo dist ma mere meisme 
que hom deit deu creire e aorer 
e supleier e honurer 
e ieo aorrai cestui 
e tuz ses angles ouec lui  
meintenant uers terre se lance 
e dist trestute sa creance 
e oreisons qu il sauoit 
que sa mere apris li auoit 
e li maistres des cheualers 
le uit e dit  estez arers 
que a terre est de pour chauz 
cil ualet qui nus ad ueuz 
si nus alioms tuit ensemble 
uers li il aueroit ceo me semble 
si grant pour qu il morreit 
ne respondre ne me porreit 
a rien que ieo li demandasse  
il s arestent e cil s en passe 
uers le ualet grant aleure 
si le salue e asseure 
e dist  ualet n eiez pour 
nen ai ieo par le salueour  
fait li ualetz  en qui ieo croi 
n estes uos deus nenil par foi 
qui estes donc cheualer sui 
onc mes cheualer ne conui  
fait li ualetz  ne nul ne ui 
n onques mais parler n en oi 
mais uos estes plus beals que deus 
car fusse ieo ors autretiels 
ausi luisanz e ausi faitz  
a cest mot pres de li s est traitz 
e li cheualers li demande 
 ueis tu hui en ceste lande 
cink cheualers e treis puceles  
li ualetz a altres noueles 
enquere e demander entent 
e a sa lance sa main tent 
si la prent e dit  beals sire chiers 
uos qui auez non cheualers 
que est ceo que uos tenez 
ore sui ieo mult mal asenez  
fait li cheualer  ceo m est uis 
ieo quidoe beal douz amis 
noueles aprendre de toi 
e tu les uiels oir de moi 
ieo le te dirrai ceo est ma lance 
dites uos  fait il  que hom lance 
si com ieo faz mon gaueloz 
nenil ualetz tu ies tut sotz 
einz en fiert len tut demanois 
dont ualt mielz li uns de ces trois 
gaueloz que uos ueez ci 
que quantque ieo uoil ieo en occi 
oiseals e bestes al bosoign 
e si les occi de si loign 
cum lem porroit un soson traire 
ualet de ce n ai ieo que faire 
mais des cheualiers me respont 
di moi si tu siez ou il sont 
e les puceles ueis tu  
li ualetz al pie de l escu 
le prent e dit tut en apert 
 e co que est e de quei uos sert 
ualet  fait il  est ces gabez 
q en autres noueles me menez 
que ieo ne te quier ne demand 
ieo quidoe si deus m amend 
que tu noueles me deisses 
einzque de moi les apreisses 
e tu uiels que ieo t en apreigne 
ieo le te dirrai comentque preigne 
car a toi uolentiers m acort 
escuz ad non ceo que ieo port 
escuz ad non uoir  fait il 
 ne l doi mie tenir uil 
car il m est tant de bone foi 
que si nuls lance ou trait a moi 
encontre tost l escuz se trait 
e co est li seruises qu il me fait  
atant cil qui furent arere 
s en uindrent tote la charrere 
uers lur seignor trestut le pas 
si li dient ignielpas 
 sire quey uos dit cil galois 
ne siet mie totes les lois  
fait li sires  si deu m amend 
que a rien nule que li demand 
ne respont onques a droit 
einz demande de quantqu il uoit 
coment a non e que hom en fait 
sire ceo sachez bien entreshait 
que galois sont tuit par nature 
plus fols que bestes en pasture 
cist est ausi cum une beste 
fols est qui deliez li s areste 
si a la muse ne uielt muser 
e le tens en folie user 
ne sai  fait il  si deus me uoie 
einzque soie a la uoie 
quanqu il uoudra li dirrai 
ia autrement n en partirai  
lors li remande derechief 
 ualet  fait il  ne te seit grief 
mais des cink cheualers me di 
e des puceles autresi 
si les encontras ne ueis  
e li ualetz le tenoit pres 
al pan del haubert e si li tire 
 car me dites  fait il  beal sire 
que est ceo que uos auez uestu 
ualet  fait il  dont ne l sies tu 
ieo non ualetz c est uns haubercs 
si est ausi pesantz cum fers 
qu il est de fer ceo ueis tu bien 
de ceo  fait il  ne sai ieo rien 
mais mult est beals si deus me salt 
que en faites uos e quei uos ualt 
ualet  fait il  ceo est a dire legier 
si ore uoleies a moi lancer 
gauelot ou seete traire 
ne m en porriez nul mal faire 
danz cheualers de tiels haubercs 
gard deus les bisses e les cerfs 
que nul occire n en porroie 
ne iames apres ne querroie  
e li cheualer li redit 
 ualet si dampnedeus t aid 
di moi si siez nules noueles 
des cheualers e des puceles  
e cil qui petit fu senez 
li dist  fustes uos issi nez 
nenil ualetz ceo ne put estre 
que cheualer puisse issi nestre 
qui uos atorna dont issi 
ualet ieo le uos dirrai bien qui 
dites le donc mult uolentiers 
n ad mie oncore yy iors entiers 
que tut cest herneis me dona 
li reis arthurs qui m adobba 
mais ore me redi que deuindrent 
li cheualer qui par ci uindrent 
qui les treis puceles condueient 
uont il le pas ou il s en fueient  
e cil dist  sire ore esgardez 
cel plus haut bois que uos ueiez 
qui cele montaigne auirone 
la sont li destrier d escaudone 
e que de ceo  fait il  beal frere 
la sont li herceour ma mere 
qui ses terres sement e erent 
e si ces genz i trespasserent 
s il les uirent cil nos dirront  
e cil dient qu il i irront 
ouec li s il les i maigne 
iesqu a cels qui hercent l auaine 
li ualet prent son chaceour 
e uait la ou li herceour 
hercent les terres arees 
ou les auoines sont semees 
e quant il uirent lur seignour 
si tremblerent tuit de pour 
e sauez pur quei il le firent 
pur les cheualers qu il uirent 
qui ouec lur seignor uenoient 
bien seurent s il li auoient 
lur afaire dit e lur estre 
qu il uoudreit cheualer estre 
e sa mere en isteroit del sen 
que destorner le quidoit len 
que ia cheualer ne ueist 
ne lur afaire n apreist 
e li ualetz dist as bouiers 
 ueistes uos cink cheualers 
e treis puceles ci passer 
einz ne finerent puis d aler 
par ces destreiz  font li ouerer 
e li ualet al cheualer 
qui tant auoit od li parlé 
dist  sire par ci sont alé 
les cheualers e les puceles 
mais ore me dites les noueles 
del roi qui les cheualers fait 
e le liu ou il plus estait 
ualetz  fait il  dire uos uoil 
que li rois soiorne a cardoil 
n ad mie oncore passé quint iour 
qu il i estoit a soior 
car ieo i fui e si li i ui 
e tu si ne l troeues i 
bien ert qui le t enseignera 
ia si destornez ne serra 
tantost li cheualer s em part 
les granz galops mout li fu tard 
qu il eust les autres ataintz 
e li ualetz ne s est pas feintz 
de repairer a son manoir 
ou sa mere dolent e noir 
auoit le queor pur sa demoere 
grant ioie neis l oure 
que ele le uit e pas ne pout 
celer la ioie que ele en out 
car cum mere qui mult l aime 
court contre lui e si le claime 
 beal filz filz  plus de cent foiz 
 beal filz mout ai esté destroiz 
mis queors pur uostre demoree 
de doel ai esté acoree 
si que pur poi morte ne sui 
ou auez uos tant esté hui 
ou dame ieo le uos dirrai 
par foi que ia n en mentirai 
que i ai mult grant ioie eue 
d une chose que ieo ai ueue 
dont ne me soliez uos dire 
que li angle deu nostre sire 
sont si tres bel que onques nature 
ne fist plus bele creature 
n el monde n ad si bele rien 
beal fiz oncore le di ieo bien 
ieo le dis pur uoir e di oncore 
taisez mere ne ui ieo ore 
les plus beles choses qui sont 
qui par la gaste foreste uont 
il sont plus bel si com ieo quit 
que deus e si angle tuit  
la mere entre ses braz le prent 
si dist  beal fiz a deu te rend 
qui mult ai grant pour de toi 
tu as ueu si com ieo croi 
les angles dont la gent se pleignent 
qu il occient quantqu il ateignent 
non ai uoir mere non ai non 
cheualer dient qu il ont non  
la mere se pasme a icest mot 
quant cheualer nomer li ot 
e quant ele fu redrescee 
dist com femme corucee 
 ha lasse cum sui malbaillie 
beal fiz de cheualerie 
uos quidoe ieo si garder 
que ia n en oissez parler 
ne que ia nul n en ueissez 
cheualer estre deussez 
beal fiz si dampnedeu pleust 
e uostre piere uos eust 
gardé e uos altres amis 
n out cheualer de si halt pris 
tant redoté ne tant cremu 
beaus fiz cum uostre piere fu 
en totes les ysles de mer 
e mout me repus uanter 
qui uos ne decheiez de rien 
de son lignage ne del mien 
que ieo sui de cheualers nee 
des meillors de ceste contree 
es ysles de mer n out lignage 
meillour del mien en mon aage 
mais li meillor sont dechau 
s est bien en plusors lius seu 
que les mescheances auienent 
as prodhomes qui se maintienent 
en grant honour e en pruesce 
maluastez honte ne peresce 
ne dechiet pas qu ele ne put 
mais les bons dehair esteut 
uostre pieres si ne l sauez 
fu parmi la hanche nauerez 
si qu il mahaigna del cors 
sa grant terre e ses tresors 
qu il auoit cum prodhom 
ala tut a perdicion 
si chai en grant pouerte 
e poueri e desherité 
e exillei furent a tort 
li gentil hom apres la mort 
uterpendragon qui roys fu 
e pieres al bon roi arthu 
es terres furent exilleez 
e les bones genz auillez 
si s en fuit qui s en fuir pout 
uostre piere cest manoir out 
ici en ceste foreste gaste 
ne pout fuir mes a grant haste 
en litiere aporter se fist 
car lors ne sout ou il fuist 
e uos qui petit estiez 
deus mult beals freres auiez 
petitz estiez aleitanz 
poi auiez plus de deus anz 
quant grant furent uostre dui frere 
al los e al conseil lur piere 
alerent a deus curtz reials 
pur armes aueir e cheuals 
al roi d eskaualon ala 
li einznez e tant serui l a 
qu il fu cheualer adubbez 
e li autres qui puis fu nez 
fut od le bon roy gomeret 
en un ior li dui ualet 
adobbé e cheualer furent 
e en un iour meisme meurent 
pur reuenir a lur repaire 
que ioie me uoleient faire 
e lur piere qui puis n es uit 
que as armes furent desconfit 
par armes furent mort amdui 
dont ieo ai grant doel e ennui 
de l einznez auindrent merueilles 
que li cornel e les corneilles 
ambesdeus les iouz li creuerent 
issi les genz mort le trouerent 
del doel del filz morut li piere 
e ieo ai uie mult amiere 
sufferte puisqu il fu mortz 
uos estiez tut li confortz 
que ieo auoie e tut li biens 
car il n i auoit plus des miens 
rien plus n i auoit deus le sache 
dont me pust faire damage  
li ualet entent mult petit 
a ceo que sa mere li dit 
 a manger  fait il  me donez 
ne sai de quey m araisonez 
mais mult irroie uolentiers 
al roi qui fait les cheualiers 
e ieo irrai quiqu il en poist  
la mere tant cum il li oist 
l i retient e si le soiorne 
ore li aparaille e atorne 
de caneuaz une chemise 
e braielz faites a la guise 
de guales ou len ensemble 
braielz e chauces ceo me semble 
e si ont cote e chaperon 
d un quir de cerf clos enuiron 
issi la mere l atorna 
trois iors al plus le soiorna 
que plus n i ot mestier losenge 
lors out la mere doel estrange 
si le baise e acole en plorant 
e dist  ore ai ieo duel mult grant 
beal filz quant aler uos en uoi 
uos irrez a la curt le roi 
si li dirrez que armez uos doint 
de contredit n i auera point 
qu il les uos dorra bien le sai 
mais quant uos uendrez a l essai 
d armes porter coment ert adonques 
ceo que uos ne ueistes onques 
n autri ne ueistes faire 
coment en sauerez a chef traire 
mauuaisement uoir ceo dout 
mal serrez afaité par tout 
n il n est merueille ceo m est uis 
si hom ne siet ceo que hom n ad apris 
mais merueille quant len n aprent 
ceo que len ot e ueit souent 
beal fiz un sen uos uoil aprendre 
ou il uos fait mout bien entendre 
que s il uos plaist a retenir 
grant bien uos en porra uenir 
cheualer serrez iesqu a pou 
fiz si deu plaist e ieo le lou 
si uos trouez ou pres ou loign 
dame qui d aie ait bosoign 
ne pucele desconseillie 
la uostre aie apparaillie 
lur seit si eles uos en requierent 
car totes honors si afierent 
qui as dames honour ne porte 
la sue honors deit estre morte 
dames e puceles amez 
si serrez par tut honourez 
e si uos alkune en priez 
gardez ia ne l ennuiez 
ne faites rien que li desplaise 
de pucele a mult qui la baise 
si ele le baisier uos consent 
le surplus uos en defent 
si laisser le uolez pur moi 
mais si ele ad anel en son doi 
ou a sa ceinture almoniere 
si par amour ou par priere 
le uos done bon m iert e bel 
si uos enportez son anel 
de l anel prendre uos don ieo 
e de l almoniere congieo 
beal fiz oncore uos dirrai el 
ia en chemin n en ostel 
n aiez longement compaignon 
que uos ne demandez son non 
e son sornon a la parsome 
par le sornon en conuist len l ome 
e bel a prodhomes parlez 
ouec les prodhomes alez 
prodhome ne forsconseille mie 
ceus qui tienent sa compaignie 
sur tote rien uos uoil prier 
que a eglise e a mostier 
aillez prier nostre seignor 
qui en cest siecle uos doinst honor 
e si uos i doinst contenir 
qui a bone fin puissez uenir 
mere  fait il  quei est eglise 
uns lius ou len fait le seruise 
celi qui ciel e terre fist 
e homes e bestes i mist 
e mostier quei iceo meisme 
unes maisons bele e saintisme 
e de cors seintz e de tresors 
s i est sacrifié en le seint cors 
ihesu crist le prophete seinte 
qui gui firent honte meinte 
trahiz fu e iogez a tort 
e suffri anguisse de mort 
pur les homes e pur les femmes 
que en enfern aloent les almes 
quant eles departoent des cors 
e il les en regetta hors 
si fu a l estache liez 
batuz e puis crucifiez 
e porta corone d espines 
pur oir messes e matines 
e pur cel seignor aorer 
te lo ieo al mostier aler 
donques irrai ieo uolentiers 
as eglises e as mosters 
issi le uos met en couenant  
fait li ualet  des ore en auant  
atant n i out plus de demoere 
congie prent e la miere ploere 
que sa sele li fu ia mise 
a la maniere e a la guise 
de gales fu apparaillez 
uns riuelins auoit chaucez 
e par tut la ou il aloit 
treis gaueloz porter soloit 
treis en uoleit od li porter 
mais deus l en fist la mere oster 
pur ceo que trop semblast galois 
si eust ele fait tutz trois 
mult uolentiers s issi peust estre 
une reorte en sa main destre 
portout pur son cheual ferir 
plorant le baise al departir 
la mere que mult chier l auoit 
e prie deu qu il l auoit 
 beal fiz  fait ele  deu uos meint 
ioie plus que ne m en remeint 
uos doinst il ou que uos alez  
quant li ualetz fut esloignez 
le get d une piere menue 
si se retorne e uit chaue 
sa mere al chief del pont arere 
e iut iloec en itiel maniere 
com s ele fust chaue morte 
e cil fiert de la roorte 
son palefroi parmi la croupe 
cil le porte qui pas n ad coupe 
parmi la grant forest obscure 
les granz galops e l ambleure 
e cheuauche des le matin 
tantque li iors uint a declin 
en la foreste cele nuit geut 
tantque li iors li appareut 
e main al chant des oiselez 
se lieue amont li ualetz 
si ad al cheuaucher entenduz 
si qu il uit un trief tenduz 
en une praerie bele 
liez le sorse d une fontele 
li triefs fu bels a grant merueille 
l une partie en fu uermeille 
e l autre uertz d orfreis broudee 
desuz out un aigle dorree 
en l aigle fereit li soleils 
que mult esteit clers e uermeils 
si en relusoient tuit li pre 
de l enluminement del tre 
entour le tref a la reonde 
qui estoit le plus bels del monde 
auoit ramees e foilliees 
e loges galesches dresciees 
li ualetz uers le trief ala 
e dist einzqu il uenist la 
 deus ore uei ieo uostre maison 
ore ferei ieo desraison 
si aorer ne uos aloie 
uour dist ma mere tote uoie 
qui me dist que mostiers estoit 
la plus bele chose que soit 
e me dist que ia ne trouasse 
mostier que aorer n i alasse 
le creatour en qui ieo croi 
ieo l irrai ia prier par foi 
qu il me doinst encui a manger 
que ieo en auroie grant mestier  
lors uient al trief si le troeue ouert 
enmi le trief un lit couert 
d une cote de paille e uoit 
el lit tote sule ou gisoit 
une pucele endormie 
mais loigns ert de sa compaignie 
que alees erent ses puceles 
pur coillir flurettes noueles 
que par le trief ionchier uoleient 
autresi cum faire soleient 
quant li ualet el trief entra 
sis cheuals tiele noise mena 
que la dameisele l oi 
si s esueilla e tressailli 
e li ualetz qui nices fu 
dist  pucele ieo uos salu 
si cum ma mere le m aprist 
ma mere m enseigna e dist 
que les puceles saluasse 
en quelque liu ieo les trouasse  
la pucele de pour tremble 
pur le uaslet qui fol li semble 
si se tient pur fole prouee 
de ceo que soule l ad trouee 
 ualet  fait ele  ua ta uoie 
fui que mis amis ne te uoie 
einz uos baiserai par mon chief  
fait li ualetz  quiqu il seit grief 
que ma mere le m enseigna 
ieo uoir ne te baiserai ia  
fait la pucele  que ieo puisse 
fui que mis amis ne te truisse 
car s il te troeue tu ies mortz  
li ualetz qui les braz out fortz 
l ad enbracee estraitement 
car il ne l sout faire altrement 
einz sur li si l estendi 
la pucele se defendi 
e gandi a quantque ele pout 
mais defense mestier n i out 
e li ualet tut en randon 
la baisa uousist ele ou non 
uint foiz si com li contes dit 
tantque un anel en son dei uit 
a une esmeraude mult clere 
 oncore me dist  fait il  ma mere 
que en uostre dei l anel preisse 
maisque rien plus ne uos queisse 
ore ca l anel ieo le uoil auoir 
mon anel n aueras tu ia uoir 
pur nule rien que faire saches 
si a force del dei ne l m araches  
li ualetz par le poign la prent 
a force le dei li estent 
si ad son anel de son dei pris 
e en son dei meisme mis 
e dist  pucele bien aiez 
ore m en irrai ieo bien paiez 
e mout meillor baisir uos fait 
qui chamberere qu il ait 
en tote la maison ma mere 
uos n auez pas la buche amiere  
e cele ploere e dist  ualet 
n emportez pas mon anelet 
que ieo en serroie malbaillie 
e tu en perdroies la uie 
maisqu il tart ceo te pramet  
li ualetz a son queor ne met 
nule rien de quantqu il ot 
mais de ceo que ieoné out 
moroit de faim de male fin 
un boecel troeue plein de uin 
e un hanap d argent solonc 
e uit sur un trossel de ionc 
une tuaille blanche e noeue 
il la suslieue e desouz troeue 
treis bons pastez de cheuerel fres 
ne li ennuia pas cist mes 
pur la faim que forment l anguisse 
un des pastez deuant li fruisse 
si en manga par grant talent 
e uerse en la cupe d argent 
del uin qui n estoit mie laiz 
si en but souent e a granz traiz 
e dist  pucele cist pastez 
ne serroit hui par moi gastez 
uenez manger qu il sont mout bon 
si auera chescuns assez del son 
si en remaindra uns entiers  
e cele plore endementiers 
maisqu il la prie e somont 
que onques un mot ne li respont 
e cil manga tant cum li plout 
e beut tantque assez en out 
e recoueri le remanant 
puis prist congie de maintenant 
si comanda a deu celi 
qui son saluz point n embeli 
 deus uos salt  fait il  bele amie 
mais pri deu ne uos peist il mie 
de uostre anel si ieo l emport 
que eincoisque ieo moere de mort 
ieo le uos guerdonerai 
a uostre congie m en irrai  
mais cele ploere e dit que ia 
a deu ne l comendera 
que li couendra pur lui 
suffrir tant mal e enuoi 
que tant en out nule chaitiue 
ne ia pur tant cum il uiue 
n auera il socors n aie 
si sache bien qu il l ad traie 
si remist cele en plorant 
mais n ala geres demorant 
sis amis qui dehors reuint 
del ualet qui sa uoie tint 
uit les escloz si li en peisa 
e s amie plorante troua 
e dist  dameisele ieo crei 
a ces enseignes que ieo uei 
que cheualer ad eu ici 
non ad sire ieo le uos affi 
mais un ualet galois i out 
ennuious uilain e sot 
qui ad de uostre uin beu 
tant cum il uout e bel li fu 
e manga de uos treis pastez 
e pur ceo bele si plorez 
s il eust beu e mangé 
trestut ceo uousisse ieo 
il i ad plus sire  fait ele 
mis anels est en la querele 
qu il me l ad tolu si l emporte 
ieo uousisse mielz estre morte 
qu il l eust issi emporté  
es uos celi desconforté 
e anguissous en son corage 
 par foi  fait il  ci out ultrage 
e desqu il l emporte si l ait 
mais ieo quid qu il i out plus fait 
si plus i out ne l celez ia 
sire  fait ele  il me baisa 
baisa uoire ieo le uos di bien 
mais ico fu maloit gre mien 
eincois uos sist e mult uos plout 
unques nul contredit n i out  
fait cil qui gelousie anguisse 
quidez que ieo ne uos conuisse 
si faz certes n en est surdois 
ne sui si bornes ne si lois 
que uostre fausete ne uoie 
entré estes en male uoie 
assez auerez e mal e peine 
que ia ne mangera d aueine 
uostre cheuals ne n ert seignez 
tantque ieo me soie uengez 
e la ou il defferra 
iames ne serra 
einzque ieo me soie uengé 
ne iames ne serront changé 
li drap dont uos estes uestue 
mes uos me siuerez a pie e nue 
tantque la teste en auerai prise 
ia n en ferai autre iustise  
atant s assist e si manga 
e li ualetz tant cheuaucha 
qu il uit un carboner uenant 
un asne deuant li menant 
 uilain  fait il  enseignez moi 
qui l asne meines deuant toi 
la plus droite uoie a cardoil 
li reis arthur qui ueeir uoil 
il fait cheualers ceo dist len 
ualet  fait il  en icest sen 
est li chasteals sur mer assis 
le rei arthur bel douz amis 
let e dolent i troueras 
a cest chastel si tu i uas 
ore m en redirras ton uoel 
de quei li rois fait ioie e doel 
ieo le te dirrai  fait il  mout tost 
li reis arthurs a tote s ost 
s est al roy rion combatuz 
li rois des ysles fu uencuz 
de ceo est li rois arthurs mult lez 
e de ses compaignons mout iriez 
qui al chastel se departirent 
la ou le meillor soiour uirent 
n il ne siet coment il lur ua 
de ceo est li doels que li rois a  
le ualet ne prise un denier 
les noueles al carbonier 
fors tantque en la uoie entra 
cele part ou il li moustra 
tantque desur mer uit un chastel 
mult bien seant e gent e bel 
e uit issir parmi la porte 
un cheualer qui emporte 
une cupe d or en sa main 
sa lance tenoit e son frain 
e son escu en la senestre 
e la cupe d or en la destre 
e ses armes bien li seoient 
que totes uermailles estoient 
li ualet uit les armes beles 
qui furent fresches e noueles 
si li plaiseient e dist  par foi 
ces demanderai ieo le roi 
s il les m en done bel m en ert 
e dahez ert qui autres quiert  
atant uers le chastel s en court 
que tart li est qu il uiegne a court 
tantque pres del cheualer uint 
e li cheualers li retint 
un petit si li demanda 
 ou irras tu ualet diua 
ieo uoil  fait il  a cort aler 
al roi uos armes demander 
ualet  fait il  tu feras bien 
ua donc tost e tost reuien 
e tant dirras al maluais roi 
que s il ne uielt tenir de moi 
sa terre qu il la me rende 
ou il enuoit qui la defende 
uers moi qui di que ele est moie 
a ces enseignes te croie 
que deuant li pris oreendreit 
od tut le uin qu il beueit 
ceste cupe que ieo emport  
autre quiere que li record 
que cist n i ad mot entendu 
iesqu a la curt n ad entendu 
ou li rois e li cheualer 
estoient assis al mangier 
la sale fu a terre aual 
e li ualetz entre a cheual 
en la sale que est pauee 
e longe atant come lee 
e li rois arthur s est assis 
al chief d une table pensifs 
e li cheualer parloent 
e li un a l autre gaboent 
pur ceo qu il ert pensifs e muz 
li uasletz est atant uenuz 
ne ne siet li quel il salut 
que del roi mie ne conut 
tantque yonec contre li uint 
qui un cultel en sa main tint 
 ualet  fait il  tu qui ca uiens 
qui cest cotel en ta main tiens 
mustre moi li quiels est li rois  
yonetz qui mult fu curtois 
li dist  amis ueez le la 
e cil tantost uers li fila 
si le salua si com il sout 
li reis pensa e ne dist mot 
e cil autre foiz l araisone 
li rois pansa e mot ne sone 
 par foi  dist li ualet adonques 
 cist reis ne fist cheualer onques 
quant la parole n en put len traire 
coment porreit cheualer faire  
tantost del retorner s atorne 
le chief del chaceor torne 
mais si pres del roi l out mené 
en guise d ome malsené 
que deuant li sanz nule fable 
li abati en son la table 
del chief un chapel de bonet 
li rois torne uers le ualet 
le chef qu il tenoit baissé 
si ad tut son pense laissé 
e dist  beal frere bien uiegnez 
pri uos que a mal ne l teignez 
ceo que a uostre salu me toi 
que rien respondre ne uos poi 
que le pire enemi que ieo aie 
qui plus me hiet e plus m esmaie 
m ad si ma terre contredite 
e tant est fols que tote quite 
dist qu il l auera uoille ou non 
li uermeils cheualers a non 
de la forest de quinqueroi 
e la reyne deuant moi 
esteit ci uenue seer 
pur conforter e pur ueer 
ces cheualers qui sont blescé 
ne m eust gueres corucé 
li cheualer de quantqu il dist 
mais deuant moi ma cupe prist 
e si folement l enleua 
que sur la reyne uersa 
tut le uin dont ele estoit pleine 
ci out laide e uileine 
que la reyne en est entree 
de doel e d ire est 
en sa chambre ou ele s occit 
ne quid pas si deu m ait 
que ele peusse eschaper uiue  
li ualez ne prise une ciue 
quanque li rois li dit e conte 
ne de son doel ne de sa honte 
de la dame ne li chaut il 
 faites moi cheualer  fait il 
 sire rois que aler m en uoil  
clier e riant furent si oil 
en la teste al ualet saluage 
nuls qui l ot ne l tient a sage 
mais tuit icil qui l i ueoient 
pur bel e pur gent lui tenoient 
 amis  fait li rois  descendez 
e uostre chaceour rendez 
a cel ualet que ueez la 
e sachez que mult bien serra 
tut fait a deu en faz le uou 
a m onour e a uostre prou  
li ualet li ad respondu 
 ia n estoient pas descendu 
cil que ieo encontrai en la lande 
e uos uolez que ieo descende 
ia par mon chief ne descenderai 
mais faites tost si m en irrai 
ha  fait li rois  beals amis chiers 
ieo le ferai mult uolentiers 
a uostre prou e a m onour 
foi que ieo dei al creatour  
fait li ualet  beal sire rois 
ne serrai cheualers des mois 
si cheualers uermails ne sui 
donez moi les armes celui 
que ieo encontrai dehors la porte 
qui uostre coupe d or emporte  
li seneschal qui fu blescez 
de ceo qu il ot s est corucez 
e dist  amis uos auez droit 
alez li tolir oreendroit 
les armes car eles sont uoz 
ne feistes mie que soz 
que uos por ceo uenistes ci 
kai  fait li reis  por deu merci 
trop dites uolentiers ennui 
si ne uos chaut onques a qui 
as prodhomes est ceo grant uices 
pur ceo si ualetz est nices 
espoir il est mult gentils hom 
e si ceo li uient d aprison 
qu il eit esté od uilain mestre 
oncore put pruz e sages estre 
uilanie est d ome gaber 
e de prometre sanz doner 
prodhome ne se deit entremettre 
de nule rien autri promettre 
que doner ne li puisse e uoille 
que le malgre celi n acoille 
que sanz promettre est sis amis 
e desqu il li ad promis 
si bee a la promesse auoir 
e pur ceo si poez sauoir 
que assez mielz uaudroit il ueer 
a home que faire beer 
car qui le uoir dire en uoudreit 
li meisme gabe e deceit 
qui fait promesse e ne la solt 
le queor son ami se tolt  
ensi li rois a li parlout 
e li ualetz qui s en alout 
ad une pucele ueue 
bele e gente si la salue 
e ele lui e si li rist 
e en riant tant li dist 
 ualetz si tu uifs par age 
ieo croi e pens en mon corage 
que en trestut le mond n auera 
ne n iert ne ne fu ne ne serra 
un cheualer meillour de toi 
ensi le pens e si le crei  
cele pucele n auoit ris 
anz auoit plus de dis  
e ceo dist ele si en haut 
que tuit l oirent e kai saut 
qui la parole ennuia mult 
si li dona un coup estult 
de sa palme en sa face tendre 
que a la terre la fist estendre 
quant la pucele feru ot 
en son retour troua un sot 
lez un cheminee en estant 
si le bota el feu ardant 
del pie par coruz e par ire 
pur ceo que li sot soleit dire 
 ceste pucele ne rira 
iesqu atantqu ele uerra 
celi qui de cheualerie 
auera tute la seignorie  
ensi cil crie e cele ploere 
e li ualetz plus n i demoere 
einz s en retoerne sanz conseil 
apres le cheualer uermeil 
yonetz qui les dreiz sentiers 
sauoit tost e uolentiers 
aportoit noueles a tuit 
a tuz ses compaignons s acourt 
par un uergier delez la sale 
e par une posterne auale 
tantqu il uint al chemin droit 
ou li cheualer attendroit 
cheualerie e auenture 
e li ualetz grant aleure 
uint uers li pur ses armes prendre 
e li cheualers pur attendre 
auoit la cupe d or ius mise 
sur un perron de piere bise 
quant li ualetz aproché l out 
tantque li uns l autre oir pout 
si li cria  mettez les ius 
les armes que n es portez plus 
que li rois arthurs le uos mande  
e li cheualer li demande 
 ualet osera nuls uenir 
pur le droit le roi maintenir 
si nuls i uient ne l celez pas 
coment deables est ceo gas  
fait li ualetz  que uos ne faites 
que oncore n auez mes armes traites 
ostez les tost ieo le uos comand 
ualet  fait il  ieo te demand 
si nuls uient ci de part le roi 
qui combatre se uoille a moi 
danz cheualers car ostez tost 
les armes que ieo n es uos ost 
que plus ne les uos sufferai 
e sachez que ieo uos ferrai 
si plus parler me facez  
lors fu li cheualiers irrez 
si ad la lance a deus mains leuee 
e si l en done tiele colee 
par les espaules en trauers 
de la ou n estoit pas li fers 
qu il le fist enbruncher aual 
iesque sur le col del cheual 
e li ualetz s est corucez 
e de maltalent irrez 
de la colee qu il ad prise 
en l oil al mielz qu il pout l auise 
e laisse aler le gauelot 
si qu il n entent ne ueit ne n ot 
si le fiert parmi l oil el ceruel 
de l autre part del haterel 
li sancs e la ceruele espant 
de la dolur le queor li crient 
si uerse e chiet tut estenduz 
e li uasletz est descenduz 
e met la lance a une part 
e l escu del col li depart 
mais ne siet uenir a chief 
e le healme qu il ad sur le chief 
qu il ne siet coment le preigne 
si ad talent qu il desceigne 
l espee mais il ne l siet faire 
ne del forel ne la siet traire 
einz prent le forel e sache e tire 
yonetz comenca a rire 
que le ualet uit entrepris 
 iceo que est fait amis 
que faites uos ieo ne sai quoi 
ieo quidoe de uostre roi 
qu il m eust ces armes donees 
mais einz aueroi par carbonees 
trestut esbraoné le mort 
que nule des armes emport 
que eles se tienent si al cors 
que ceo dedenz e ceo dehors 
est tut un si com me semble 
si se tienent eles ensemble 
ore ne uos esmaiez de rien 
ieo les en departirai bien 
si uos uolez  fait yonez 
 ore donques tost  fait li ualez 
 si les me donez sanz arest  
tantost yonez les desuest 
e iesqu a l orteil le deschauce 
que ne remest haubercs ne chauce 
ni healme el chief n altre armeure 
mais li ualetz sa uesture 
ne ueut laisser que ne preist 
pur rien que yonetz deist 
une cote mult aisie 
de drap de soie gambosie 
que desuz ses armes auoit 
li cheualers quant uifs estoit 
ne oster ne li pout des piez 
les riuelins qu il out chaucez 
e dist  deables est ceo gabs 
que changeroie ieo mes dras 
que ma mere me fist l autrier 
pur les dras a cest cheualer 
ma grosse chemise de cambre 
pur ceste que est gresle e tendre 
uoudriez uos que ieo lessasse 
ma cote ou elue ne passe 
pur cesti qui n en tendroit gute 
honie soit sa gorge tute 
qui lerra ne loigns ne pres 
ses bons draz por autri malueis 
mout grieue chose est de fol aprendre 
rien fors les armes ne uout prendre 
par priere qu il li face 
yonetz les chauces li lace 
e sur les riuelins li chauce 
les esperons desus la chauce 
e puis li ad le hauberc uestu 
ytele que onques mieldres ne fu 
e sur la coife li asiet 
le healme qui mout bien li siet 
e de l espee li enseigne 
qu i pendant e lache la ceigne 
puis le met le pie en l estrier 
si le fait monter el destrier 
que onques destrer ueu n auoit 
ne d esperon rien ne sauoit 
fors de cillant e de roorte 
ionet l escu li apporte 
e la lance si la li baille 
e eincoisque yonet s en aille 
li dist  sire ualet pernez 
mon chaceour si l enmenez 
que mult est bons e ieo le uos doin 
pur ceo que ieo n en ai mes soign 
e portez la cupe le roi 
si le saluez de part moi 
e tant dites a la pucele 
qui key ferri en la maissele 
que si ieo pus einzque ieo moere 
le quid ieo mult bien mettre cure 
que pur uengé se tendra  
e cil respont qu il rendra 
al roi sa coupe e son message 
fornira a loi d ome sage 
atant departent si s en uont 
en la sale ou li baron sont 
entre yonetz parmi la porte 
qui al roi sa coupe apporte 
si li dist  sire faites ioie 
que uostre coupe uos enuoie 
uostre cheualer qui ci fu 
de quiel cheualer me dis tu  
fait li rois qui en grant ire 
est oncore  par foi beals sire  
fait yonet  del ualet di 
qui oreendreit parti de ci 
dis me tu del ualet galois 
qui me demanda  fait li rois 
 les armes de synople teintes 
al cheualer qui hontes meintes 
m ad faites solom son poeir 
de celi uos di ieo pur ueir 
e ma cupe coment out il 
aime le tant ou prise cil 
qu il l eit de son gre rendue 
einz l ad si cher uendue 
le ualet qu il l ad occis 
e coment fu ceo beals amis 
sire ne sai maisque ieo ui 
que le cheualer le ferri 
de sa lance e fist grant ennui 
e li ualletz referri lui 
d un gauelot parmi l oillere 
si qu il li fist par deriere 
le sanc e la ceruele espandre 
e a la terre mort estendre  
lors dist li rois al seneschal 
 ha key cum m auez hui fait mal 
par uostre lange l anoisouse 
que auera dite meinte oisouse 
m auez tiel cheualer tolu 
qui hui cest iour m ad mult ualu 
sire  fait yonetz al roi 
 par mon chief il mande par moi 
a la pucele la reyne 
que key ferri par ahatine 
pur mal de li e pur despit 
qu il la uengera s il uit 
maisqu il peust uenir en liu  
li fols qui sist iuste le feu 
ot la parole e salt en piez 
si uient deuant le roi mout lez 
si ad tiele ioie que trep e salt 
e dist  danz rois si deus me salt 
ore approchent uos auentures 
de felonesses e de dures 
en uerrez uenir mout souent 
e si uos bien en couent 
que kay put estre tut certains 
que mar uit ses piez e ses mains 
e sa lange fole e uilaine 
einzque une quarantaine 
auera li cheualer uengé 
le coup qu il me dona del pie 
e la bufe reert bien rendue 
e comperé e chier uendue 
qu il dona a la pucele 
que entre le coste e l essele 
le braz destre li brisera 
un demi an le portera 
a son col pendu bien le port 
n i put faillir iesqu a la mort  
ceste parole tant greua 
kay que por poi ne creua 
de maltalent e de corouz 
qu il ne l ala deuant touz 
tiel coup doner que mort l eust 
pur ceo que le roi despleust 
laissa qu il ne l enuai 
e li rois dist  hai hai 
key cum auez mal espleité 
qui asené e adrescé 
le ualet as armes eust 
si com poi aider se seust 
e de l escu e de la lance 
bons cheualers serreit sanz dotance 
mais il ne siet ne poi ne bien 
d armes ne d autre rien 
que neis traire ne saueroit 
l espee si bosoign auoit 
ore siet armez sur le cheual 
si encontra alkun uassal 
qui pur son cheual gaigner 
ne l dotera a mahaigner 
tost mort ou mahaigné l auera 
que desfendre ne se sauera 
tant ert nices e bestials 
si auera tost fait ses enuials  
ensi li rois pleint e regrete 
le ualet e fait chiere mate 
mais il n i put rien conquester 
si laisse la parole ester 
e li ualetz sanz nul arest 
uint cheuauchant par la forest 
tantque as terres plaines uint 
sur une riuiere que tint 
de lee plus que uns arblastee 
si en estoit tote l elue entree 
e retraite tute en son dreit conduit 
uers la riuiere qui bruit 
s en uait tote la praerie 
mais en l elue n entra il mie 
car ele ert mult parfunde e noire 
e assez plus redde que loire 
si s en ala solom la riue 
uers une roche grant naiue 
qui d altre part de l elue estoit 
si que l elue al pie li batoit 
sur cele roche en un pendant 
qui uers mer aloit descendant 
out un chastel riche e fort 
si com l elue alout al regort 
torna li ualetz al senestre 
e uit la tour del chastel nestre 
que uis li fu que eles nessoient 
e que hors del chastel issoient 
enmi le chastel en estant 
out une tour e fort e grant 
une barbekane mult fort 
auoit torné uers le gort 
qui a la mer se combatoit 
que la mer al front li batoit 
des quatre parties del meur 
dont li quarel esteient deur 
auoient quatre basses torneles 
que mout esteient fortes e beles 
li chasteals est mout bien seant 
e bien est aise par dedenz 
tres deuant le chastel rond 
auoit sur l elue fait un pont 
de piere d areine e de chauz 
le pont esteit mout fort e hauz 
al chief del pont out une tour 
bataillee trestut entour 
e deuant un pont torneiz 
qui esteit faitz e establiz 
a ceo que la dreiture emporte 
le ior est pont e la nuit porte 
li ualetz uers le pont chemine 
e un prodhome en robe hermine 
ist del chastel ignielment 
par sur le pont e attent 
celi qui uers le pont uenoit 
le prodhom en sa main tenoit 
par contenance un bastonet 
apres li furent li uaslet 
trestut desafublé uenu 
li ualetz ad bien retenu 
ceo que sa mere li aprist 
e si li salua e si li dist 
 sire ceo m enseigna ma mere 
deus te benoie beal frere  
fait li prodhom qu il semble sot 
a la parole le conuist tost 
e dist  beal frere dont uiens tu 
dont de la curt le roi arthu 
qui cheualer m i ad fait 
li rois qui bone auenture ait 
cheualers si deu ioie me doint 
ne quideroie que a icest point 
de tiele chose li souenist 
de el quidoie que li tenist 
al roi que de cheualer faire 
ore me di frere debonaire 
ces armes qui te bailla 
le rois arthurs les me dona 
dona coment  e il li conte 
si com oi auez le conte 
qui altre foiz le conteroit 
ennui e oisouse serroit 
que nuls contes de ceo n amende 
e li prodhom li redemande 
qu il siet faire de son cheual 
 ia le cours bien amont e aual 
tut autresi cum ieo coroie 
le chaceor quant ieo l auoie 
que en la maison ma mere pris 
e de uos armes beals amis 
m en redites qu en sauez faire 
ieo les sai bien uestir e retraire 
si cum li ualetz m en arma 
qui ueiant moi en desarma 
celi que ieo auoie mort 
e si legierement les port 
que eles ne me grieuent de rien 
par l alme deu ceo pris ieo bien  
fait li prodhom  e mult me siet 
ore me dites si ne uos griet 
quel bosoigne uos amena ca 
sire ma mere m enseigna 
que uers les prodhomes alasse 
e que a eus me conseillasse 
prodhom ne forsconseille mie 
ceus qui tienent sa compaignie 
si cil croient ceo qu il dirroit 
pru auera cil qui les croit  
li prodhom li respont  beal frere 
beneite seit uostre mere 
que ele uos enseigna mout bien 
mais uolez uos plus dire rien 
oil e quei tant non mes 
que uos me herbergez hui mes 
mult uolentiers  fait li prodhom 
 maisque uos me donez un don 
dont grant bien uenir uos uerrez 
e quei  fait il  que uos creiez 
le conseil uostre mere e moi 
sire  fait il  e ieo l otroi 
donc descendez  e il descent 
un des ualetz son cheual prent 
de deus qui furent uenuz la 
e li altres le desarma 
si en la robe sote 
es riuelins e en la cote 
de cerf malfaite e malbaillie 
que sa mere li out taillie 
e li prodhom se fist chaucer 
uns esperons trenchanz d ascier 
que li ualetz out apporté 
si ert sur le cheual monté 
e l escu par la guige pent 
a son col e la lance prent 
e dit  bels amis ore apernez 
d armes e garde pernez 
coment len deit lance tenir 
e cheual poindre e retenir  
lors ad despleie l enseigne 
si la prent e si l enseigne 
coment il deit son escu prendre 
un petit le fait aual pendre 
si que al col del cheual le ioint 
puis met la lance el feautre e point 
le cheual qui cent marz ualoit 
que nuls de li plus tost n aloit 
plus tost ne de plus grant uertu 
li prodhom sout mult de l escu 
e del cheual e de la lance 
car il l out apris des enfance 
si plout mult al ualet e sist 
trestut quantque li prodhome fist 
quant il out fait tut son cembel 
deuant le ualet bien e bel 
qui bien s en out garde donee 
si s en reuint lance leuee 
al ualet e demanda li 
 amis saueriez uos faire issi 
la lance e l escu demener 
e le cheual poindre e mener  
e cil dist tut a deliure 
ne queroit ia un iour plus uiure 
ne terre n auoir n eust 
maisque faire issi le seust 
 ceo que hom ne siet put len aprendre 
qui s en uielt pener e entendre  
fait li prodhome  beaus amis chiers 
il couient a chescun mestiers 
e peine e queor e us auoir 
par ceo put len tres bien sauoir 
e quant uos onques ne l feistes 
ne autre faire ne l ueistes 
si uos faire ne l sauez 
honte ne blasme n i auez 
mais si uos bien ne l apernez 
e honte e blasme en auerez  
lors le fist li prodhom monter 
e il comenca a porter 
si a droit la lance et l escu 
cum s il l eust toz iors uestu 
en torneiemenz e en guerres 
e alé par tutes les terres 
querant bataille e auenture 
car ceo li uenoit de nature 
e quant nature li aprent 
e li queors de tut i attent 
ne li put estre rien greuaine 
la nature el queor se peine 
par ces deus si bien le faisoit 
que al prodhome mult plaisoit 
e qu il disoit en son corage 
qu il s il fust trestut sun eage 
d armes porter entremis 
si fust il assez bien apris 
quant le ualet out fait son tour 
deuant le prodhome a retour 
lance leuee s en repaire 
si com il li out ueu faire 
e dist  sire ieo l ai bien fait 
quidez uos dont mestier m ait 
fame si ieo mettre i uoil 
onques rien ne uirent mi oil 
dont ieo tiele coueitise eusse 
mult uoudroie que ieo en seusse 
altretant cum uos en sauez  
fait li prodhome  raison auez 
e bien tost assez en saueriez 
ia mar pour en auerez  
li prodhome monta par treis foiz 
d armes li moustra tuz les droiz 
tut quantque moustrer li pout 
tantque assez mustré l en out 
e par treis foiz monter li fist 
a la deraine si li dist 
 amis si uos encontrez 
un cheualier que feriez 
s il me ferroit ieo le referroie 
e si uostre lance pecoie 
apres ceo n i aueroit il plus 
maisque as poignz le curroie sus 
amis ceo ne feriez uos mie 
que ferai donc par eskermie 
d espee le deuez requere  
lors fiche deuant lui en terre 
la lance en estant tote dreite 
li prodhom qui mult le coueite 
d armes enseigner e aprendre 
qu il se sache bien defendre 
a l espee si hom le requiert 
e assaillir quant luis en ert 
puis ad sa main a l espee mise 
 amis  fait il  en itiel guise 
uos defendrez si hom uos asalt 
de ceo  fait il  si deus me salt 
ne siet nuls hom tant cum ieo en faz 
as borrels e as taleuaz 
chief ma mere en apris assez 
tantque souent i fui lassez 
donc aloms hui mes a l ostel  
fat li prodhom  qu il n i ad el 
e uos auerez ostel anuit 
bon quiqu il onques ennuit  
lors s en uont amdui coste a coste 
e li ualetz dist a son oste 
 sire ma mere m enseigna 
que ouec home n alasse ia 
ne compaignie n eusse 
grantment que son non ne seusse 
issi m enseigna ele pur uoir 
pur ceo uoil uostre non sauoir 
beaus amis chiers  fait li prodhom 
 gornemanz de groolt ai non  
ensi iesqu ostel s en uienent 
main a main amdui se tienent 
a la montee del degre 
uint uns ualetz trestut de gre 
qui aporta un mantel curt 
le ualet afubler en curt 
que apres le chaud ne li preist 
froidure que mal li feist 
riches maisons beles e grantz 
out li prodhome mult bien seant 
e li mangiers fu atornez 
e bons e beals e acemez 
si lauerent le cheualer 
e s assistrent al manger 
e li prodhom lez li assist 
le ualet e mangier li fist 
ouec li en un esquele 
des mes ne faz autre nouele 
quanz en i out ne quiels il furent 
mais assez mangerent e burent 
del mangier ne faz autre fable 
quant leuez furent de la table 
li prodhom qui mout fu curtois 
prie de demorer un mois 
le ualet qui delez li sist 
un an tut plain s il uousist 
le retenist il uolentiers 
si apreist endementiers 
tieles choses si eles li pleussent 
qui al bosoign mestier li eussent 
 sire  fait li ualetz apres 
 ne sai si ieo sui getés pres 
del manoir ou ma mere meint 
mais ieo pri deu que a li me meint 
si que oncore la pusse ueeir 
que pasmee la ui chaeir 
al chief del pont deuant sa porte 
ne sai s ele est ou uiue ou morte 
del doel de moi quant la laissai 
chait pasmee bien le sai 
e pur ceo ne porreit pas estre 
iesque ieo seusse son estre 
que ieo feisse long soior 
einz m en irrai demain al ior  
li prodhom ot que rien ne ualt 
priere e le iour lur falt 
si uont cochier sanz plus de plait 
que li lit esteient tuit fait 
li prodhom matin se leua 
al lit al ualet s en ala 
la ou le troua gisant 
si li fist porter un prisant 
chemise e braiels de cheisil 
e chauces teintes en brasil 
e cote de drap toissu ynde 
qui fu fait e toissu en ynde 
pur ceo que uestir le feist 
li enuoia e si li dist 
 amis ces draz que ci ueez 
uestirez si uos me creiez  
e li ualet respont  beal sire 
par deu uos porriez mielz dire 
le drap que ma mere fist 
dont ne ualoit il mielz que cist 
e uos uolez que ieo les ueste 
ualet foi que ieo dei ma teste  
fait li prodhom  einz ualent pis 
uos me deistes beals amis 
quant ieo uos amenai caenz 
que uos tuz mes comandemenz 
feriez e ieo si ferai  
fait li ualetz  ia ne serrai 
encontre uos de nule chose  
as draz uestir plus ne repose 
si ad les draz sa mere lessez 
e li prodhome s est abaissez 
si li chauca l esperon destre 
la custome soleit tiele estre 
que cil qui faisoit cheualier 
li deuoit l esperon chaucer 
d autres ualetz assez i out 
chescuns qui auenir i pout 
a li armer ad la main mise 
le prodhome ad l espee prise 
si le ceint e si li baisa 
e dit que doné li a 
le plus halt ordre ouec l espee 
que deus eit faite ne comandee 
ceo est ordre de cheualerie 
qui deit estre sanz uilainie 
e dist  beal frere ore uos souiegne 
s il auient qu il uos couiegne 
combatre a alkun cheualer 
iceo uos uoil dire e prier 
si uos en uenez al desuz 
que uers uos ne se pusse plus 
defendre ne contretenir 
einz l esteusse a merci tenir 
gardez que merci en eiez 
que a escient ne l occiez 
ne parler pas trop uolentiers 
nuls ne put estre trop parliers 
que souent tiele chose ne die 
qui li torne a uilainie 
e li sages dit e retrait 
qui trop parole peche fait 
pur ceo beal sire te chasti 
de trop parler e si uos di 
si uos trouez home ne femme 
ou seit dameisele ou dame 
desconseillee d alkune rien 
conseillez la si ferez bien 
si uos conseiller l en sauez 
e si le poeir en auez 
une autre chose uos apreign 
que ne tornez pas a desdeign 
qu il ne fait pas a desdeigner 
uolentiers aler al mostier 
pur celi prier qui tut ad fait 
qu il de uostre alme merci ait 
e que en cest siecle terrien 
uos gard cum son cristien  
li ualet respont al prodhome 
 de tuz les apostoilles de rome 
seiez uos benoit beal sire 
que autel oi ma mere dire 
ore ne dites iamais beal frere  
fait li prodhom  que ma mere 
uos ait rien apris si ieo non 
de ceo pas ne uos blasmom 
si uos l auez dit iesque ci 
mais desoremes uostre merci 
uos pri que uos en chastiez 
que si uos plus le deissez 
a folie le tendreit len 
pur ceo uos di taisez uos en 
e que dirrai donc beal douz sire  
le uauasour dist  ceo poez dire 
qui uostre esperon uos chauca 
le uos aprist e enseigna  
e il li ad le don doné 
que iames ne serra soné 
un mot tant cum il serra uifs 
fors de li qui li ad apris 
que ceo est biens qu il li enseigne 
li prodhom maintenant le seigne 
si ad la main leuee en haut 
e dist  beal sire deus uos saut 
alez a deu qu il uos conduie 
que la demoere uos ennuie  
li nouels cheualers s en part 
de son hoste mult li est tart 
que a sa mere uenir pusse 
e que saine e uiue la truisse 
si se met es forestz soutaines 
qu il mielz siet que les terres plaines 
que as forestz se reconuissoit 
e cheuauche tantqu il uoit 
un chastel fort e bien seant 
mais dehors n i uoit nient 
forest aime e terre gaste 
de errer uers le chastel se haste 
tantque deuant la porte uient 
mais un pont passer li couient 
si fieble einzque la porte uiegne 
que a poine quid qu il le sustiegne 
le cheualer sur le pont monte 
si le passe que mal ne honte 
ne encombrier ne li auint 
iesqu a la porte tantost uint 
si la troua fermé de clief 
cil ne hurta mie 
ne n i appella bas 
tant i ferri que ignielpas 
uint as fenestres de la sale 
une pucele maegre e pale 
e dist  qui est qui la appelle  
cil regarde uers la pucele 
si la uit e dist  bele amie 
uns cheualiers sui qui uos prie 
que en la curt me laissez entrer 
ostel anuit me faites prester 
sire  fait ele  uos l auerez 
mais ia gre ne nus en sauerez 
e neporquant nos uos feroms 
se bel ostel cum nos porroms  
lors s est la pucele en bas traite 
e cil qui a la porte agaite 
crient que ne li face trop ester 
si recomence a appeler 
tantost quatre serganz uindrent 
qui granz haches en lor mains tindrent 
e chescuns out s espee 
si ont la porte deffermee 
e li dient  uenez auant  
si a aise fussent si sergant 
mult fussent bel mais il auoient 
mesaise ou tantqu il estoient 
de iuner e de ueiller 
tiel que hom s en pust merueiller 
e il out bien dehors trouee 
la terre gaste e bruillee 
dedenz rien ne li amenda 
que par tut la ou il ala 
troua degastees les rues 
e les maisons uit dechaues 
que home ne femme n i auoit 
deus mostiers en la uile auoit 
qui esteient deus abbeies 
li uns fu de nonaines esbaies 
l autre de moines esgarrez 
n es troua mie bien parez 
les mostiers ne bien portenduz 
einz les uit creuez e fenduz 
les meurs e les tors descouertes 
e les maisons furent ouertes 
ausi de nuitz cum de iors 
molins n i mielt ne ne cuit fors 
en mileu del chastel 
n il n i auoit pain ne gastel 
ne nule rien que fust a uendre 
dont len peust un denier prendre 
ensi troua le chastel gaste 
qu il n i out ne pain ne paste 
ne uin ne sisdre ne ceruoise 
uers un paleis couert d azoise 
l ont li quatre sergant mené 
e descendu e desarmé 
e tantost un sergant auale 
parmi un degre de la sale 
qui aporta un mantel gris 
al col al cheualer l ad mis 
e uns altres ad establé 
son cheual la ou il n en ad ble 
ne pain ne forre si poi non 
car il n esteit en la maison 
li altre par deuant eus le font 
par les degrez monter amont 
en la sale que mult fu bele 
dui prodhome e une pucele 
li sont a l encontre uenu 
li prodhome estoient chanu 
non pas que tut fussent blanc 
de bel aage ont tut lur sanc 
e a tote lur force fussent 
si ennui e pesance n eussent 
la dameisele fu plus quointe 
e plus acesmee e plus iointe 
que esperuiers ne papegalz 
sis manteals fu e sis blialz 
d une purpre neire estellee 
d or e n esteit mie pelee 
le pene que d ermine fu 
d un sabelin noir e chanu 
qui n esteit trop long ne trop lez 
fu li mantels al col orlez 
e si ieo onques fis deuise 
de bealte que deus eust mise 
en chief de femme ne en face 
ore me replaist que ieo en face 
que ia ne mentirai de mot 
desliee fu e si ot 
les cheuoilz tiels si estre poeist 
que bien quidast qui les ueist 
qu il fussent tuit de fin or 
tant estoient luisant e sor 
le front out blanc e plain 
cum s il fust ouerez a main 
qui a main d ome oueré fust 
de cire ou de piere ou de fust 
surcilz brunez e large entreoil 
en la teste furent li oil 
riant e uair clier e fendu 
le nies out dreit e estendu 
e mult auenoit en son uis 
li blancs od le rouge a deuis 
cum sinople sur argent 
cors out bien fait e bel e gent 
deu qui l auoit fait a merueille 
unques puis ne fist sa pareille 
ne deuant fait ne l auoit 
e quant li cheualers la uoit 
si la salue e ele lui 
e li cheualer ambedui 
e la dameisele li prent 
par la main debonairement 
e dist  beal sire cist ostels 
certes n iert pas enquenuit tiels 
cum a prodhome couendroit 
si ieo uos disoie oreendroit 
tut nostre couine e nostre estre 
uos quideriez put cel estre 
que de maluaiste le deisse 
pur ceo que aler uos en feisse 
mais si uos plaist ore uenez 
l ostel tiel cum il est pernez 
e deu uos doinst meillor demain 
ensi l enmeine par la main 
iesque en une chambre celee 
que mult ert bele e longe e lee 
sur une cote de samit 
qui fu estendue en un lit 
si sunt ambedui laenz assis 
e cheualers bien dis 
laenz uindrent e si s assistrent 
deuant la dame e mot ne distrent 
e cil de parler se tenoit 
que del chasti li souenoit 
que li prodhom li auoit fait 
si en tenoient grant plait 
tuit li cheualier a conseil 
 deus  fait chascuns  mout me merueil 
si cist cheualer est muetz 
peche sereit car bien est faitz 
unques ne nasqui plus bel de femme 
mult auient delez la dame 
e ma dame bien delez lui 
si ne fussent muet amdui 
tant est il bels e ele bele 
que onques cheualer ne pucele 
n auindrent mais si bien ensemble 
e de l un e de l autre semble 
pur ceo que ensemble les meist 
que deus l un pur l autre feist  
ensi tuz granz plaitz tenoient 
a la dameisele entendoient 
que ele rouast de queique soit 
e le dameisele attendoit 
tantque ele uit tres bien e sot 
que cil ne dirroit iamais mot 
si ele ne parlast primierement 
 sire dont leuastes uos hui 
dameisele  fait il  ieo gui 
chief un prodhom a un ostel 
ou ieo oi bon e bel ostel 
s i ad cink turs forz e eslites 
une grant e quatre petites 
ne sai tute l ouere asomer 
ne le chastel ne sai nomer 
mais ieo sai bien que li prodhom 
gornemanz de groolt ad non 
ha beal sire  fait la pucele 
 mult est uostre parole bele 
mult auez dit que curtois 
e ne uos en sache deu li rois 
quant uos prodhome l appellastes 
onques mais uoir ne parlastes 
qu il est prodhom e sanz tricher 
iceo uos pus bien afier 
e sachez que ieo sui sa niece 
mais ieo ne l ui mout ad grant piece 
e certes puisque uos meustes 
de uostre ostel ne coneustes 
plus prodhome mien escient 
mult le ostel e mult riant 
uos fist qu il le sout faire 
cum prodhome e debonaire 
pussanz e assez riches 
mais caienz n ad que cink miches 
que uns oncles qui est priors 
mult seintz hom e religious 
m enuoia anuit pur super 
un bocel tut plainz de uin clier 
de uitaille n ad plus caenz 
fors uns cheuerols que mi serganz 
occist el bois d une sete  
atant comande que len mette 
les tables e eles furent mises 
e les genz al soper 
al mangier out mout petit sis 
mais par mult grant talent fu pris 
apres mangier se departirent 
cil remistrent qui s endormirent 
qui l autre nuit ueillié auoient 
cil s en issirent qui deuoient 
la nuit par le chastel ueiller 
sergant furent e cheualer 
cinkante qui la nuit ueillerent 
e li autre se trauaillerent 
de lur oste mult bien cochier 
beals draz o oreiller mout chier 
e couertour bon sur li mist 
cil qui del cocher s entremist 
trestut l aise e tut le delit 
que hom sache deuiser en lit 
out li cheualers cele nuit 
forsque sulement le deduit 
de la pucele s il leust 
ou de dame s il en seust 
mais il n en sauoit oncore rien 
ne ne pensoit ne mal ne bien 
si s endormit auques par tens 
qu il n estoit de rien en purpens 
la pucele pas ne repose 
qui en sa chambre esteit enclose 
cil dort ades e cele pense 
que en li n ad nule defense 
d une bataille que l assalt 
mult se trestorne mout tressalt 
mult se degette e se demeine 
un mantel curt de soie en greine 
ad afublé sur sa chemise 
si s est en auenture mise 
cum hardie e coragouse 
mais ceo n est mie por oisouse 
einz se pense que ele irra 
a son oste e si dirra 
de son afaire une partie 
lors est de son lit departie 
e issue hors de la chambre 
tiel pour ad que tuit li membre 
li tremblent e la char li siue 
plorant e de la chambre issue 
e uient al lit e cil se dort 
e plure e suspire mult fort 
si s acline si s agenoille 
e plure si que ele li moille 
de ses larmes tote la face 
n ad hardement que plus en face 
tant ad pluree que cil s esueille 
si s esbait mult e merueille 
de sa face qu il sent moillie 
e uit celi agenoillie 
deuant son lit qui le tenoit 
par le col enbracez estroit 
e tant de curteisie fist 
que entre ses braz la reprist 
maintenant e uers soi la trait 
si la dit  que uos plait 
pur quei estes uos uenue ci 
ha gentils cheualers merci 
pur deu uos pri e pur son fil 
que uos ne m eiez plus uil 
pur ceo si ieo sui ci uenue 
ensi que ieo sui pres de nue 
ieo n i pensai onques folie 
ne maluaiste ne uilainie 
il n ad el monde rien qui uiue 
tant dolente ne tant chaitiue 
que ieo ne soie plus dolente 
riens que ieo ai ne m atalente 
que onques nul iour sanz mal ne fui 
ensi sui 
que ieo ne uerrai iames nuit 
fors sulement cele d anuit 
ne iour fors celi de demain 
encois m occirai de ma main 
de treis centz cheualers e de dis 
dont cist chasteals esteit garnis 
ne m est remis que cinquante 
deus cenz e dis meins de sessante 
