adam sire fourmé te ai 
de ben le sai 
ie te ai fourmé a mun semblant 
a ma imagene t ai feit de terre 
ne moi deuez ia mais mouer guere 
nen frai ge mais te crerrai 
mun creatur oberai 
ie t ai duné bon cumpainun 
ce est ta femme eua a noun 
ce est ta femme e tun pareil 
tu le deuez estre ben fiel 
tu aime lui e ele ame tei 
si serez ben ambedui de moi 
ele soit a tun comandement 
e uus ambedeus a mun talent 
de ta coste l ai fourmee 
n est pas estrange de tei est nee 
io la plasmai de ton cors 
de tei eissit non pas de fors 
tu la gouerne par raison 
n ait entre uus ia tencon 
mais grant amor grant conseruage 
tel soit la lei de mariage 
a tei parlerai euain 
co garde tu ne l tenez en uain 
si uos faire ma uolente 
en ton cors garderas bonte 
aim et honor ton creator 
e moi reconuis a seignor 
a moi seruir met ton porpens 
tut ta force e tot tun sens 
adam aime et lui tien chier 
il est marid e tu sa mullier 
a lui soies tot tens encline 
nen issir de sa discipline 
lui serf e aim par bon coraie 
car co est droiz de mariage 
se tu le fais bon adiutoire 
io te mettrai od lui en gloire 
io l frai sire a ton plaisir 
ia n en uoldrai de rien issir 
toi conustrai a seignor 
lui a paraille et a forzor 
io lui serrai tot tens feel 
de moi aura bon conseil 
le ton pleisir le ton seruise 
frai sire en tote guise 
escote adam e entent ma raison 
io t ai formé or te dorrai itel don 
tot tens poez uiure si tu tiens mon sermon 
e serras sains nen sentiras friczion 
ia n auras faim por bosoing ne beueras 
ia n aueras frait ia chalt ne sentiras 
tu iers en ioie ia ne te lassaras 
e en deduit ia dolor ne sauras 
tute ta uie demeneras en ioie 
tut iors serra nen estrat pas xxx 
io l di a toi e uoil que eua l oie 
se ne l entent donc s afoloie 
de tote terre auez la seignorie 
d oisels des bestes e d altre manantie 
a petit uus soit qui uus porte enuie 
car tot li mond uus iert en xxx 
en uostre cors uus met e bien e mal 
ki ad tel dun n est pas liez a pal 
tut en balance ore pendiez par egal 
creez conseil que soiet uers mei leal 
laisse le mal e si te pren al bien 
tun seignor aime e ouec lui te tien 
por nul conseil ne gerpisez le mien 
si tu le fais ne peccheras de rien 
grant graces rend a ta benignite 
ki me formas e me fais tel bunte 
que bien e mal mez en ma poeste 
en toi seruir metrai ma uolente 
tu es mi sires io sui ta creature 
tu me plasmas e io sui ta faiture 
ma uolente ne serrad ia si dure 
q a toi seruir ne soit tote ma cure 
adam sire dirrai toi mon auis 
ueez cest iardin cum ad nun paradis 
mult par est bel ie l plantai e asis 
qui i maindra serra mis amis 
io l toi comand por maindre e por garder 
dedenz uus met purrum i nus durer 
a toz iors uiure rien n i poez duter 
ia n i porrez murir ne engruter 
de cest iardin tei dirrai la nature 
de nul delit n i trourez falture 
n est bien al mond que couoit criature 
chescons n i poisset trouer a sa mesure 
femme de home n i aura irur 
ne homme de femme uerguine ne freur 
por engendrer n i est hom peccheor 
ne a l emfanter femme n i sent dolor 
tot tens uiuras tant i ad bon estage 
n i porras ia changer li toen eage 
mort n i crendras ne te ferra damage 
ne uoil que isses ici feras manage 
de tot cest fruit poez manger par deport 
cost toi defent n en faire altre comfort 
sen tu en maniues sempres sentiras mort 
m amor perdras mal changeras ta sort 
io garderai tot ton comandement 
ne io ne eue n en eisseroms de nient 
por un sol fruit se pert tel chasement 
droiz est que soie defors ietez al uent 
por une pome se io gerpis t amor 
que ia en ma uie par sens ne par folor 
iugiez doit estre a loi de traitor 
que si pariure e traist son seignor 
que fais adam ci uif en grant deduit 
estas tu bien ne sen rien que m enoit 
poet estre mielz ne puis sauer coment 
uols le tu sauer bien en iert mon talent 
io sai coment e moi que chalt 
por quei non rien ne me ualt 
il te ualdra io ne sai quant 
ne l te dirrai pas en curant 
or le me di non frai pas 
ainz te uerrai del preer las 
n ai nul bosoing de co saueir 
kar tu ne deiz nul bien auer 
tu as li bien ne seiez ioir 
e io coment uoldras l oir 
io l te dirrai priueement 
seurement 
escult adam entent a moi 
co iert ton pru e io l otrei 
creras me tu oil mult bien 
del tut en tut fors de une rien 
de quel chose io l te dirrai 
mon creator pas ne offendrai 
criens le tu tant oil par ueir 
io l aim e criem n est pas saueir 
que te poet faire e bien e mal 
molt es entré en fol iornal 
quant creiez mal te poisse uenir 
n es tu en gloire nen poez morir 
deus le m a dit que ie murrai 
quant son precept trespasserai 
quel est cist grant trespassement 
oir le uoil sens nul entent 
io l te dirrai tot ueirement 
il me fist un comandement 
de tuit le fruit de paradis 
puis io manger co m a apris 
fors de sul un cil m est defens 
colui ne tucherai de mains 
li quels est co ueez le tu la 
colui tres bien me deuia 
sez tu por quoi io certes non 
io te dirrai ia l achaison 
de l altre fruit rien ne li chalt 
fors de celui qui pent en halt 
co est le fruit de sapience 
de tut saueir done science 
se tu le maniues bon le fras 
e io en quei tu le uerras 
ti oil serrunt sempres ouert 
quanque deit estre t iert apert 
quanque uuldras porras faire 
mult le fait bon uers tei atraire 
maniue le si fras bien 
ne crendras pois tun deu de rien 
aienz serras puis del tut son per 
por co le quidat ueer 
creras me tu guste del fruit 
no el frai pas or oez deduit 
ne l feras non kar tu es soz 
encore te membrera des moz 
adam que fais changeras tun sens 
es tu encore en fol porpens 
io l te quidai dire l autrer 
deus t a fait ci sun prouender 
ci t ad mis por mangier cest fruit 
as tu donch altre deduit 
io oil ne me falt 
ne munteras ia mes plus halt 
molt te porras tenir por chier 
quant deus t a fet sun iardenier 
deus t a feit gardein de son ort 
ia ne querras altre deport 
forma il toi por uentre faire 
altre honor ne te uoldra atraire 
escut adam entent a moi 
io te conseillerai en fei 
que porras estre senz seignor 
e seras per del creatur 
io te dirrai tute la summe 
si tu maniues la pome 
tu regneras en maieste 
od deu poez partir poeste 
fui tei de ci que dit adam 
fui tei de ci tu es sathan 
mal conseil dones e io coment 
tu me uoels liurer a torment 
mesler me uols o mun seignor 
tolir de ioie mettre en dolor 
ne te crerrai fui te de ci 
ne soies ia mais tant hardi 
que tu ia uiengez deuant moi 
tu es traitres e sanz foi 
eua ca sui uenuz a toi 
di moi sathan et tu pur quoi 
io uois querant tun pru tun honor 
co dunge deu n aiez pour 
molt a grant tens que io ai apris 
toz les conseils de parais 
une partie t en dirrai 
ore le comence e io l orrai 
orras me tu si frai bien 
ne te curcerai de rien 
celeras m en oil par foi 
iert descouert nenil par moi 
or me metrai en ta creance 
ne uoil de toi altre fiance 
bien te pois creire a ma parole 
tu as esté en bone escole 
io ui adam mais trop est fols 
un poi est durs il serra mols 
il est plus dors que n est emfers 
il est mult francs ainz est mult serf 
cure nen uoelt prendre de soi 
car la prenge seuals de toi 
tu es fieblette et tendre chose 
e es plus fresche que n est rose 
tu es plus blanche que cristal 
que neif que chiet sor glace enual 
mal cuple em fist li criator 
tu es trop tendre e il trop dur 
mais neporquant tu es plus sage 
en grant sens as mis tun corrage 
por co fait bon traire a toi 
parler te uoil ore i ait fai 
nen sache nuls ki le deit sauer 
neis adam nenil par moi 
or te dirrai e tu m ascute 
n a que nus dous en ceste rote 
e adam la qu il ne nus ot 
parlez en halt n en saurat molt 
io uus acoint d un grant engin 
que uus est fait en cest gardin 
le fruit que deus uus ad doné 
nen a en soi gaires bonte 
cil qu il uus ad tant defendu 
il ad en soi grant uertu 
en celui est grace de uie 
de poeste e de seignorie 
de tut sauer bien e mal 
quel sauor a celestial 
a ton bels cors a ta figure 
bien couendreit tel auenture 
que tu fusses dame del mond 
del souerain et del parfont 
e seusez quanque a estre 
que de tuit fuissez bone maistre 
est tel li fruiz oil par uoir 
ia me fait bien sol le ueer 
si tu le mangues que feras 
e io que sai ne me crerras 
primes le pren e a adam le done 
del ciel auerez sempres corone 
al creator serrez pareil 
ne uus purra celer conseil 
puisque del fruit aurez mangié 
sempres uus iert le cuer changié 
o deus serrez sanz faillance 
de egal bonte de egal puissance 
guste del fruit io n ai regard 
ne creire adam io l ferai 
quant suffrez moi 
tant que adam soit en recoi 
maniue le n aiez dutance 
le demorer serrat emfance 
di moi muiller que te querroit 
li mal satan que te uoleit 
il me parla de nostre honor 
ne creire ia le traitor 
il est traitre bien le sai 
e tu coment car l asaiai 
de co qu en chat me del ueer 
il te ferra changer sauer 
ne l fra pas car ne l crerai 
de nule rien tantque l asai 
ne l laisser mais uenir sor toi 
car il est mult de pute foi 
il uolst trair ia son seignor 
e s oposer al des halzor 
tel paltonier qui co ad fait 
ne uoil que uers uus ait nul retrait 
maniue adam ne sez que est 
pernum co bien que nus est prest 
est il tant bon tu le saueras 
ne l poez sauer si n gusteras 
i en duit lai le nen frai pas 
del demorer fai tu que las 
e io le prendrai maniue ten 
par co saueras e mal e bien 
io en manierai premirement 
e io apres seurement 
gusté en ai deus quele sauor 
unc ne tastai d itel dolcor 
d itel sauor est ceste pome 
de quel d itel nen gusta home 
or sunt mes oil tant cler ueant 
io semble deu le tuit puissant 
quanque fu quanque doit estre 
sai io trestut bien en sui maistre 
maniue adam ne faz demore 
tu le prendras en mult bon ore 
io t en crerra tu es ma per 
maniue nen poez doter 
allas pecchor que ai io fait 
or sui mort sanz nul retrait 
senz nul rescus sui io mort 
tant est chaite mal ma sort 
mal m est changé ma auenture 
mult fu ia bone or est mult dore 
io ai guerpi mun criator 
par le conseil de mal uxor 
allas pecchable que frai 
mun criator cum atendrai 
cum atendrai mon criator 
que io ai guerpi por ma folor 
unches ne fis tant mal marchie 
or sai io ia que est pecchie 
ai mort por quoi me laisses uiure 
que n est li monde de moi deliure 
por quoi faz encombrer al mond 
d emfer m estoet tempter le fond 
en emfer serra ma demure 
tantque uienge qui me sucure 
en emfer si aurai ma uie 
dont me uendra iloc aie 
dont me uendra iloec socors 
ki me trara d itel dolors 
por quei uers mon seignor mesfis 
ne me deit estre nul amis 
non iert nul que gaires uaille 
io sui perdu senz nule faille 
uers mon seignor sui si mesfait 
nen puis contre lui entrer em plait 
car io ai tort e il ad droit 
deu tant a ci mal plait 
chi aurad mais de moi memorie 
car sui mesfet au roi de gloire 
au roi del ciel sui si mesfait 
de raison n ai uers lui un trait 
nen ai ami ne nul ueisin 
qui me trai del plait a fin 
qui preirai io ia qui m ait 
quant ma femme m a trait 
qui deus me dona por pareil 
ele me dona mal conseil 
ai eue ai femme deauee 
mal fussez uus de moi nee 
car fust arse iceste coste 
qui m ad mis en si male poste 
car fust la coste en fu brudlee 
qui m ad basti si grant meslee 
quant cele coste de moi prist 
por quei ne l arst e moi oscist 
la coste ad tut le cors trai 
e afolé e mal bailli 
ne sa que die ne ken face 
si ne me uient del ciel la grace 
nem puis estre gieté de paine 
tel est li mals que me demaine 
ai eue cum a mal ore 
cume grant peine me curut sore 
quant onches fustes mi parail 
ore sui perriz par ton conseil 
par ton conseil sui mis a mal 
de grant haltesce sui mis aual 
n en serrai trait por home né 
si deu nen est de maieste 
que di io las por quoi le nomai 
il me aidera corocé l ai 
ne me ferat ia nul aie 
for le filz que istra de marie 
ne sai de nus prendre conroi 
quant a deu ne portames foi 
or en soit tot a deu plaisir 
n i ad conseil que del morir 
ci sui io beal sire 
repost me sui ia por ta ire 
e por co que sui tut nuz 
me sui ie ici si embatuz 
ke as tu fet cum as erré 
qui t a toleit de ta bonte 
que as tu fet por quei as honte 
cum entrerai od toi en conte 
tu n auois rien l autrier 
dunt tu duses uergunder 
or te uoi mult triste et morne 
mal sen ioist qui ensi soiorne 
tel uergoine ai io sire de toi 
e tu por quoi 
si grant honte mon cors enlace 
ne t os ueer en la face 
por quei trespassas mon deue 
as tu gaires gainnié 
tu es mon serf e io ton sire 
ne l te puis pas contredire 
io te formai a mon semblant 
por quei trespassas mon comant 
io toi plasmai dreit a ma ymage 
por co me fis cel oltrage 
mun defens un pas ne gardas 
deliurement le trespassas 
le fruit manias dunt io t oi dit 
que io t auoie contredit 
por co quidas estre mon per 
ne sai si tu uoldras gabber 
la femme que tu me donas 
ele fist prime icest trespas 
donat le moi e io mangai 
or m est auis que tornez est a gwai 
mal acontai icest mangier 
io ai mesfait par ma moiller 
ta moiller creistes plus que moi 
manias le fruit sanz mon otroi 
or te rendrai itel guerdon 
la terre aurat maleicon 
ou tu uoldras ton ble semer 
il te faldrat al fruit porter 
ele est maleite soz ta main 
tu le cotiueras en uain 
son fruit a toi deueerat 
espines e chardons te rendrat 
changer te uoldra ta semence 
malait iert por ta sentence 
od grant trauail od grant hahan 
toi couendra manger ton pan 
od grant paine od grant suor 
uiuras tu noit e ior 
et tu eue mala muiller 
tost me comencas de guerreer 
poi tenis mes comandemenz 
ia m engingna li mal serpenz 
par lui quidas estre mon per 
ses tu ia bien deuiner 
oreinz auiez la maistrie 
de quanque doit estre en uie 
cum l as tu ia si tost perdue 
or te uoi triste et mal uenue 
as tu fait gain ou perte 
io toi rendrai ta deserte 
io t en donrai por ton seruise 
mal te uendra en tote guise 
en dolor porteras emfanz 
e em paine uiuront tot lor anz 
tes emfanz en dolor naistront 
e en grant anguisse finerunt 
en tel hahan en tel damage 
as mis toi e tun lignage 
toit ceals qui de toi istront 
li ton pecche ploreront 
go sui mesfait co fu par folage 
por une pome soffrirai si grant damage 
que en paine met moi e mon lignage 
petit aquest me rent grant trauage 
si io mesfis ne fu merueille grant 
quant trai moi le serpent suduiant 
mult set de mal nen semble pas oeille 
mal est bailliz qui a lui se conseille 
la pome pris or sai que fis folie 
sor ton defens de co fis folonie 
mal en gustai or sui de toi haie 
por poi de froit moi couient perdre la uie 
e tu serpent soiez maleit 
de toi reprendrai bien mon droit 
sor ton piz te traineras 
a tuz les iors que ia uiueras 
la puldre iert tut dis ta uiande 
en bois en plain en lande 
femme te portera haine 
oncore te iert male ueisine 
tu son talon aguaiteras 
cele te sachera le ras 
ta teste ferra de itel mail 
qui te ferra mult grant trauail 
encore en prendra bien conrei 
cum porra uengier de toi 
mal acointas tu sun train 
ele te fra le chief enclin 
oncore raiz de lui istra 
qui toz tes uertuz confundra 
ore isse hors de paradis 
mal change auez fet de pais 
en terre uus frez maison 
en paradis n auez raison 
n i auez rien que chalengier 
fors isterez sen recouerer 
n i auez rien par iugement 
or pernez aillors chasement 
fors en issez de bonaurte 
ne uus falt mais faim ne lassete 
ne uus falt mais dolor ne paine 
a toz les iors de la semaine 
en terre aurez maluais soior 
apres morrez al chief de tor 
des pois qu auerez gusté mort 
en emfer irrez sanz deport 
ici auront les cors eissil 
les almes en emfern peril 
satan uus aura en baillie 
n est hom que uus en face aie 
par cui soiez uus ia rescos 
se moi n en prenge pite de uus 
gardez moi bien le paradis 
que mais n i entre icist faudis 
qu il n ait mais poeir ne baillie 
ne de tocher li fruit de uie 
o cele spee qui flamboie 
si li defendez tres bien la uoie 
allas chaitif tant mal ui unches l ore 
que mes pecchez me sunt coru sore 
que io guerpi le seignor que hom aure 
qui requerra ia mes qu il me socore 
oi paradis tant bel maner 
uergier de glorie tant uus fet bel ueer 
iotez en sui par mon pecchie par uoir 
del recourer tot ai perdu l espoir 
io fui dedenz n en soi gaires ioir 
crei conseil chi me fist tost partir 
or m en repent droit est que m en air 
co est a tart rien nen ualt mon sospir 
ou fu mon sens que deuint ma memoire 
que por satan guerpi le roi de gloire 
or m en trauail si m en ualt molt petit 
li mien pecchie iert en estoire escrit 
oi male femme plaine de traison 
tant m as mis tost en perdicion 
cum me tolis le sens e la raison 
or m en repent ne puis auer pardon 
eue dolente cum fus a mal deliure 
quant creutes si tost conseil de la guiure 
par toi sui mort si ai perdu le uiure 
li toen pecchie iert esscrit en liure 
ueez tu le signes de grant confusion 
la terre sent la nostre maleicon 
forment semames or i naissent chardon 
de nostre mal ueiste le comencement 
co est nostre grant dolors mais granior nus atent 
menez en serroms en emfer laidement 
ne nus faldra ne poine ne torment 
eue chaitiue que t en est a uiaire 
cest as conquis donez t est en duaire 
ia ne saueras uers home bien atraire 
mes a raison serras tot tens contraire 
tuz cels que istront de nostre lignee 
del toen forfait sentiront la hascee 
tu forfis a toz ceals est iugee 
mult tazera por qui il iert changee 
adam bel sire mult m aue blastengé 
ma uilainnie retraite e reproché 
si io mesfis io en suffre la haschee 
io sui copable par deu serrai iugee 
io sui uers deu e uers toi mult mesfeite 
le mien mesfait mult iert longe retraite 
ma culpe est grant mes pecchiez me dehaite 
chaitiue sui de tut bien ai suffraite 
nen ai raison que uers deu me defende 
que peccheriz culpable ne me rende 
pardonez le moi kar ne puis faire amende 
si io poeie io frai par offrende 
io peccheriz io lasse io chaitiue 
por forfet sui io uers deu si eschiue 
mort car me pren ne suffret que io uiue 
em peril sui ne puis uenir a riue 
li fel serpent la guiure de mal aire 
me fist mangier la pome de contraire 
io t en donai si quidai por bien faire 
e mis toi en pecchie dont ne te pois retraire 
por quei ne fui al criator encline 
por quei ne tien io sire ta discipline 
tu mesfesis mes io sui la racine 
de nostre mal long en est la mescine 
le mien mesfait ma grant mesauenture 
compera chier la nostre engendreore 
li fruiz fu dulz la paine est dure 
mal fu mangiez nostre iert la fraiture 
mais neporquant en deu est ma sperance 
d icest mesfait char tot iert acordance 
deus me rendra sa grace e sa mustrance 
gieter nus uoldra d emfer par pussance 
frere chaym nus sumes dous germain 
e sumes filz de l home premerain 
co fu adam la mere ot non euain 
de deu seruir ne seom pas uilain 
seum tot tens subiect al criator 
ensi seruum que conquerroms s amor 
que nos parenz perdirent par folor 
entre nos si soit bien ferm amor 
si seruum deu que li uienge a plaisir 
rendom ses droiz nen soit riens del tenir 
se de bon cuer le uoloms obeir 
n aueront nos almes pour de perir 
donum sa disme e tute sa iustise 
primices offrendes dons sacrifice 
si del tenir nos prent acoueitise 
perdu serroms en enfer sen deuise 
entre nos deus ait grant dilection 
n i soit enuie n i soit detraction 
por quei aura entre nus dous tencon 
tote la terre nos est mis a bandon 
beal frere abel bien sauez sermoner 
uostre raison asaer e mustrer 
uostre doctrine si est qui l uoille escoter 
en poi de iorz aura poi que doner 
disme doner ne me uint onches a gre 
del toen auer poez faire ta bonte 
e io del mien frai ma uolente 
par mon mesfait ne serras tu dampné 
de nus amer nature nus enseigne 
entre nus dous n ait nul que se feigne 
qui entre nus comencera la guerre 
tres bien l achat ke droiz est qu il s en pleingne 
chaim bel frere entent a moi 
uolentiers ore di de quoi 
co est de ton pru tant m est plus bel 
nen fai ia uers deu reuel 
nen aez enuers lui orguil 
io t en chasti io bien le uoil 
creez mon conseil aloms offrir 
a dampnedeu por lui plaisir 
s il est uers nos apaiez 
ia ne nus prendra pecchiez 
ne sor nus ne uendra tristor 
mult fait bon porchacer s amor 
aloms offrir a son altier 
tel don que il uoille regarder 
preom lui qu il nus doinst s amor 
e nus defende de mal noit e ior 
bel frere abel mult as bien dit 
icest sermon as bien escrit 
e io crerai bien ton sermon 
alom offrir bien est raison 
quoi offriras tu io un aignel 
tuit le meillor e le plus bel 
que porrai trouer a l ostel 
icel offrirai n en frai el 
si lui offrirai encens 
or uus ai dit tot mon porpens 
tu que offriras io de mon ble 
itel cum deus le m a doné 
iert del meillor nenil por uoir 
de cel frai io pain al soir 
tel offrende n est pas aceptable 
ia est co fable 
riches hom es e mult as bestes 
si ai por quei ne contes toit par testes 
e de totes donez las dismes 
si offriras a deu maimes 
offrez le lui de bon cuer 
si receuras bon luer 
fras le tu ensi or oez furor 
de dis ne remaindront que noef 
icist conseil ne uealt un oef 
alom offrir de ca chescons par soi 
qu il uoldra e io l otrei 
bel frere abel issum ca fors 
por quoi por deporter nos cors 
e por reguarder nostre labor 
cum sunt creu s il sunt em flor 
as prez puis en irrums 
plus leegier apres en serroms 
io irrai ouec toi ou tu uoldras 
or en uien donc bon le fras 
tu es mi freres li ainez 
io ensiurai tes uolentez 
or ua auant io irrai apres 
le petit pas a grant relais 
abel morz es e io por quoi 
io m en uoldrai uengier de toi 
sui io mesfait oil asez 
tu es traitres tot prouez 
certes non sui dis tu que non 
unches n amai de fere traison 
tu la fesis e io coment 
tost le saueras io ne l entenc 
io l toi frai mult tost sauoir 
ia ne l porras prouer por uoir 
la proue est pres deus m aidera 
io te occirai deu le saura 
ueez ici qui fra la prouence 
en deu est tote ma fiance 
uers moi t aura il poi mestier 
bien te poet faire destorber 
ne porra de mort guenchir 
del tut me met a son plaisir 
uols oir por quoi te oscirai 
or le me di por quoi io l toi dirrai 
trop te fais de deu priué 
por toi m a il tot refusé 
por toi refusa il ma offrende 
pensez uus donc que ne l te rende 
io t en rendrai le gueredon 
mort remaindras oi au sablon 
si tu m ocies co iert a tort 
deu uengera en toi ma mort 
ne mesfis deu le set bien 
uers lui ne te meslai de rien 
ainz te dis que fesis tel faitz 
que fuissez digne de sa paiz 
a lui rendisez ses raisons 
dimes primices oblacions 
por co porrez auer s amor 
tu ne l fais or as iror 
deux est uerais qui a lui sert 
tres bien l emplie pas ne l pert 
trop as parolé sempres morras 
frere que dis tu me minas 
io uinc ca fors en ta creance 
ia ne t aura mestier fiance 
io toi oscirai io toi defi 
a deu pri qu il ait de moi merci 
chaim est ton frere abel 
es tu ia entrez en reuel 
tu as comencié uers moi estrif 
or me mostre ton frere uif 
que sai io sire o est alez 
s est a maison ou a ses blez 
io por quoi le dei trouer 
ia ne l deuoie io pas garder 
qu en as tu fet ou l as tu mis 
io sai bien tu l as ocis 
son sanc en fait a moi clamor 
al ciel me uint ia la rumor 
mult en fais grant felonie 
maleit en serras tote ta uie 
tot iorz auras malaiecon 
a tel mesfait tel gueredon 
mais ne uoil que hom te tue 
mais en dolor dorges ta uie 
que onques chaim oscira 
a set doble le penera 
ton frere as mort enz ma creance 
gries en serra ta penitance 
abraham sui e issi a non 
or entendez tuit ma raison 
qui en deu ad bone sperance 
tienge sa fai e sa creance 
chi en deu aura ferme foi 
deus ert od lui io l sai par moi 
il me tempta io fis son gre 
bien acompli sa uolente 
occire uolei por lui mon filz 
mais par lui en fui contreditz 
io l uoleie offrir por sacrefise 
deu le m a torné a iustise 
deu m a pramis e bien iert ueirs 
ancore istra de moi tel eirs 
chi ueintra tot ses enemis 
ensi serra fort e poetifs 
lor portes tendra en ses mains 
e lor chastels n iert pas uilains 
tel homme istra de ma semence 
qui changera nostre sentence 
par cui serra li mond saluez 
adam serra de peine deliurez 
les genz de tote nascion 
auront par lui beneicon 
co que uos di par deu le uoi 
de uos freres de uostre loi 
uoldra deus susciter home 
il iert prophete ce iert la somme 
del ciel saura toit le secroi 
celui deuez croire plus que moi 
iceste uerge senz planter 
poet faire flors e froit porter 
tel uerge istra de mon lignage 
qui a satan fra damage 
chi sanz charnal engendreure 
de home portera la natura 
ico est fruit de saluacion 
cui adam trarra de prison 
de terra istra la uerite 
e iustice de maieste 
deus durra benignite 
nostre terre dorra son ble 
de son furment dorra son pain 
qui saluera le filz euain 
cil iert sire de tote terre 
cil fera pais destruira guere 
iudeu a uus dona deus loi 
mais uus ne li portastes foi 
de son regne uus fist baillis 
char mult estiez bien asis 
uos ne iuiastes par iustise 
encontre deu iert uostre asise 
ne faistes sa uolente 
mult fu grant uostre iniquite 
co que faistes tut parra 
char mult dor uengement serra 
en cels qui furent li plus halt 
il prendront toit un maluais salt 
del petit aura deus pite 
mult les rendra esleecié 
la prophecie auerera 
quant le filz deu por nos morra 
cil que sunt maistre de la loi 
occirunt lui par male foi 
contre iustise encontre raison 
mettrunt le en cruiz cume laron 
por co perdrunt lor seignorie 
che il aueront de lui emuie 
de grant haltor uendront em bas 
mult se porrunt tenir por las 
del poure adam aura piete 
deliuerat lui de pecche 
de iacob istra une steille 
del feu del ciel serra uermeille 
e uns ducs del pople israel 
qui a moab fera reuel 
e lor orguil abaissera 
char de israel christus istera 
qui ert estoille de clarte 
tot ert de lui enluminé 
les son feel bien conduira 
ses enemis toit confundera 
a uus iudei di ma raison 
qui enuers deu estes trop felon 
des sainz quant uendra toit li maires 
dont sentirez uos granz contraires 
donc cessera uostre oncion 
n i poez pas clamer raison 
co est crist que li saint signifie 
tuz cels qui par lui auront uie 
por son pople uendra en terre 
uostre gent li frunt grant guere 
il le mettront a passion 
por ce perdrunt lor oncion 
euesque n aueront pois ne roi 
ainz perira par els lor lei 
de deu ai oi nouele 
tot en ai truble la ceruele 
tant ai esgardé cest oure 
que grant pour li cuer m enoure 
entre dous bestes iert coneuz 
par tot le mond iert cremuz 
cil de qui ai si grant merueille 
iert demostré par une esteille 
pastor le troueront en cresche 
qui ert trenchie en piere secche 
ou mangeront les bestes fain 
pois s i fra as rais certain 
la steille i amerrat les rois 
offrende aporteront tot trais 
oez de deu sainte parole 
tot uus qui estes de sa scole 
del bon iude la grant lignee 
uus chi estes de sa maisnee 
par ceste porte uolez entrer 
por nostre seignor aourer 
li sires de l host uus somont 
deu de israel del ciel lamont 
faites bones les uos uoies 
soient droites cumme raies 
soient netz les uoz curages 
que uus n en uienge nuls damages 
uostre studie soient en bien 
de felonie n i ait rien 
si ensi le faites deus uendra 
ensemble ouec uus habitera 
li filz de deu li glorius 
en terre descendra a uos 
ouec uus serra cum homme mortals 
li sires le celestials 
adam trara de prison 
son cors dorra por rancon 
ore uus dirrai merueillus diz 
iesse fera de sa raiz 
uerge en istra qui fra flor 
qui ert digne de grant unor 
saint esspirit l aura si clos 
sor iceste flor iert sun repos 
ore me respon sire ysaias 
est co fable ou prophecie 
que est ico que tu as dit 
truuas le tu ou est escrit 
tu as dormi tu le sonias 
est co a certes ou a gas 
co n est pas fable ainz est tut uoir 
ore le nus faites donches ueer 
co que ai dit est prophecie 
en liure est escrit oil de uie 
ne l soniai pas ainz l ai ueu 
e tu coment par deu uertu 
tu me sembles uiel redoté 
tu as le sens tot trublé 
tu me sembles uiel meur 
tu ses bien garder al miror 
or me gardez en ceste main 
si i ai le cor malade ou sain 
tu as le mal de felonie 
dont ne garras ie en ta uie 
sui io donc malades oil d errur 
quant en garrai ia mes a nul ior 
ore comence de ta deuinaille 
co que io di n iert pas faille 
or nus redi ta uision 
si co est uerge ou baston 
e de sa flor que porra nestre 
nos te tendrom puis por maistre 
e ceste generacion 
escuterai puis ta leccon 
or escutetz la grant merueille 
si grant n oi mais oreille 
si grant nen fu onc mais oie 
des quant comenza ceste uie 
pres est li tens n est pas lointeins 
ne tarzera ia est sor mains 
que une uirge conceuera 
e uirge un filz emfantera 
il aura non emanuhel 
message en iert saint gabriel 
la pucele iert uirge marie 
si portera le fruit de uie 
ihesu le nostre saluaor 
qui adam trarra de grant dolor 
et remetra en parais 
ico que uus di de deu l ai apris 
e co iert tot acompli par ueir 
en ce deuez tenir espeir 
oez uertu merueille grant 
ne l oit homme qui soit en uiuant 
co que io ui des trais emfanz 
chi fis mettre en foc ardant 
le fouc estoit mult fier e grant 
e la flambe cler e bruiant 
les trois emfanz fasoient ioie grant 
la ou il furent al fouc ardant 
chantouent un uers si bel 
sembloit li angle fuissent del ciel 
cum io m en regart si ui le quartz 
chi lor fasoit mult grant solaz 
les chieres auoient tant resplendisant 
sembloient le filz de deu puissant 
oiez seignor communement 
dunt nostre seignor nus reprent 
de co que tote creature 
chescune solonc sa nature 
reconuit mielz nostre seignor 
que home ne fet c est grant dolor 
mes home de lui seruir se feint 
de quei nostre sire se pleint 
que nus aime tant bonement 
de quantqu a desoz le firmament 
nos ad doné la seignorie 
mes chescun de nus la guerrie 
mues bestes cas orz lions 
oiseals serpenz mers e pessons 
font quanque il deiuent sanz tristor 
e gracient tuit lor criator 
ciel et terre soleil et lune 
nes des esteilles n i a une 
que ne face quanque ele deit 
home que fet que tote rien ueit 
mult par est plain de coueitie 
que de deu n a nule pitie 
plus uolentiers orreit chanter 
come rollant ala iuster 
e oliuer son compainnon 
qu il ne ferrait la passion 
que suffri crist a grant hahan 
por le pecchie que fist adam 
por quei sumes nos orguillus 
e las chaitifs ia morrum nus 
qui ert qui por nos bien fra 
quant l alme del cors partira 
oscire anceis nus deuriom 
que damnedeu coriscesom 
nos fesom trestoit que dolent 
mult en aurom grief iugement 
si uos ne cremisse ennuier 
ou destorber d aucon mestier 
des quinze signes uos deisse 
einzque remuer me quesise 
tote la pure uerite 
seignors uendreit il uus a gre 
a oir la fin de ces mond 
kar totes choses finirunt 
n ad solz ciel home tant felon 
si uers deu a entencion 
si un poi m escote a parler 
qu il n i estuce ia a plorer 
car quant cest siecle finira 
nostre sire signe fra 
co nos reconte iheremie 
zorobabel e ysaie 
e aaron e moyses 
e toit li altre prophete apres 
de babiloine daniel 
si l aferme iezechiel 
que un poi deuant le iugement 
toit li felon serront dolent 
mostera deus sa poeste 
en terre de sa maieste 
qui ore uoelt oir la merueille 
enuers qui rien ne s apareille 
si dresce sun chief e si m esgard 
io li dirra ia de quel pard 
uendra la grant mesauenture 
qui passera tote mesure 
or escotez de la iornee 
qui tant doit estre redotee 
del ciel cherra pluie sanglante 
ne quidez pas que io uus mente 
tote terre en iert coloree 
mult aura ci aspre rosee 
li emfant qui nez ne serront 
dedenz les uentres crieront 
od clere uoiz mult haltement 
 merci rois deu onipotent 
ia sire ne querrom nestre 
mielz uoldrium nus nient estre 
que nasquisum a icel ior 
que tote rien soeffre dolor  
e dirront toit  ihesu merci  
li premiers iors iert tot reals 
li secund serra plus mals 
car del ciel cherront les estoiles 
co iert une de ses merueilles 
nule n iert tant bien fichie 
qui a cel ior del ciel ne chie 
e corront si tost desor terre 
come foldre quant ele deserre 
desus ces monz irront corant 
come grant lermes espandant 
e nequedent mot ne dirront 
iosque abissme descenderont 
pardu aueront lor grant clarte 
par quoi luisent la noit d este 
naires serront come charbon 
e deux pere nos que from 
qui tot somes enuolupé 
des grant pecchiez emuenimé 
li tierz signes iert merueillos 
plein de dolor e plein de plors 
que le soleiel que uus ueez 
qui tant est bien enluminez 
e enlumine tote rien 
colui ueez uous chescon ior bien 
car il done lumiere al monde 
que deus nus face de pecche monde 
serra plus nair que no l e haire 
ico ne uos fet pas a taire 
car le soleil en droit middi 
uerra le pople tant nerci 
e que ia gote ne uerront 
icil qui a cel ior serront 
e deux que ferront donc icil 
que des orz pecchez ont fet mil 
e deux est a eaus corocié 
a icel ior serront iré 
por nient merci li crieront 
quant tant pecchie fet ont 
penitence couendroit fere 
celui qui a deux uoldra plaire 
e as poures doner del lor 
e ihesum preer chescon ior 
que a la mort ussent parais 
ico fet bien preer tot dis 
li quart signes ert mult dotables 
e un des plus espuntables 
car la lune que tant est bele 
al chief del mois quant est nouele 
serra mué en uermeil sanc 
e en color semblable a fanc 
mult pres de terre descendra 
mes mult poi i demorera 
corant uendra droit a la mer 
par force uoldra enz entrer 
por eschiuer le ior de ire 
que nos iugera nostre sire 
ausi le criendront tote gent 
car co ert le ior del iogement 
e las tant serront malbailli 
cil de qui deux n aura merci 
qui peccheor auront esté 
trestoz les iors del lor ee 
li quint serra le plus oribles 
de toz ices le plus fernicles 
car trestotes les mues bestes 
uers le ciel torneront lor testes 
a deu uoldront merci crier 
mes eles ne porront parler 
droit a ces grant fossez irront 
por grant pour s i ficherunt 
l ane gittera graignor brait 
qui ore ne feroient dis e set 
molt criemdront anguiseusement 
del iugeor l auenement 
adonc n i aura ia leesce 
tote rien serra en tristesce 
li siste ior ne larrai pas 
que tot li mond serra en bas 
e encontre crestront li ual 
tantque as monz serront egal 
a icel tens que io uus di 
por uoir seignor le uos afi 
serra le pais mué en guerre 
e tant fort croslera la terre 
qu il n a soz ciel si haute tor 
que ius ne chie ai icel ior 
et donc cherront trestuit li arbre 
e li palais qui sunt de marbre 
le settime serra mult cruel 
deuant cestui n en fu nul tel 
li arbre que chau serrunt 
se drescerunt contremont 
amont tornerunt lor racines 
contre terre serront les cymes 
tant crolleront par grant air 
tote la terre ferront fremir 
nule foille n i remaindra 
e le gros parmi partira 
que deuendront lors uos maisons 
uos beles habitacions 
totes les estouera faillir 
tote rien couendra morir 
e donc couendra tote gent 
morir a merueillos torment 
li octimes serra mult dotos 
sor toz ices mult anguisos 
de son chanel la mer istera 
uoldra fuir mes ne porra 
mult par s en istra firement 
tot neira comunaument 
se cil nos falt que nos dist 
c est moyses qui cest escrist 
deciqu a ciel irra la mer 
par force uoldra enz entrer 
li pesson qui denz sunt enclos 
dunt nus fesum souent grant los 
dedenz terre feront lor uoie 
e quideront que deus n es uoie 
lors reuendra la mer ariere 
come chose qui mult est fiere 
entrera en sun estage 
totes eues en lor riuage 
li nouimes serra mult diuers 
e de toz signes mult dispers 
car toz les fluues parleront 
e uoiz d ome parler aueront 
io en trai en garant augustin 
qui de ces sygnes dist la fin 
e dirront toit au criator 
 sire merci por ta dolcor 
deus qui as pardurablete 
e nos donas iuuablete 
tu es deus et serras tot iors 
par ta merci nos deignas fere 
mult par auum fieble repaire  
li dismes serra tant fier 
qu il n est nul saint qui tant soit chier 
el ciel empres son criator 
que de cest signe n ait pour 
co nos aferme saint grigoire 
e li nobles clers saint yerome 
idonc croslera cherubin 
e si tremblera seraphin 
e del ciel totes les uertuz 
cel ior serra saint piere muz 
ia un sol mot ne sonera 
de la pour qu il aura 
car il uerra le ciel partir 
e si porra la terra oir 
braire molt anguisosement 
e criera  rois deus io fent  
lors auront cil d emfer clarte 
e serront toit esponté 
toit s en istrunt fors li diable 
saint pol le dist n est pas fable 
or escutez qu il dirront 
de la paor qu il auront 
 sire pere qui nos feis 
el ciel e puis le nos tolis 
nos le perdimes par folie 
a grant bosoin merci te crie 
ceste dolente creatore 
qui l anguisse del fuc endure 
chaitiue est mult e plus se deut 
de toi merci auer ne puet 
rent nos nostre herbergerie 
ne sai quel uertu l ad saisie  
li onzimes ert mult despars 
li uenz uendront de totes pars 
e suffleront tant dorement 
l un contre l autre fierement 
que la terre depeccherunt 
de son sige la giteront 
les nouels morz giteront fors 
par l eir emporteront les cors 
toz les ferront ferir ensemble 
lors descendra del ciel la cengle 
que nos apelun arc del ciel 
color aura semblable a fiel 
entre les uenz se meslera 
aual enz emfer les merra 
deables botera dedenz 
ou il suffrerunt les tormenz 
des chauz des froiz e des dolors 
estreinement de denz e plors 
pois lor dirra  ici uos estez 
desus terre mes ne uenez 
la terme uient que uus aurez 
plente de gent en uos destrez  
lors comencerunt toit a rire 
e deus pere tu qui es sire 
de cele ioie nos desfent 
car cil serront toit dolent 
qui serrunt parconier del uis 
dont li diable est postis 
li doscime ert d altre maniere 
n a creature al mond tant fiere 
se bien n en set la uerite 
n en doie auer le cuer trublé 
e deuroit amender sa uie 
e seruir deu le filz marie 
le ciel serra reclos ariere 
dont n i aura nulz qui ne quiere 
l un uers l autre souent conseil 
chescons dirra  mult me merueil 
com nos poum ici ester 
quant tote rien uenra finer  
e crierunt merci au roi 
qui tote mesure ad en soi 
quant li angle pour auront 
li peccheor las que ferunt 
li yy iert trop salualges 
car cil que sorent les langages 
co fu iafed le filz thare 
e abrahan le filz chore 
nen puissent la meitie dire 
des grantz dolors del grant ire 
que nostre sire mustrera 
quant icist signe auendra 
car totes les pieres que sunt 
desos terre par tot le mond 
e desus terre e desuz 
e deciqu a abisme es fonz 
comenceront une bataille 
ne quidez pas que io uus faille 
e s entreferront mult forment 
come foldre quant ele descent 
mult se ferront a grant prooche 
bien serra semblant de tristesce 
si durera tot un ior 
co iert semblant de grant dolor 
li yy iert mult mals 
a tot le mond comonals 
de nois de gresliz e d orez 
de merueillos tempestez 
lors uendront foldres et esclairs 
trestot en troblera li eirs 
les nues qui corent si tost 
d eles ferront une grant host 
droit a la mer irront fuiant 
e mult fort tempeste demenant 
le ior doteront de iuise 
plus tost irront que uent de bise 
droit a la mer irront fuiant 
terres arbres confundant 
lors serra le uals descouert 
a tote creature apert 
li yy signes uus dirrai 
car de la dolor asez sai 
que li sires del ciel fra 
car icest signe auendra 
le non qu il aura uus dirrom 
co serra consumacion 
la terre e le ciel tot ardra 
nule chose ne remaindra 
la mer que tot le mond aclot 
e les eues e tot li flot 
repaireront tot a nient 
si com fu al comencement 
lors serront les uoiz oies 
a semblance de symphonies 
qui dirront a uos peccheors 
 fuiez trestut uez ci li iorz 
tot plein de grant mesauentore  
deus ne fist cele creature 
si se porpensoit de ces fais 
que iames en son cuer ait pais 
idonc soneront les bosines 
qui a dolor serront ueisines 
e resordrunt trestot li morz 
chescun aura escrit son sort 
nostre sire donc refra 
ciel e terre que defet a 
pois descendra au iugement 
co sachez uos mult cruelment 
si nos i doinst il paruenir 
que nos seum al soen pleisir 
