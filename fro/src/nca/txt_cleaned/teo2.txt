ainzke la male gent de perse 
uindrent a rume tant auerse 
pur destruire cumunement 
la dignete oue la gent 
ert uns uisdanz mult renumé 
des celiens en la cite 
ki esteit adane clamee 
iglise i out renumee 
de la chere sainte marie 
la dame ert mult bel seruie 
li uisdanz ert d icele iglise 
e penout sei el deu seruise 
celien unt a nun la gent 
une terre est si cum io entend 
la cite est si renumee 
d euesques adane clamee 
u li uisdanz est mult preisié 
de qui nus faimes cest traite 
theophle out a nun ueirement 
cuntint sei mult curteisement 
mult ert de grant relligiun 
de murs et de conuersiun 
e si aueit mult grant puisance 
de son euesque en bienuoillance 
si serui sun euesque a gre 
ke del tut fist sa uolente 
des iglises des apentiz 
deuins ert sages des escriz 
del pople deu reinablement 
refist tut son comandement 
l euesque s entremist de rien 
pur ceo ke cil l esguarda bien 
en deu les estruist nuit e iur 
par grant bunte par grant ducur 
si ke li grant e li petit 
amoent le de quer parfit 
e seruirent le cum seignur 
par grant cherte par grant amur 
as uedues et as orphenins 
et as poures ert aclins 
a tuz troua la guarisun 
ki erent en sa subiectiun 
auint ke murut li pastur 
ki ert euesque d icel honur 
ne pout el siecle uiure plus 
l alme rendi al ciel la sus 
apres la mort d icest barun 
uindrent li clerc d enuirun 
e li pople tut ensement 
tindrent dunc un grant parlement 
le uisdanz de quer amerent 
par cumun cunseil esguarderent 
ke euesque serreit de l honur 
pur ceo qu il ert de grant ualur 
de grant cunseil de grant cuintise 
grant bien a sainte iglise 
quant il eurent si esguardé 
al mestre euesque l unt mustré 
quant li out oi 
les granz buntez theofili 
ses almones l affectiun 
dunc granta lur peticiun 
e comanda k il amenassent 
cel uisdanz ke ne l leissassent 
que il euesque le 
de part deu cum len feire deit 
tuit ensemble grant ioie eurent 
letres de l euesque receurent 
k il deut a l euesque uenir 
e ses comandemenz oir 
theofle cure n aueit 
refusat le quanqu il poeit 
purluigna l eire a sun poeir 
requist la gent matin e seir 
que euesque ne l feissent mie 
asez out tut tens de sa uie 
asez li de gre 
tant cum uesquist sun uisdanne 
e dist bien ke digne n esteit 
d itel honur a tel endreit 
mais la bone gent ki l amerent 
al mestre euesque l amenerent 
li mestre euesques le receut 
a grant honur si cum il dut 
theofle se mist a genuilz 
al pauement plura des oilz 
e l euesque par les piez prist 
d euesquie n out cure ceo dist 
e dist k il out forment pechié 
pur ceo n ert digne d euesquie 
cure n aueit de tel honur 
de cuer se reconuit pecheur 
cume geu aueit lungement 
as piez l euesque al pauement 
li euesques li fist cel grace 
ke treis iorz li duna d espace 
de ceo faire de ceo enprendre 
al ior uenist raisun rendre 
apres le tierz ior ueirement 
tint li euesques parlement 
dist a theofle od uoiz benigne 
que de l euesquie esteit digne 
pur ceo qu al poeple ert a plaisir 
des uolt sun uoleir oir 
mais theofle de tut en tut 
refusat l euesquie de but 
e dist bien que n esteit benigne 
de siege ne de honur si digne 
quant euesques entendi 
ke rien ne pur nul pri 
laissa le et autre sacra 
el liu ke cist tant refusa 
e puiske cist esteit sacré 
reuint a sa propre cite 
e fist sei conuistre a seignur 
mustra ses leis cum deit pastur 
ico qu il aparuint 
e que ses establies tint 
uindrent si clerc si encuserent 
theofle a l euesque mellerent 
e requistrent que l ostast 
et altre en sun liu ordenast 
li euesques le fist de gre 
altre mist en cel uisdamne 
theofle od grant deuociun 
mist puis en sa propre maisun 
mais diables li fel chaitifs 
li culuerz humains enemis 
k itant est fel et enuius 
uit cestui tant religius 
mult li pesa de sa bunte 
en mal enuie l ad mué 
el queor li mist grant felunie 
de sun uisdamne eut enuie 
e mist le en si fait errur 
ke milz amast mundain honur 
mundaine gloire e maluestie 
ke la diuine amistie 
plus desirout honur mundaine 
ke deu ne la ioie souraine 
he las mut est malfe felun 
quel pitie de si saint barun 
ki enuers deu out ferm amur 
heu las quel pitie quel tendrur 
que diable l ad si cunquis 
que il ne tient de deu nul pris 
en icele cite 
mist un forcené 
un deu enemi un chaitif 
un felun un diable uif 
en diable esteit uenimus 
de l art al diable engignus 
mult crestiens aueit cunquis 
e par sun engin a mal mis 
theofle le solt enginnus 
uint a lui cum fol enuius 
une nuit pur sun desirer 
e prist a sa porte crier 
li fel hebreus le fist entrer 
cumenca li a demander 
e dist  me dites barun 
la uerite e l acheisun 
pur quei uus seiez ca alez 
bien uei que grant bosuign auez  
e theofle chiet a ses piez 
dit li  sire sire me aidiez 
kar mis euesques me fait tort 
aillurs ne sai quere cumfort 
de mun bel mestier m ad osté 
de tutes parz sui enuilé 
mun uisdamne m ad toleit 
cher ne me tient ne sai que deit  
acheisuns li mustrad asez 
dunc dit li hebreus maleurez 
 theofle mut es curius 
de tutes parz et anguissus 
mais ne te puis ore rien faire 
enuers tun ostel tien tun eire 
anuit ke uendra uien a mei 
bien te conseillerai ceo crei 
a ceste ore cum dit uus ai 
et a mun seignur te merrai 
se tu uels faire sun uoleir 
io te metrai en grant poeir 
tost te metrai en halt de bas 
ton bon fras de quanque uoldras  
e quant theofle l entendi 
ala s en e mult s esioi 
la plus preceine nuit ke uint 
a sun hebreu sun chemin tint 
li fel hebreu li forcené 
le menat fors de la 
el theatre k iloec esteit 
e dist li que faire deueit 
dist a lui  mar aués pour 
d iceo ke uerras ci entur 
ia ne t estot duter un as 
de soen ke tu ici orras 
bien te defend ke ne te seignes 
ne ke ia deu clamer ne deignes  
theofle dist ke nun 
mais sa uolente siwereit 
e li hebreu li mustre en aire 
beals mantelez pur fals atraire 
od mult chandelabres crianz 
enmi els lur prince seanz 
co erent diable felun 
li mestres e si cumpaignun 
li hebreus li culuert gurfains 
tint dunc theofle par les mains 
menat le al couent enfernal 
a lur concille principal 
e li diable al hebreu dist 
 di a quei uient a mei icist  
e li hebreu respunt e dit 
 sis euesques l ad en despit 
mult est enuers li curucié 
pur ceo s est a uos aprocié 
uostre grant aie requiert  
dit li diable  coment iert 
quel aie puis faire a gent 
ki seruent lur deu lealment 
nequedent s il uelt uers mei traire 
e tute ma uolente faire 
estre mis hoem e mis serianz 
entre mes cheualiers uaillanz 
io li aie 
ke de trestuz aura meistrie 
tuit sun comandement 
e sis euesques ensement  
li hebreus uers theofle turne 
dit li  des ne seies murne 
dun as tu cest sucurs oi  
theofle dit  sue merci 
tut sun comandement 
pur ceo que io ai alegement  
si comenca dunc a baiser 
les piez d icel prince auersier 
requist sa aie e sun cumfort 
cuntre cels qui li firent tort 
dunc dit li diable al hebreu 
 renit marie e sun deu 
pur ceo k enuers eus ai haur 
ne uoil ke cist seit mais de lur 
renit marie e sun cher fiz 
par cumfermeisun par escriz 
e puis si s ait en grant haur 
idunkes aura il m amur 
puis quanque il demandera 
a son plaisir de mei aura  
dunc entra sathanas tut uif 
dedenz theofle le chaitif 
e quant il ert en lui entré 
dit theofle li maleuré 
 io reni deu le fiz marie 
sa mere e tute lur aie  
e puis un cyrografe escrist 
cum len fait en cire le mist 
de sun anel l enseela 
e al diable le bailla 
si s en parti cum mal bricun 
haitié od sa perdicium 
sis euesques de la cite 
par deu espeir en bien turné 
l endemain enuea pur li 
a mult grant honur li rendi 
son mestier e son uisdamne 
deposa l altre a grant uilte 
oiant les clers oiant la gent 
li redona mult bonement 
l auctorite de sun mestier 
e tut le pople a iustisier 
comanda li a sun plaisir 
icele iglise a meintenir 
de tuz les apartenemenz 
feist tuz ses comandemenz 
duble poeir e duble honur 
ke unkes ainz eust a nul iur 
out ore theofle de gre 
de sun euesque e del barne 
e si que li euesques dist 
que cruelment uers deu mesfist 
quant osté l out del uisdamne 
pur mettre un altre meins loé 
ne conuit nul si profitable 
pur ceo se rendi mult cupable 
theofle en sun liu restorez 
eshalcez e mult honurez 
sur tuz se dreca cum puissant 
duterent le petit e grant 
en poi de tens ert si muntez 
que de trestuz ert mult dutez 
li hebreus li escumengié 
li deu enemi enragié 
uint a li souenirement 
e dist li mult priueement 
 theofle dun as tu ueu 
cum riche cunseil as eu 
par mei e par mon auoé 
tut tis desirs est aueré  
dist theofle  oil ueirement 
a li e a tei graces rent  
ico esteit damnez 
li hebreus li culuert reneez 
pur sa maluestie pur son tort 
le liurerent li prince a mort 
par dreit senz altre acheisun 
liurerent a mort li felun 
cum theofle ert en poi de tens 
en tel orguil en tel purpens 
pur sun chaitif reniement 
liurez a l enfernal turment 
deu li glorius creatur 
ki ne uelt la mort de pecheur 
recorda la conuersiun 
des bienz k ainz feseit cest barun 
e cum il serui lealment 
en seinte iglise bonement 
e cum il almonirs esteit 
cum as poures grant bien feseit 
as uedues et as orfenins 
as meseals et as frarins 
ne despist pas sa creature 
compunctiun li dona pure 
kar theofle se purpensa 
et en sei meismes turna 
e comenca dunc a plurer 
a ueillier et a deu urer 
ieuna et fist afflictiuns 
bati sa culpe a genuilluns 
bien uit qu il esteit esragié 
de la soueraine amistie 
de quer uit sa mort perdurable 
e que sa alme irreit deable 
quant de son chaitif cors 
en une male flambe 
si cum il out ceo purpensé 
de pour de dute trublé 
dunc dist il dolerusement 
od plur et od gemissement 
 chaitifs hoem chaitif meseurus 
que ai io fait las dolerus 
u irrai ma dolur mustrer 
que m alme puisse saluer 
dolent chaitif ou fuerai 
ki deu et sa mere nié ai 
serf me fis al malfe enclin 
par cyrografe en parchemin 
ki purra dunc ma alme tolir 
malfe ki la uelt rauir 
quel bosuign oi u quel 
de co mustre cel auersier 
cel deu enemi cel hebreu 
ki si me fist renier deu 
que me ualt ore cest deliz 
cest chaitif temporel parfiz 
ke ualt la superfluite 
de cest ord siecle maleuré 
heu las chaitif tant maleuré 
coment sui de deu supplanté 
guai mi chaitif coment perdi 
le ior quant en la nuit chai 
esteie del sen eissu 
et absorbé et cumfundu 
quant desirai pur glorie ueine 
liurer m alme en feu en peine 
las quel aie requerai 
ki la deu uertu perdu ai 
io meimes sui acheisun 
de ceste orde perditiun 
traitre sui de ma salu 
auctur sui dunt sui cumfundu 
guai mi las coment sui rauiz 
las que dirrai si malbailliz 
ke deuendrai a ki irrai 
al grant iugement ke dirrai 
quant tutes riens serunt ouertes 
e ueant tute gent apertes 
ke dirrai chaitif auersier 
quant li iuste e li dreiturier 
serunt deuant deu coruné 
et io chaitif del tut damné 
u coment esterai cupable 
deuant le siege espoentable 
u deu serra od ses amis 
quant il iugera morz e uis 
de ki aurai defensiun 
en cele tribulaciun 
e ki purra pur mei preier 
quant chaun receit sun luier 
sulunc que aura deserui 
ki aura dunc de mei merci 
ki me aidera en cel couent 
ki me defendra de turment 
la ne poet nul uers autre entendre 
chascun deit pur sei raisun rendre 
la ne aidera nul sun parent 
chascun endreit sei iert dolent 
guai chaitiue alme 
coment es prise et mise en bas 
coment es tu escolurgié 
coment es tu enginnié 
de quel tresbuch es tu susprise 
par quel peril es tu malmise 
de quel tai es tu entaié 
a quel port uendras mesaisié 
u aueras tu rechatement 
cheles ke frai allas dolent 
guai mi que frai u puis aler 
plungié sui ne puis releuer 
en enfern irrai sanz cumfort 
en peine en perdurable mort  
quant si out parlé lungement 
a sei et a sa alme ensement 
par tels diz par autres plusurs 
ne solt uers deu quere sucurs 
li pius deus li bons iustisiers 
li merciable et li dreituriers 
ne despist pas sa creature 
duna li esperance seure 
a l alme duna fei entiere 
de li receiure en sa preiere 
kar par l esperance k il out 
dist de bon cuer e si plurout 
 certes ia seit que io sace 
ke iesus seit nez par sa grace 
de sainte marie la bele 
de la gloriuse pulcele 
cum nostre seigneur cum fiz deu 
ke io reneai par le hebreu 
nepurquant a cele m en irai 
cum mere deu la requerrai 
de tut mun cuer de tut mun sens 
reniez sui fals crestiens 
de queor et de tut mun poeir 
la requerrai matin e seir 
el suen sain temple ieunerai 
urant si que ne cesserai 
desque par sa seinte ureisun 
truisse de cest pechie pardun  
dist derechief  coment le frai 
od quels leures la requerrai 
ne sai certes sui digne 
de requerre la dame benigne 
tres bien sai que io l ai forfait 
de tutes parz me surc deshait 
quele iert l entree u raisun 
de la meie cunfessiun 
par quel dit u par quel maniere 
turnerai ma lange a preiere 
u coment mes leures ourai 
icest fait coment emprendrai 
de quel pechie querrai pardun 
de primes en remissiun 
heu las chaitif que frai dolent 
se io l comenz si folement 
feu ardant del ciel descendra 
e cruelment mun cors 
li mund ne poet suffrir en sei 
les mals que io fol fis par mei 
tu alme lief e quier aie 
des tenebres ki te unt saisie 
e ua tost a la duce mere 
ki porta sun fiz e sun pere 
i requier la qu ele ait merci 
del mesfait que io uers li 
tres bien conuis ueraiement 
que ele me poet faire acordement 
bien sai que ele ad la puissance 
en li ai tute ma fiance  
od ceo se cumforta forment 
si que el queor ne out desturbement 
el temple nostre dame ala 
e humblement s agenuilla 
requist de ses mesfaiz pardun 
urat od grant deuociun 
ior e nuit sanz definement 
urat a la dame humblement 
ieuna en ueillant urat 
d itel mesfait pardun preiat 
k il peust auer rechatement 
de son chaitif reniement 
k ele li fist defensiun 
encuntre diable felun 
ki l ont de deu si supplanté 
et a tel reniement mené 
quarante iorz i demura 
e quarante nuiz i ueilla 
od iiunes e od ureisuns 
requist la dame a genuilluns 
la mere deu sainte marie 
enuers deu li fust aie 
e puis apres les iurs quarante 
uint a li la dame uaillante 
a une nuit ueraiement 
li aparut apertement 
ki est aie a tut le munde 
ki grace en tutes riens habunde 
ki est refui a tuz pecheurs 
ki est a crestiens succurs 
ki est aie a tuz erranz 
ki est tut tens od ses bienuoillanz 
ki cunseille les orphenins 
ki est ueie de pelerins 
ki est apel de tuz chaitifs 
ki cumfort dune a ses amis 
ki est esteile desiree 
mere deu el ciel corunee 
a cestui uint apertement 
e dist li mult pitusement 
 chaitifs hoem dolent co que deit 
ke tu cries si a espleit 
ke io t aie e uaille a tei 
ki renias mun fiz e mei 
coment puis dunc mun fiz requere 
ki sire est de ciel e de terre 
ke il parduinst tun pechie 
u le malfait que as enginnié 
od quels oilz le reguarderai 
quant io pur tei le requerrai 
ki renias si laidement 
par escrit de cumfermement 
de fiance ert il requis 
pur tei ki si uilment guerpis 
coment esterai pur tant mal 
deuant sun saint siege real 
coment purrai la buche ourir 
qant io tel mals dei descourir 
uers mun fiz e uers la puissance 
k il ait tei bienuoillance 
dolent ceo qu as uers mei pechié 
purrat alkes estre alegié 
pur ceo ke io aim mut crestiens 
e tut lur linage en tuz tens 
maimement ces aim en fei 
k en mun temple requerent mei 
ki a mei i funt lur preiere 
od boen cuer od fei entiere 
ki i uiuent en tel maniere 
a trestuz otrei lur preiere 
icels succur icels enbraz 
reisnablement lur uoleir faz 
io ne uoil ueer ne suffrir 
le coruz mon fiz ne oir 
ne uoil que il se curuce rien 
a cels que io uoil faire bien 
pur ceo t estut requerre mult 
od quer trublé od pitus uult 
la benignete de mun fiz 
ke estre puissiez sis esliz 
n est pas sulement merciable 
mais iustes iuges ueritable 
sur tutes riens est iustisiers 
e de suens iuges dreituriers  
dunc dit theofle humblement 
 si est il dame ueirement 
beneite dame gloriuse 
saintisme dame preciuse 
ki estes a humaine gent 
protectiun e saluement 
dulce hafne refui seur port 
de uus unt crestiens cumfort 
dame bien uei e tres bien sai 
ke dolurusement pechai 
a uus e a uostre fiz cher 
a iesu christ le dreiturier 
ne sui pas digne en ma uie orde 
requere sa misericorde 
mais nequedent io ai essample 
de cels ki ainz pecherent ample 
ki ainz pecherent deuant mei 
en uostre fiz encuntre fei 
par penitance deseruirent 
pardun de pechiez ke ainz mes firent 
pur ceo dame a li e a uos 
uienc cum chaitif mult bosuignos 
kar se penitance ne fust 
li reis niniueins mort receust 
par penitence erent salué 
li niniuein de la cite 
se penitence ne fust digne 
coment serrait dauid benigne 
del noble profecial dun 
apres la fornicaciun 
quant en homecide chai 
par urie ke a mort trahi 
puis quant de buche le coneut 
pardun de ses pechiez receut 
e non sulement cel pardun 
mais puis derechief le bel dun 
de la sainte deu profecie 
il receut apres la folie 
se penitence ne fust chere 
coment purreit dunc seint piere 
aueir pardun e saluement 
ki reneiout deu si uilment 
ne mie une feiz ne secunde 
mais treis feiz e de uoiz parfunde 
kar par plurement ert oiz 
merci li fist uostre chier fiz 
e puis li fist si grant honur 
ke de tuz sains le fist pastur 
se penitence ne fust sainte 
coment orreit saint pol la plainte 
de celui k enuers corinthi 
ki ert en puterie chai 
saint pol le prist pur adrescier 
ke malfe ne l peust chalengier 
se penitence ne fust fine 
coment uendreit sainte iustine 
a cyprien le mal faisant 
ki dolur e mal fist si grant 
k il tailla les femmes enceintes 
e turmenta e occist meintes 
la seinte le cumforta si 
ke de ses pechiez out merci 
ne out mie sulement pardun 
ne des pechiez remissiun 
mais tant l ama puis nostre sire 
ke coruné ert puis de martyre 
dunt io pecheres sui haitié 
uienc dame a uostre pitie 
par les pecheurs ke io ai mustré 
sui enz el quer mult cumforté 
pur ceo espeir aueir pardun 
et des pechiez remissiun 
si me uoillez dame aidier 
e uostre fiz pur mei preer 
dame en uus sule ai ma fiance 
requier la uostre bienuoillance 
ke uus me deignez cumforter 
e uostre fiz pur mei preer 
en qui io ai pechié griefment 
si de uus ne ai aliegement 
idunc ne sai io quel part traire 
dame sanz uus ne sai que faire  
e quant il aueit dit 
pitusement de quer parfit 
la mere deu seinte e honurable 
la chere dame merciable 
ki pur tuz grant bien 
enuers deu plus que altre rien 
ki est refui cunseil cumfort 
a tuz ki soefrent mal a tort 
ki est as dolurus leesce 
ki est suppuail de ueillesce 
ki est a tuz protectiun 
ki la requirent par raisun 
ki crestiene gent nurist 
a cestui dunc bonement dist 
 chaitif theofle regeis 
ke cil seit fiz deu poestifs 
ke io enfantai seintement 
ke tu renias cum dolent 
ki le mund par sei 
e dunc le requerrai pur tei 
k il te receiue bonement  
e theofle dit humblement 
 dame beneite creature 
coment emprendrai io la cure 
de requerre uostre cher fiz 
ke io reniai malbailliz 
ki ai la buche cuntredite 
e cunchie de deu despite 
od la quele io reniai 
uostre fiz ke iadis amai 
coment le oserai io preier 
od la buche u sun nun tucher 
kar itant li sui io forfait 
par uains desirs de li soustrait 
ke cors e alme perdu ai 
par ico ke reneai 
kar perdu ai le saint baptesme 
ke io recui e le saint cresme 
par le cyrografe e l escrit  
e la sainte dame li dit 
 regeis tant sulement 
k il seit ueirs deu omnipotent 
k il te defende del diable 
kar mult est pius e merciable 
il receura ta penitance 
tes lermes e ta cunscience 
si fait il de tuz ueirement 
ki le requerent bonement 
kar pur ceo prist deu char en mei 
ke pecheurs saluast en fei  
theofle dunc od pacience 
od simple uolt od reuerence 
od grant cri e od plurement 
dist  io regeis ueirement 
k il est ueirs deus en trinite 
e aurer en unite 
io crei io aur io honur 
en treis persones un seignur 
c est iesus crist nostre auoé 
ainz le mund del pere engendré 
es derains iorz deignat hoem estre 
de uus dame de uirge neistre 
a la salu de tute gent 
uint el siecle ueraiement 
io crei bien k il est deu parfit 
ueirs deu ueirs hoem cum dit l escrit 
ki pur nus pecheurs ert traiz 
feru batu e escopiz 
ki se laissa sur croiz estendre 
cum bons pasturs s alme uolt rendre 
pur nus chaitifs pecheurs guarir 
puis se leissat enseuelir 
resuscita el ciel munta 
dulcement les soens cumforta 
tuz icels il apparut 
od la char ke de uus receut 
maint la sus el ciel od uictorie 
a uenir est od sa grant glorie 
iugier uifs e morz par raisun 
e rendre a cheun guerredun 
selung les oures k ait ouré 
tuit ico crei de uerite 
cestui cultif cestui aur 
cestui apel mun cher seignur 
requier uus dame gloriuse 
sainte pucele preciuse 
offrez mei a uostre cher fiz 
que io seie de ses esliz 
offrez mei a nostre seignur 
a tun cher fiz al creatur 
requier uos dulce dame chere 
ke ne refusez ma preiere 
ki supplanté sui e rauiz 
e deceu e malbailliz 
deliurez icest maleuré 
de ma chaitiue iniquite 
kar chaitiuement ai perdu 
la grace deu e sa uertu  
quant ceo aueit dit theofilus 
la dame ne refait dunc plus 
forsqu ele preist s entenciun 
de lui dunc satisfactiun 
nostre dame sainte marie 
ki est cumfort cunseil aie 
a tute crestiene gent 
e des erranz alegement 
ueire ueie uerrai chemin 
a tuz cels qui li sunt aclin 
ki entre deu e gent requiert 
iceo que mestiers est e iert 
a theofle dist bonement 
 io nurri deu ueraiement 
iesus christ nostre cher seignur 
de tuz crestiens ai tendrur 
pur le baptesme ke as receu 
el nun de mun cher fiz iesu 
e pur ceo ke io ai grant pitie 
quant crestien sunt mesaisié 
quant crestien unt mal entente 
ensemble od els en sui dolente 
pur la pitie que de uus ai 
a iesum mun fiz m en irrai 
a ses duz piez charrai de gre 
qu il te receiue en saluete  
od cest dit de l auisiun 
luiseit le ior cler d enuirun 
e la seinte dame e pucele 
departi s en luisante e bele 
theofle treis iurs puis ura 
de fin cuer si que ne cessa 
ne cessa rien de deu requerre 
suuent feri del chief la terre 
sanz uiande remist estable 
en icel saint temple honurable 
espandi lermes e preiere 
a deu e a sa chere mere 
requist la dame chere e bele 
que a deu presentast sa querele 
salu de uie li donast 
e del diable l esluignast 
derechief uint la gloriiuse 
la sainte dame preciuse 
nostre dame seinte marie 
ki la sus el ciel est reine 
od liez oils od haitie chiere 
e dist lui en dulce maniere 
 suffisant est ta penitance 
qu a deu mustre ta conscience 
li criaturs de tute rien 
ta penitance prent en bien 
tes lermes ad receu en gre 
ta requeste t ad 
se tu uels maindre en tel purpens 
desque al derain ior de tun tens 
desque ta mort que ne forueies 
si cum par mei le prameteies  
theofle li respundi 
 chere dame uostre merci 
certes io garderai mut bien 
quantque uus plaist en tute rien 
uostre plaisir frai uostre sui 
apres deu ne ai autre refui 
bien tendrai ceo ke io pramis 
de quantque purrai a tut dis 
uus estes dame cuuerture 
de trestute humaine nature 
io l sai de queor le regeis 
ke dame estes de pareis 
ki fu refusé u cumfus 
ki unkes out fiance en uus 
u quels hoem requist uers deu rien 
ki uus clamast n espleitast bien 
dunt io pecheur maleuré 
requier uostre benignete 
uostre bunte uostre pitie 
ki sui en ordure plungié 
ke uus dame me purchaciez 
la chartre dunt sui reneiez 
que de ma propre main escris 
od le seal que io i mis 
dame se cele charte aueie 
par uostre succurs bien guarreie 
de ceo ai el quer grant pesance 
e de ma alme dute e greuance  
quant ceo out dit de quer plura 
e altres feiz treis iurs ura 
si requist la dame honurable 
la duce dame merciable 
ki est salu ueire esperance 
a tuz crestiens sanz dutance 
requist li si unkes l amast 
ke sa chartre li purchacast 
apres ces treis iurs ueirement 
reuint la dame a cel dolent 
od bel uolt od bele facun 
une nuit par auisiun 
od le sael od les escriz 
e mist li tut dreit sur son piz 
iloec le mist mult belement 
si cum il dormi ueirement 
puis quant theofle s esueilla 
la chartre od le sael troua 
dunc deuint al queor si haitié 
que de plaine goie e pitie 
comencat a plurer forment 
e load deu pitusement 
l endemain k auint par dimaine 
a l eglise alad plus proceine 
la u li euesques esteit 
u tut li poples dunc ueneit 
de la cite e d enuirun 
pur ueer pur oir sermun 
quant l ewangelie esteit parlit 
e l offrende chanté e dit 
theofle dunkes auant uint 
e l euesque par les piez tint 
chai s en a ses piez de gre 
cunta li coment out erré 
cunta li mult pitusement 
tut sun chaitif reniement 
cum folement reniat deu 
par le culuert maldit hebreu 
e qu al diable out fait escrit 
cum ainz ert a euesque eslit 
cum l euesquie out refusé 
u il esteit dunc ordené 
cum pur recourer glorie uaine 
guerpi la ioie soueraigne 
quant dit li out sa felunie 
dunc li dit de sainte marie 
cum la requist pitusement 
od plur e od gemissement 
cum souent li requist merci 
cum de deu pardun deserui 
de sa malueise felunie 
par la dulce sainte marie 
del cyrografe li redist 
coment la mere iesu crist 
li out aporté bien e bel 
le cyrografe od le sael 
tut cest li dit oant la gent 
oant le pople e le couent 
le cyrografe li rendi 
od le sael ke i pendi 
preia li que lire le feist 
la chartre e la letre entendist 
tuit li clerc ki dunc i esteient 
li lai les femmes ke i ueneient 
d icel miserie eurent pitie 
chaun en ert al cuer plaé 
rendirent graces lungement 
a deu et sa mere ensement 
ki li mustra cel amistie 
que receu l out en cel pitie 
ki si deigna receiure en gre 
ki de deu se sunt turné 
li euesques ioius forment 
criat e dist pitusement 
 uenez ami uenez feelz 
loum deu en ses duz conselz 
uenez trestuz e si ueez 
grant miracle si escutez 
uos deu ami uenez auant 
loum deu ki si est puissant 
ki ne uolt ke pechere empire 
ki sa conuersiun desire 
uenez trestuz en pacience 
ueez iceste penitence 
uenez ueer iceste pitie 
ces lermes e ceste amistie 
ki osterent la felunie 
de cestui dunt l alme est guarie 
uenez ueer lermes qui haitent 
ki enuers deu almes afaitent 
ki a deu requirent pardun 
et de pechez remissiun 
tuit crestien uenez uenez 
lermes saintes esguardez 
ki deu del ciel en pitie mouent 
ki de son coruz pardun trouent 
uenez ueer cum pot aider 
plur ureisun de quer entier 
chauns hoem poet esmerueiller 
la suffrance deu e preisier 
chascun puet auer grant tendrur 
de la charite de l amur 
que deus ad uers nus pecheurs 
ki receit noz pitus clamurs 
moyses ki la lei dona 
quarante iurs primes iuna 
de deu receut tables e lei 
ke il escrist de sun duz dei 
cist nostre frere reiuna 
quarante iurs e deu ura 
enz el temple sainte marie 
pur adrescier sa fole uie 
par ieuner out la deu merci 
e sa grace qu il ainz perdi 
en loum deu nostre seignur 
ensemblement od cest pecheur 
ki oi si benignement 
la uoiz d icest pechur dolent 
par la preiere e la requeste 
sainte marie ki est preste 
a presenter noz ureisuns 
a deu e nos afflictiuns 
ki est desuz deu cheuetaine 
e entre deu e nus funtaigne 
refui de chaitifs par fiance 
des erranz ueraie esperance 
refugerie de chaitifs 
uie e salu a ses amis 
ki refreine la maleicun 
d umaine nature a raisun 
ki est porte de pareis 
ki ure deu pur nus chaitifs 
ki fait entrer en cele porte 
trestuz icels ke ele cumforte 
ki offre nos peticiuns 
a son fiz e nos ureisuns 
ki des pechiez requiert pardun 
enuers deu e remissiun 
chere dame duce reine 
preez pur nus sainte meschine 
a uus ueillum a uus fuium 
de quer entier uus requerum 
ke uus ne nus laissez estraire 
sanz uus ne sauom nus que faire 
preez pur nus uostre fiz cher 
qu il nus face uers sei aprocier 
trestut li crestien del mund 
en uus dame lur fiance unt 
a uus fuium a uus tendum 
a deu par uoz almes rendum 
e uus dame e uostre fiz cher 
saluum nus de queor entier 
e glorifium nuit e ior 
uostre fiz nostre cher seignur 
que purrai parler que dirrai 
u quel loenge offerai 
a celui qui de uus nasqui 
ki si est duz par sa merci 
l ange defalt pur acunter 
ses merueilles a demustrer 
si cum dauid dit el saltier 
pur noz oueraignes bien preisier 
uoz oueraines sunt 
magnefiees e preisees 
a cestui est bien couenable 
l ewangile la deu parable 
aportez stole e si l uestez 
e anel en sun dei metez 
e chalcez le par grant parage 
amenez le ueel saluage 
ociez le si mangum 
en maniant de ioie esleescum 
pur ceo ke nostre frere ci 
esteit mort e puis reuesqui 
perdu esteit ore est troué 
damnedeu en seit auré  
tant cum li euesque co dist 
en la loenge iesu crist 
geut a terre theofilus 
si que unkes ne leua sus 
estendu est pitusement 
deuant l euesque e le couent 
li euesque ne fait dunc plus 
fors comanda le leuer sus 
e comanda li el feu metre 
la chartre le sael la lettre 
par unt il ert estrangié 
de la soueraine amistie 
en l esguard de tute la gent 
icil si fist ignelement 
e quant li poples ardeir uit 
cel cyrografe cel escrit 
tuit comencerent a plurer 
e deu e sa mere loer 
mult lungement deu i loerent 
e kyrieleison chanterent 
li euesque taisir les fist 
e puis apres dist 
si comenca puis le secrei 
de la messe par bone fei 
e quant li secrez ert finez 
est danz theofle auant alez 
receut le dulz cors de iesu 
e sun sanc pur nus espandu 
sa face cum soleil luiseit 
a ueire quant receu l aueit 
cil ki uirent sa facun 
la clere transfigureisun 
loerent deu par mult grant hait 
ki sul par sei merueilles fait 
al temple nostre dame alerent 
e la dame e son fiz loerent 
deliurerent de deables 
theofle i fud li honurables 
li honurét theofle estut 
el liu u la dame aparut 
la u il uit l auisiun 
declina sei li saint barun 
treis iurs i esteit abeissez 
ensement cum il fust fichez 
apres les treis iurz ueirement 
salua il mult bonement 
tuz les freres e si s beisa 
quanque il out a poures dona 
si qu el mund rien ne li remist 
comanda sei a iesu crist 
e a sa duce chere mere 
ki garant lui fud de mal lere 
a qui il aueit escrit fait 
ki pres l aueit de deu sustrait 
s alme comanda ueirement 
a deu e sa mere ensement 
la u il uit l auisiun 
rendi l alme cel saint barun 
od bone fei bone memorie 
rendi l alme la sus en glorie 
el liu u dunc l alme rendi 
ert sis cors bel enseueli 
la gist uncore e la girra 
desque le derain ior uendra 
la iert sun resuscitement 
quant deu iugera tute gent 
a qui seit glorie e loement 
par tuz siecles finablement 
cil nus seit refui e salu 
e encuntre malfe escu 
chere dame duce reine 
mere deu sainte meschine 
sainte marie gloriuse 
ki estes mere fille e espuse 
a celui ki tutes riens fist 
ceo est li sires iesus crist 
requerez le pur nus pecheurs 
presentez a lui nos clamurs 
nos lermes e noz ureisons 
nos ieunes e noz afflictiuns 
que il ait tel merci de nus 
que el ciel puissum estre od uus 
e loer deu en maieste 
qui uit e regne en trinite 
