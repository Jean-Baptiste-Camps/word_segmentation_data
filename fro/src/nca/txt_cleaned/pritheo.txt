mere dieu qui uous siert mout a bon guerredon 
car nus ne uous siert dame longement em pardon 
qui uraiement uous aime uous li querez pardon 
a celi de qui uienent tout li sauereus don 
dame car m aprendés que uous sace sieruir 
et que ie par uous puisse l amour dieu desieruir 
mais ie l ai tant coureciét n os mais uers lui guencir 
si me couuient a uous a warant reuenir 
pour warant ua on dame a la grant fortereche 
dame ie uing a uous en me tres grande destrece 
se uous ne m aidiés dame mis iere en tel destreche 
dont iamais n isterai se uos sens ne m adreche 
mais uous estes li uoie ki saués adrechier 
ciaus qui a droit se ueulent de leur maus esrachier 
dame ie sui keus aidiés me a redrechier 
ie me ueul acorder aidiés me a rapayer 
dame uous estes cele qui les plourans apaie 
ie me ueul acorder pour diu tailliés ma paie 
mais peu ai repentance c est chou ki plus m esmaie 
et se iou en ai point ne sai s ele est uraie 
dame trop ai estét de grant desmesurance 
de mon tres dolant cors c ainc n i ous atemprance 
sos de cuer sos de bouche outrageus de le pance 
dame proyés uo fil k il me doinst repentance 
le pentance me doinst par coi plour mes pechies 
dont mes cors et mes cuers est trestous depechiés 
tres douche mere dieu ki les cuers radouchiés 
arouse me le mien car il est tous sechiés 
uous estes li solaus ki le mont enlumine 
uous estes li chemins ou on se rachemine 
se uous ne m aidiés dame ancoisque ie tiermine 
bien puet dire cis las keus est en le mine 
en le mene est li ame par ma chaz si minee 
c ausi gist empirie con fus en cheminee 
mais se par uous n est dame a droit chemin minee 
bien puet dire cis las en infier ert minee 
dame tant ai couru que ne sai retourner 
li douleurs d icest monde m a fait si bestourner 
que ie ne sai mon cuer a nul bien retourner 
tres douce mere dieu ueuillés moi aboter 
que iou sache uo fil et uous de cuer amer 
dame se ie uous aim dont ai ie bien amé 
car dont amerai iou le douch uregie ramé 
que dius a de tous biens et de tous sens clamé 
dame escaufés mon coer car trop l ai enduré 
uoirement l ai rimee de glace et de 
froidure 
de pechies engelés de uenin et d ordure 
car tout a fait mes las cors de honte et de laidure 
que c est fine meruielle que ihesu cris l endure 
et puisque dius l a tant souffiert et enduré 
que i ai en mes pechies si longement regné 
dame bien doi counoistre ceste larghe bonte 
soyés de men conseil tant que i aie conté 
conté en quel maniere os contre demander 
qui tant ai de maus fait n ainc n en uous amender 
et coument os ie dire ie me uelh acorder 
qui men cors ne puis faire a nul bien atourner 
tres douche mere dieu par uo misericorde 
proyés uostre douch fil qui a tous biens s acorde 
qu il ancoisque ie muire m estraigne de tel corde 
que de lui et de m ame soit faite la racorde 
dame au darain iour de men destroit depart 
proyés uostre chier fil qui tous les biens depart 
qu en paradis me doinst un anglet d une part 
car se por uous n est dame iou n i os clamer part 
dame uous estes cele qui portés les messages 
uous portés por les fols uous portés por les sages 
uous estes tours en marche ki wardés les passages 
ki a dieu ueut aler a uous est li uoiages 
aussi com li chastiaus ki en marche est assis 
est warant et reches au besoing ses amis 
et desfent d autre part de tous ses anemis 
aussi estes uous dame li reches a chaitis 
dame uoirs est k en marches sont li parlement pris 
la fait on les acordes de cou c on a mespris 
a uous doit faire pais cuers qui bien est apris 
et ki a uous s acorde dieus le remet em pris 
dame chastiaus en marche doit estre trauilliés 
s on uous assaut souuent ne uous en mierueilhiés 
se li chastiaus recete les fuians essilliés 
uous estes li consaus a tous desconsilliés 
uoirement s il ueulent croire uo conseil uraiement 
c est de laissier les maus tout au commenchement 
repentir et gehir et faire amendement 
amer dieu uiure a droit ne puet estre autrement 
dous chastiaus douce tours tres douce fermetes 
tous tans uenra a uous pour mes enfremetes 
dame s il uous anoie proyés dieu si hastés 
tant que de s amour soit mes las cuers uisités 
mais amours ne puet uoir en mon cuer trouer uoie 
car ma grans felonnie me destourne 
et desuoie 
ne ia n i enterra pour nul bien que ie uoie 
se par uous douce dame s amiste ne m enuoie 
car uous me poés dame plus que nus sains aidier 
et plus hardiement poés a dieu plaidier 
li saint en de priant me puelent auancier 
mais uous poés diu dame commander et proyer 
uous poés dieu proyer comme sainte puciele 
et com se propre fille et com se propre anciele 
qui yy mois hierbega tout dieu dedans sa duce cele 
or uous proi douce dame par uostre grant doucour 
que uous me secourés a men besoing gregnour 
proyés et commandés uo fil et uo signour 
k il emplisse mon cuer de se tres grant amour 
tours fondee en amour soliaus plains de pitie 
ia n est il nus ki puist nombrer uostre amistie 
uous estes plaine lune tant aués esploitié 
uous n aidiés mie dame uos a moitie 
uous ne uous cangiés mie con de fortune 
uo bontes est tous tans toute entire et toute une 
a tous urais repentans est uostre amours commune 
ne uous sai mieus noumer ciertes que plaine lune 
uous estes plaine lune et serés sans decours 
cuers ki a droit uous aime il atent urai secours 
trop i ai atargié metre m esteut au cours 
dame secourés moi car mes termes est cours 
uous n estes mie lune croissans et descroissans 
ains estes de tous biens raemplie tous tans 
qui bien uous ameroit comme loiaus amans 
de uostre amour seroit tous ses cuers sourundans 
si plaine estes de bien que toute en sourondés 
dame par uo mierchi sour moi en respandés 
tant que mes cuers li fel ne puist estre arousés 
c autrement ne puis estre de mes pechies mondés 
uous estes l olifans ki ainc ne se ploia 
se dieus s offri a uous hautement s emploia 
car par uous douche dame ses biens nous desploia 
encore estes uous dame nommee a droit montaigne 
car nient plus c a un mont parroit une castaigne 
n est il bontes el mont ki a le uostre ataigne 
pour cou aporta dius a uous d amour l ensegne 
dame ainsque uos dous cuers fust de dieu aournés 
ert li peules del monde si tres mal atournés 
que ia si tost ne fust hons del siecle tournés 
qu il ne fust en infier conduis et bestournés 
quatre mil ans et plus fu li mons a lagan 
par l orguel del dyable et par son mal engan 
ame n issoit de cors nes l ame saint iehan 
qui n alast en infier par le pechie d adan 
uoirs est que dieus estoit a cel tans si 
uiers le peuple qui ert si tres maleures 
que angles ne archangeles n osoit pryer pour eus 
mais pour uous douche dame deuint dieus amoureus 
tres grans fu li amours ki tant le deporta 
que nos et tous ses biens en uous seule aporta 
yy mois trestous entirs en uous se deporta 
puis uint au felon siecle ou peu de deport a 
tres granz fu li amours ki cruaute uenqui 
par amours uint a uous par amours en nasqui 
par amours fu el monde poures tant com ilh i uesqui 
par amours i morut par amours i uesqui 
si granz fu li amours et si aigre et si fors 
que deschi en enfier en ala li confors 
ainc ne l pot contrester crampons ne huis fors 
que dieus par fine amour n en gietast sa gent fors 
amours les en traist fors amours ressuscita 
amours remainst entiere amours el ciel monta 
amours a pentecouste sa gent reconforta 
amours se douce mere ens el ciel emporta 
dont enforcha no ioie quant ele fu rauie 
car ele fait pour nous a dieu tant enuaie 
qu il nous pardoinst nos maus et nos doinsst se boune uie 
teus dame doit bien estre par fine amour sieruie 
dame qui uous saroit a uo uoloir sieruir 
uer301uous le sariés bien largement desieruir 
mais cis mondes me set men las cuer si rauir 
que i i sierc mius celui ki me ueut asieruir 
dame com cis mons est de dolour entechiés 
mierueille est k en abisme n est piecha trebuchiés 
mais uous proyez tant dame uostre fil et huchiés 
que par forche d amour se grant ire adouchiés 
dame uous nous sierués a uo coust uoirement 
mais nous le desieruons uer uous mout pourement 
et quant uos fius ueut prendre des meffais uengement 
lors metés pour nous dame tout uo cors em present 
dont faites uos prieres saint saintes et pucieles 
et moustrés uo douch fil uo pis et uos mamieles 
et li ramenteués les tres douches nouuieles 
k il uous tramist par l angele qui mout li samblent bieles 
adont l aués uous dame si aert et si pris 
qu il ne se ueut deffendre si l aués uous souspris 
et dist  dame uous estes de si glorieus pris 
qui la desous uous siert cha deseure ert sieruis 
mere  fait li dous dius  cis peules se desuoie 
par orguel me laidange par pechie me guerroie 
et par fine droiture bien uengier m en poroie 
se uous seule n estiés plus ne le soufferroie 
mais quant uous dites mere biaus fius ie te portai 
et iou uoi les dous flans ou iou me deportai 
et les douces mamieles mere que i alaitai 
si m aués eniuré que respondre ne sai 
fors tant que pour uous dame les deport et atent 
et si sui mout tres lies quant aucuns se repent 
cil qui la desous mainent proient si douchement 
qu il me font atemprer auques mon mautalent  
ne doit on bien tel dame son sieruiche liurer 
qui si set son seignour et son fil eniurer 
pour cou qu ele nous ueut des mauuais deliurer 
cuers gentius ki bien l aime ne s en puet desseurer 
dame dame mil fois et plus que ne puis dire 
nient plus que ie poroie tout le mont desconfire 
ne poroit tous li mons uo grant bonteit descrire 
cuers ki aime tel dame doit bien pechie despire 
cuers uilains enuieus ne la poroit amer 
uilains cuers l ameroit uoist soi noier en mer 
mais cuers qui uilounie ne poroit endamer 
doit amer cele dame et amie clamer 
pour cou ne di ia mie ia cuers n en iert redois 
si noirs ne si mauuais ne si durs ne si frois 
s il ne confiesse a droit et se repente anchois 
que dius et ceste dame ne le fache cortois 
conment amons nous cou ki nos ames hounist 
pour quoi n amons nous donques cou qui l ame warist 
les amours sont si grans des boins en ihesu crist 
qui les a c est mierueille quant il onques en ist 
ha dous dius deboinaires s un petit en auoie 
de cele grant amour qui desuoyés rauoie 
iamais n iroie seus ne par champ ne par uoie 
mais ne sai c amours set li urais dieus m en auoie 
ciertes s enfiers ert niens si diroit on pour uoir 
c on doit faire mierueilles pour ihesu crist auoir 
il se mist pour nous tous ains n i mist autre auoir 
on se doit tos remetre pour s amour recheuoir 
ki bien ueut dieu amer s aint le uirge marie 
qui onques de bien faire ne fu iour esmarie 
cuers qui a li se prent hautement se marie 
et quic onques le suit n a pas uoie esmarie 
c est uoirs et drois conplaint car ains en li n 
out tache 
et si est nostre escus lassus et nostre estache 
qui par amours le siert et en foi s i atache 
atachiés est a dieu d une amourouse atache 
dous dius com il se fait a uous bien atachier 
et toute amour mondaine de son cuer destachier 
ciertes s on connissoit que dius l achata chier 
s il n iert plus que dierués ne l uaurroit courechier 
or est mierchis et pais ki aquiert a concorde 
et amours qui tout uaint car tous iours bien recorde 
merchi huce amours trait pais la droite acorde 
dieus se ueut acorder faus est qui s en descorde 
amoureuse est li corde u a si dous cordons 
en acordant nous proie que nous nous acordons 
se nous en uraie amour ces cordons recordons 
ia dius ne soufferra que nous en descordons 
dame qui les descors en droit point acordés 
acordés mon las cuer qui tous est descordés 
se uous m ame et mon cors enuers dieu n acordés 
par mes pecies puis estre en infier encordés 
quel bonte fai iou dame a uo fil se iou l aim 
se s amour connissoie il m aroit pris a l aim 
mais iou uous requir dame et de cuer uous reclaim 
que uous proyés pour mi car par dette a uous plaim 
pour cou uous fist dius dame que aidier nous deués 
roine estes des angeles le pooir en aués 
et uos cuers est si dous que faire le uolés 
or faites le besogne car faire le saués 
dame cist yy point sont en uous ce me samble 
pooirs dette et uoloirs et sauoirs tout ensamble 
dame proyés uo fil ou tous li biens s asanle 
c al iour del iugement de lui ne me dessamble 
encore estes uous dame uraie estoile de mer 
ree plaine de miel ou il n a point d amer 
mere pour gens nourir amie pour amer 
aiue que on doit au besoing reclamer 
estoile estes pour quoi dire le me couuient 
car par uous se radrece cuers ki a uous se tient 
ausi come li nes par l estoile a port uient 
a dieu par uous reuienent pecheour mout bien s auient 
ree de miel pour quoi u n a point d amertume 
pour cou que mains chaitis qui par son pechie tume 
est souuent repentans et souuent se ralume 
car uo doucours atempre les durs cuers par coustume 
mere estes pour nourir car uous nous norrissiés 
qui en uostre amour uit il est bien encraissiés 
se n estoit uo pryere dont uo fil rapaisiés 
ie croi que tout li mons fust piecha perilliés 
uous estes nostre aiue c est uoirs et nos escus 
car par uous douche dame fu l anemis uencus 
encore a en uous dame yy principaus uiertus 
dont tous li biens nous uient no ioie et nos salus 
uous fustes li urais thrones ou li fius diu monta 
yy escaillons i out ains nul n en mesconta 
l angeles qui le salu en uo uregie planta 
dont li dous fruis issi qui tous nous racata 
li premiers escaillons se iou bien dire l ose 
ou li fius diu monta pour ataindre le rose 
ce fu cou que li angeles trouua le uirgene enclose 
seule de tous pechies et de tous maus desclose 
a chou qu il entra ens et k il le trouua seule 
poons nous bien entendre qu ele n iert mie seule 
de courre aual le uile ne portant sa kenolhe 
ains estoit de tous maus sourde et monde et aueule 
en estre seul pour dieu n a mie grant peril 
car mainte compaignie met maint home a essil 
nes au siecle s en sentent li franc home gentil 
qui tant les ont tenues qu il en sont tenu uil 
li autres escaillons se iou a droit le noume 
c est cou qu ele fu uirgine et nete come pome 
c ainc de cuer ne de cors n auoit pensé a home 
bien l auoit dieus eslite a son oes c est la soume 
en estre uraie uirgine couuient mout grant purte 
car il couuient c on ait cuers et cors si enté 
en l amour ihesu crist et en sen fermete 
c on ne penst ne ne die ne fache lasquete 
mais les autres el siecle n ont pas uirginite 
ains s en tienent par honte autre pour pourete 
autre pour le haine de leur grant parente 
et li autre pour cou k il n ont leur uolente 
encore est boin c on laisse mal a faire pour honte 
qui le lait par pouerte cil meismes se doute 
qui le laist pour peur asses doi estre en conte 
mais qui pour dieu s astient c est cil qui plus haut 
monte 
mais ceste fu si uirgine et si pure et si fors 
c onques uanite n out ne en cuer ne en cors 
ele fu toute uirgine et dedens et defors 
pour cou se mist en li li pius misericors 
li tiers escaillons est k ele fu peureuse 
quant ui l angele uenir o clarte mieruilleuse 
en si tres biele fourme et en si deliteuse 
n auoit nul home apris si fu un peu honteuse 
n est pas grans preus a feme keke nus uous en die 
qui au siecle se moustre trop baude et trop hardie 
feme bien embatans est plus tost enuaie 
que cele qui se warde par fine couardie 
li quars escaillons est ce que ele fu sage 
uolentiers entendi et oi le message 
doucement dist a l angele sans parole uolage 
 sire conment ert chou sans estre en mariage  
mout par fu ore sage ki respondi premiere 
 sire conment uenra a moi ceste lumiere  
et li angeles li conte trestoute la maniere 
qu ele de diu seroit et dame et tresoriere 
chou ke li dist li angeles forment li abieli 
tantost que dit li out fu dieus mis dedens li 
qui le cuer et le cors de tout bien li empli 
s ele ne fust bien sage ele i eust fali 
a che mot l ont pierdu les sotes et li sot 
qui font les grans outrages et dient maint lait mot 
bien pueent piercheuoir cil et cele qui m ot 
que par sens a on diu ki tout bien uoit et ot 
li quins des escaillons ce fu que li puciele 
par fine humilite dist qu ele estoit anciele 
ne se clama or mie dame ne damoisiele 
ne ne fist l orguilleuse pour si haute nouuiele 
a cest mot l ont pierdu ie cuic li orguilleus 
qui sainte humilite ont chauchie ensus d eus 
soient clerc soient lai il sont uain glorieus 
ia dius ne montera en ces maleureus 
le sisime escaillon doit on bien auant traire 
ce fu obedience dont ele ert debounaire 
 sire  dist ele a l angele  uos dis me puet mout plaire 
or face dieus de moi selon ton essamplaire  
uolentiers otria cou que dius auoit dit 
a ce mot l ont pierdu li felon contredit 
qui sainte obedience ne prisent nes un petit 
mais s il sont en ce pris il en seront maudit 
seignour dius nous sueffre ore mout deboinairerment 
mais quant uenra au iour de son grant iugement 
la ert cascuns iugiés si tres estroitement 
c on ne l en receueroit a nul amendement 
he las com cil serra malement deceus 
qui a cel iour n en ert a mierchi recheus 
mar ara les pechies ne les maus creus 
par qu il ert as diables ne en lor mains cheus 
ciertes mout ert hounis ki charra en lor mains 
car ia n es trouuera de nul bien faire humains 
et car nous repentons sangnor si pechons mains 
et trauaillons nos cors et as soirs et as mains 
ki son cors ne trauaille pour dieu et pour sa mere 
et ki d aumosnes n est as besogneus semere 
merite en auera si et si amere 
k infiers en ert tous iours de mal faire l amere 
tres douce mere dieu dame sainte marie 
ma pensee est souuent et uaine et esmarie 
car li fel anemis me semont et tarie 
par quoi ma conscience et mes cuers se uarie 
dame se mes pechies et mes maus recordés 
et de mi a nuisir de riens uous acordés 
a uostre fil serai si tous iours descordés 
k es loyens d infier iere loyés et encordés 
dame se uos chiers fius et uos peres recorde 
les grans maus que i ai fais ou il pas ne s acorde 
destrains iere en infier de le uilaine corde 
s enuers li ne m ait uostre misericorde 
maisque ie croi et sai et teus est mes recors 
que uostre mierchis ne m aide et uostre acors 
a celui qui tous uenge les maus et les descors 
que ia n iere pierdus en ame ne en cors 
dame theophilus a dieu se descorda 
si k es loyens d infier se mist et encorda 
mais uostre tres dous cuers ou tant de misericorde a 
puisk il se reconnut bien tost le racorda 
dame mout ai esté pechieres et encore sui 
et de cou me repent que iou onkes le fui 
car cil ert trop hounis a qui dieus dira  fui 
tu n as em paradis ne reches ne refui  
dieus com ert dolereus et tres crueus cis dis 
a ceus qui dieus dira  fuiés mon paradis 
et entrés en enfier ou uous serés tous dis 
la ert pour uous li feus toz ardans et espris  
mar aront tant leur cors aaisiés et refais 
cil pour qui cis grans feus ert en infier refais 
car au grant iugement trouueront leur fourfais 
dont li cors et les ames soufferront les grans fais 
les grans fais soufferront et dolereus manoir 
cil ki par leur outrage iront laians tous iours manoir 
et si leur couuenra a tous iours remanoir 
en liu ort et uilain lait et hideus et noir 
ostel auront uilain plain de feu et de flame 
cil qui pour euls aisier renoieront lor ame 
pour cou uous proi mierchi biele tres douche dame 
c anemis ne m i tiegne conduie ne adame 
dame qui tous li mons doit sieruir et amer 
et qui a tous besoins il couuient reclamer 
ne me laissiés illuec destruire ne dampner 
ou tant a de mauuais ne ou tant a d amer 
tant i a de mauuais et d amer et de sur 
que tous li miudres clers qui soit de chi qu a sur 
ne uous poroit descrire tant seulement le mur 
dont cil seront enclos ki n ierent net et pur 
par foi bien ert hounis qui cil murs enclora 
car ia par nul pooir fors ne s en esclora 
et ki pour diu penitance soustenir ne uora 
de son cors et de s ame mauuaisement gora 
 ie ne puis  font li un  penanche maintenir 
ne uillier ne iuner ie ne l puis soustenir 
ne des pechies a faire ne me puis astenir  
et ensi ne puet on em paradis uenir 
ki ne pora ueillier souffrir le iuner 
et eskiuer les maus et les biens auner 
ie li di oiant tous haut et cler sans runer 
que dius son paradis li uaurra eschiuer 
e n est bien drois que dius son paradis eschiue 
a celui qui est plains d enuie et de rancune 
boines gens ia n est il de toutes ioies qu une 
et si iert a tos ciaus qui le uauront conmune 
conmune est a trestous ki auoir le uaurront 
mais c iert por un couuent que ia n i enterront 
desque por diu sieruir premiers le comperront 
car ia en si grant ioie pecheour ne manront 
ia en si grande ioie n enterront pecheour 
se de leur maus ne sont premiers repenteour 
dont seront bien houni cil laron lecheour 
traiteur userier larron et trecheour 
pour quant ie ne di mie que nus soit si pechiere 
maisque par repentance soit de mal repentiere 
et par confiession en uuelle estre adrechiere 
que dius ne le recuelle et fache biele chiere 
ia n ara tant fourfait que dius ne le recuelle 
maisqu il a son sieruiche se ratraie et racuelle 
et confiessions uraie rauerdist comme fuelle 
l ame del pecheour maisque croire le ueulle 
par confiesion uraie est l ame rauerdie 
ia tant n ara esté de mal faire escandie 
dont est boin que cascuns ses maus en tel point die 
que s ame ne deparche fors de son cors mendie 
