ici comence le lay de launual 
l auenture de un lay 
cum ele auint uus cunteray 
fait fu d un gentil uassal 
en bretaigne l apelent launual 
a kardoyl suiornout li reys 
arthur li prouz e li curteys 
pur les escoz et pur les pis 
ki destrueient les pays 
en la terre de logres le trououent 
mult souent le damagouent 
a la pentecuste en este 
i aueit li reys soiurné 
asez i dona riches duns 
e as cuntes e as baruns 
a ceus de la table runde 
n out tant de teus en tut le munde 
femmes et terres departi 
fors a un sul ke l out serui 
ce fu launual ne l en souint 
ne nul des suens ben ne li tint 
pur sa ualue pur sa largesce 
pur sa bunte e sa pruesce 
l enuient tuit li plusur 
tel lui mostroit semblant d amor 
si al cheualer mesauenist 
ia une feiz ne l en pleinsist 
fiz fu a rei de grant parage 
mes loinz fu de sun heritage 
de la maisnie le rei fu 
tut sun auoir out despendu 
kar li reis rens ne lui dona 
ne launual ne lui demaunda 
ore est launual mult entrepris 
mult est dolenz mult est pensis 
seignors ne uus esmerueillez 
home estrange descunseillez 
mult est dolenz en autre terre 
quant il ne siet u cunseil quere 
li cheualer dunt ie uus di 
ke tant aueit le rei serui 
un ior munta sur sun destrer 
si s en uet esbanoier 
hors de la uile est issuz 
tut sol est en un pre uenuz 
sor une ewe coraunt descent 
mes sis cheuaus tremble forment 
il le descengle si s en uet 
enmi le pre uoutrer le lest 
le pan de sun mauntel plia 
desuz sun chief si se cucha 
mult est pensifs por sa mesaise 
il ne ueit chose ke lui plaise 
la ou il iuit en tel manere 
guarda auant en la riuere 
si uit uenir deus damoiseles 
unkes mes n out ueu si beles 
uestues furent richement 
e lacees estreitement 
mult par aueient beaus les uis 
en deus bliauz de purpre bis 
l einznee portout uns bacins 
d or esmerré ben faiz e fins 
le ueir uus en dirrai saun faille 
l autre portout une tuaille 
eles sunt alees tut dreit 
la u li 
launual ki ben fu enseignez 
cuntre eles se leua en piez 
celes l unt primes salué 
lour message li unt cunté 
  sire launual ma damoisele 
ke taunt par est curteise e bele 
nos ad enueiees pur uus 
kar i uenez ensemble od nus 
sauuement uus i cunduieruns 
ueez ou est sis pauilluns  
li cheualers od eles uait 
de sun cheual ne tint nul plait 
ke deuant lui pessoit es prez 
desik al tref l unt amenez 
ki mult est beaus e ben asis 
la reyne semiramis 
quant ele out unkes plus aueir 
plus de puissaunce e plus sauer 
ne l emperere octauien 
n esligassent le destre paen 
un egle d or out desus mis 
de ce ne sai dire le pris 
ne des cordes ne des pessuns 
ke del tref tenent les girons 
suz ciel n ad rei ki s esligast 
pur nul auoir k il en donast 
dedenz le tref fu la pucele 
flur de lis ne rose nouele 
quant ele apert en tens d este 
trespassout ele de beaute 
ele iuit sur un lit mult bel 
li drap ualeient un chastel 
en sa chemise senglement 
mult out le cors ben fait e gent 
un cher mantel de blanche ermine 
couert de purpre alisaundrine 
out pur le chaut sur lui ieté 
tut out descouert le coste 
le uis le col et la peitrine 
plus ert blanche ke flur d espine 
li cheualers auant ala 
e la meschine l apela 
il est deuant le lit asis 
  launual  fait ele   beaus amis 
pur uus issi io de ma terre 
de loinz uus sui uenu quere 
si uus estes pruz e curteis 
emperere ne quens ne reis 
n out unkes tant ioie ne ben 
kar io uus eim sur tute ren  
il la esguarda si la uit bele 
amor le poin de sa estencele 
ke sun quer alume e esprent 
il lui respunt auenauntment 
  bele  fait il   s il uus pleseit 
ke cele ioie me aueneit 
ke uus me deignissez amer 
ia ne saueriez comaunder 
ke io ne face a mun poier 
turt a folie ou a sauer 
pur uus guerpiray tutes genz 
e fray uos cumandemenz 
iames ne quer de uus partir 
ce est la ren ke ie plus desir  
quant la pucele oi parler 
celui ki tant la pout amer 
s amor e sun cors lui otreie 
ore est launual en dreite ueie 
un dun lui ad doné enpres 
ia cele ren ne uodra mes 
k il n eit tut a sun talent 
doint e depende largement 
e ele lui trouera asez 
ore est launual ben asenez 
cume plus despendra largement 
e plus auera or e argent 
  amis  fait ele   ore uus chasti 
si uus comand e si uus pri 
ne uus descouerez a nul home 
de ce uus dirrai ben la summe 
k a tuz iurz mes me auerez perdue 
si cest amur esteit seue 
iames ne me purriez ueeir 
ne de mun cors seisine aueir  
il lui respunt ke ben tendra 
ce k ele lui comaundera 
delez lui s est el lit cuchez 
ore est launual ben herbergez 
ensemble od lui la releuee 
demora iuske la uespree 
e plus s il pout feist 
et sa amie le cunsentist 
  amis  fait ele   leuez sus 
ni poez pas demorer plus 
alez uus ent e io remeindrai 
mes une chose uus dirrai 
quant uus uodrez a mei parler 
ia ne sauerez cel liu penser 
ou home puisse auer s amie 
sanz reproche e sanz uileinie 
ke io ne uus seie en present 
a feire tut uostre talent 
nul home fors uus ne me uerra 
ne ma parole ne orra  
quant ce oi mult en fu lez 
il la baise puis s est drescez 
celes k al tref l amenerent 
de riches dras le cunreierent 
quant il fu uestu de nouel 
suz ciel n out plus gent dauncel 
ne fu mie fous ne uilens 
l ewe lui donent a ses meins 
e la tuaille por assuier 
puis li aportent a manger 
oue s amie prist le super 
ne feseit mie a refuser 
mult l unt serui curteisement 
e cil a grant ioie le prent 
un entremes i out plener 
ke mult pleseit al cheualer 
ke s amie besout souent 
e acolout estreitement 
quant del manger furent leué 
son cheual lui unt amené 
ben li urent la seele mise 
mult out troué riche seruise 
il prent cunge si est muntez 
uers la cite s en est alez 
souent regarde arere sei 
mult est launual en grant esfrei 
de sa uenture uait pensaunt 
en sun corage mult dotaunt 
esbaiz est ne set ke crere 
il ne la quide mie a ueire 
il est a sun hostel uenuz 
ses homes troue ben uestuz 
cele nuit bon ostel tint 
mes nul ne sout dunt ce li uint 
il n out el chastel cheualer 
ki de suior eust mester 
k il ne face a li uenir 
e ben e richement seruir 
launual donout les riches duns 
launual recuilli les prisuns 
launual uesti les iugleurs 
launual feseit les granz honurs 
n i out estrange ne priue 
a ki launual n eit doné 
mult out launual ioie e deduit 
ou seit de ior ou seit de nuit 
sa amie poet uer souent 
tut est a sun comandement 
ce m est auis ke meimes l an 
apres la feste seint iohan 
desik a trente cheualer 
s erent alez esbanoier 
en un uerger desuz la thur 
ou la regine ert a suior 
ensemble od eus esteit gauayns 
e sis cosins li beaus ywayns 
ce dist gauayns li beaus li prouz 
ki tant se fist amer de tuz 
  par deu seignurs nus fesum mal 
endreit nostre cumpaignun launual 
ki tant est larges e curteis 
e sis peres est riches reis 
ke nus ne l auum amené  
atant s en est arere turné 
a sun ostel reuint arere 
launual en meine par priere 
a une fenestre entaillee 
s esteit la regine apuiee 
treis dames out ensemble od lui 
la mesnee le rei choisi 
launual conuit e esguarda 
une des dames apella 
par lui mande ses damoiseles 
les plus cointes e les plus beles 
od lui s en uunt esbanier 
la ou cil sunt el uergier 
trente en meine od sei e plus 
par les degrez deualent ius 
li cheualer encuntrant le uunt 
ki por eles grant ioie funt 
i les unt prises par les mains 
cil parlement n ert pas uileins 
launual s en uait une part 
loinz des autres mult li es tart 
ke s amie puisse tenir 
baiser acoler e sentir 
autre ioie prise petit 
s il n alout a sun delit 
quant la reine soul le ueit 
al cheualer s en uet tut dreit 
lez lui s asist si l apela 
tut sun corage lui mustra 
  launual mult uus ai honuré 
mult cheri e mult amé 
tote m amor poez aueir 
kar m en dites uostre uoleir 
ma druerie uus otroy 
mult poez estre lez de moy 
dame  fait il   lessez ester 
ie n ai cure de uus amer 
lungement ai serui le rei 
ne li uoil memtir ma fei 
ia pur uus ne pur uostre amor 
ne mesfrai a mun seignur  
la reine s en coroca 
irree fu si mesparla 
  launual  fet ele   ben le quit 
uus n amez gueres tel deduit 
asez le m ad hom dit souent 
ke de femme n auez talent 
uallez amez ben afaitez 
od eus souent uus deduiez 
uileins cuard malueis failliz 
mult est mi sires maubailliz 
ki pres de luy uus ad suffert 
men escient ki deus en pert  
quant il l oi mult est dolent 
de respundre ne fu pas lent 
tel chose dist par maltalent 
dunt il se repenti souent 
  dame  ce dist   de tel mester 
ne me soi unkes aider 
mais io aime e sui amis 
a cele ke deit auer le pris 
sor totes celes ke io say 
une chose uus en dirray 
ben le sachez a descouert 
ke une de celes ke la sert 
tute la plus poure meschine 
uaut meuz de uus dame reine 
de cors de uis e de beaute 
d enseignement e de bunte  
la reine s en part a taunt 
en sa chambre s en uait riant 
mult fu dolente e troblee 
de ce ke la out si auilee 
en sun lit malade cucha 
iames ce dit n en leuera 
si li reis ne l en feseit dreit 
de ce unt ele se pleindreit 
li reis fu de bois repeirez 
mult out esté le ior heitez 
dedenz la chambre s en entra 
quant ele le uit si se clama 
as piez li chet merci crie 
e dit ke launual l out hunie 
de druerie la requist 
e pur ce k ele l escundit 
mult la laidi e auila 
de tele amie se uaunta 
ke tant ert cointe noble e fere 
ke meuz ualeit la chamberere 
la plus poure ke la serueit 
ke la reine ne feseit 
li reis s en coruca forment 
iurez en ad sun serrement 
k il le fra ardoir ou pendre 
s en sa curt ne se puet defendre 
hors de la chambre issi li reis 
de ses barons apela treis 
si les enueit pur launual 
ki asez ad dolur e mal 
a sun ostel en sunt uenuz 
il s esteit ben aparcuz 
k il aueit perdu s amie 
descouerte out la druerie 
en une chambre fu tot sols 
dolent esteit e anguissos 
s amie apela mult souent 
mais il ne lui ualut nent 
il se pleigneit e sospirout 
par hees souent se pasmot 
puis lui crie cent feiz merci 
k ele parlast a sun ami 
sun quer e sa boche maudit 
ce est merueille ke il uit 
il ne set tant crier ne braire 
ne tant debatre ne detraire 
k ele en uoille merci auer 
sol tant k il la puisse ueer 
allas coment se cuntendra 
cil ki li reis i enueia 
quant l unt troué si li unt dit 
k a la curt alast sanz respit 
li reis l auoit par eus maundé 
la reine l ad encusé 
launual i uait od mult grant doel 
il i serreit occis sun uoil 
de grant dolur mostra semblant 
li reis lui dist par maltalant 
  uassal uus m auez mult mesfait 
mult comencastes uilein plait 
de mey honir e auiler 
e la reine ledenger 
uaunté uus estes de folie 
trop par est noble uostre amie 
quant plus est bele sa meschine 
e plus auenaunte ke la reine  
launual defent la deshonur 
e la hunte sun seignur 
de mot en mot si cum il dist 
ke la reine ne requist 
mes de ce dunt il out parlé 
reconuit il la uerite 
de l amur dunt il se uaunta 
dolenz en est ke perdue l a 
de ce lur dist k il en fera 
quant ke la curt esgardera 
li reis fu mult uers lui irrez 
tuz ses barons ad enueiez 
pur dire dreit k il deiue faire 
ke hom ne li puisse a mal retraire 
cil ount sun comandement fait 
ou lur seit bel ou lur seit lait 
comunement i sunt alé 
si unt iugé e esguardé 
ke launual deit auer un ior 
mes pleges troisse a sun seignor 
k il atendra sun iugement 
e remeindra a sun present 
si serra la curt a force 
kar dunc n i out fors sa mesnee 
al rei reuenent li baron 
si li cuntent la resun 
li reis ad pleges demaundé 
launual fu sols e esguaré 
n i aueit parent ne ami 
gauuayn i uait k il l ad pleui 
e tut si compaignun apres 
li reis lor dist   e io le uus les 
sur quant ke uus tenez de mey 
terres e fiez chescun par sey  
quant pleui fu dunc n i out el 
alez s en est a sun ostel 
li cheualer l unt conueié 
mult li unt dist e chastié 
ke il ne face si grant dolur 
e maudient si fol amur 
chescun ior l aloient uoir 
por ce k il uoleient sauoir 
s il beust ou s il mangast 
mult doutent k il s afolast 
au ior ke cil urent nomé 
li cheualer sunt asemblé 
li reis e la reine i fu 
e li plege unt launual rendu 
mult furent tuit por lui dolent 
ie quit k il i en out tels cent 
ki feissent tut lor poier 
pur lui sanz plai deliuerer 
il ert rectez a mult grant tort 
li reis demande le record 
sulum le cleim e le respons 
ore est trestut sur les barons 
il sunt al iugement alez 
mult sunt pensifs e esgarez 
del franc home d autre pais 
ki est entre eus si entrepris 
encumbrer le uolent li plusur 
por la uolunte lur seignur 
ce dist li dux de cornewaille 
  ia endreit nus n i auera faille 
ki k en ploeit ne ki k en chaunt 
le dreit estoet aler auant 
li reis parla uer sun uassal 
ke io uus oi nomer launual 
de felunie le recta 
e de mesdit l acheisuna 
d une amor dunt il se uanta 
e ma dame s en curoca 
nul ne l apele fors le rei 
par cele fei ki uus dei 
ki ben uousit dire le ueir 
ia n i dust respons aueir 
si por ce non k a sun seignor 
deit hom par tut porter honur 
un serrement en gagera 
e li reis le nus pardora 
e s il puet auer sun garant 
e s amie uenist auant 
e ce fust ueir k il dist 
dunt la reine se marrist 
de ce auera il ben merci 
quant por uilte ne l dit de lui 
e s il ne puet garaunt aueir 
ce li deit hom faire saueir 
tut sun seruise pert del rei 
e si le deit cungeer de sei  
al cheualer unt enueié 
si li unt dit e nuncié 
k il face s amie uenir 
pur lui tenser e garantir 
il lur respont k il ne poeit 
ne par lui socurs n auereit 
il s en reuenent as iugeurs 
k il n i attendent nul socurs 
li reis lor hastout durement 
pur la reine ke les atent 
come il deueient departir 
deus puceles uirent uenir 
sur deus palefrois aumblaunz 
mult par esteient auenaunz 
de porpre e cendaus sunt uestues 
tut senglement a lur char nues 
cil les esgardent uolenters 
gaugain od lui treis cheualers 
uait a launual si lui conta 
les deus puceles lui mostra 
mult fu heitez forment lui pri 
k il lui deist si ce est s amie 
il lui ad dit   ne sai k il sunt 
ne dunt uenent ne u eles uunt  
celes sunt alees auaunt 
tut a cheual par tel semlant 
descendirent deuant le deis 
la ou seeit arthur li reis 
eles furent de grant beaute 
si unt curteisement parlé 
  reis feites chambres deliuerer 
e de pailles encurtiner 
ou ma dame puisse descendre 
ensemble od uus uient ostel prendre  
il lur otrie uolentres 
si apela deus cheualiers 
as chambres les amenerent sus 
a cele feiz ne distrent plus 
li reis demaunda de ses barons 
le iugement e le respons 
e dit ke mult l unt corucé 
de ce ke tant l unt delaié 
  sire  funt il   nus departimes 
pur deus dames ke nus ueimes 
ne auum uncore esgart fet 
ore recomenceron le plet  
dunc asemblerent tut pensif 
asez i out noise e estrif 
tant come erent en cel esfrei 
deus puceles de grant cunrei 
uestues de deus pailles freis 
cheuauchent mules espaneis 
uirent uenir la rue aual 
grant ioie en urent li uassal 
entr eus dient k ore est guariz 
launual li proz e li hardiz 
ywains est a lui alez 
ses cumpaignons i ad menez 
  sire  fait il   reheitez uus 
por l amor deu parlez a nus 
ici uenent deus damoiseles 
mult acemees e mult beles 
ce est uostre amie ueirement  
launual respont hastiuement 
e dit ke pas ueu ne s out 
n il ne s coneit n il ne s amout 
atant furent celes uenues 
deuant le rei sunt descendues 
mult les loierent li plusor 
de cors de uis e de culor 
n i out nule ke meuz ne uausist 
ke unkes la reine ne fist 
l einznee fu corteise e sage 
auenantment dist sun message 
  reis car nus faz chaumbres bailler 
a l hoes ma dame herberger 
ele uient ci a uos parler  
il les comanda amener 
od les autres ki einzoes uindrent 
unkes d eles plus plai n i tindrent 
quant fu d eles deliuerez 
s a tuz ses barons mandez 
ke li iugemenz seit tenuz 
trop a le iur esté tenuz 
la reine mult se curocout 
ke trop lungement ieunout 
ia departissent a itaunt 
quant par la uile uint erraunt 
tut a cheual une pucele 
en tut le mund n out plus bele 
un blanc palefrei cheuaucheit 
ki bel e suef lui porteit 
mult out ben fet col e teste 
suz ciel n out plus gente beste 
riche atur out el palefrei 
suz ciel n out cunte ne rei 
ki tut le peust esliger 
sanz terre uendre ou gager 
ele ert uestue en itel guise 
de cheinse blaunche e de chemise 
ke tuz les costez lui pareient 
e de deus parz lascez esteient 
le cors out gent basse la haunche 
le col plus blanc ke neif sur branche 
les euz uers e bel le uis 
bele buche nes ben asis 
les surcius bruns e bel le front 
le chief cresp e aukes blund 
fil d or ne gecte tel luor 
come ses cheuols encuntre le ior 
sun mauntel est de porpre bis 
les pans en out entor lui mis 
un esperuer sur sun poing tient 
e un leuerer en pres lui uient 
il n out el borc petit ne gran 
ne li ueillard ne li enfaunt 
ki ne l alassent reguarder 
si cume la uirent errer 
de sa beaute n est mie gas 
ele s en ueneit plus ke pas 
li iugeor ke si la ueient 
a grant merueille le teneient 
n i out un soul ki les guardast 
de dreite ioie ne se reheitast 
cil ki le cheualer amoient 
a li uenent si lui cuntoient 
de la pucele ke ueneit 
si deu plest ki le deliuereit 
  sire compains ci en uent une 
ke ne est fauue ne brune 
ce est la plus bele del mund 
de tutes celes ke i sunt  
launual l oi sun chef dresca 
ben la conuit si suspira 
le sanc lui est munté el uis 
de parler fu aukes hastis 
  par fei  fait il   ce est m amie 
ore ne m est gueres ki m oscie 
si ele n eit merci de mei 
kar guari sui quant la uei  
la pucele entra el paleis 
unc si bele n i entra mes 
deuant le rei est descendue 
si ke de tuz fu ben ueue 
sun mauntel ad lessé cheir 
ke meuz la puisse hom ueir 
li reis ki mult fu enseignez 
s est tout cuntre lui drescez 
e tut li autre l onurerent 
de lui seruir mult se penerent 
quant tuit l urent ben esgardé 
e sa beute asez loié 
ele parla en tel mesure 
kar de demorer n aueit cure 
  reis i ai amé un toen uassal 
ueez le la ce est launual 
acheisoné fu en ta curt 
ne uoil mie ke a mal lui curt 
de ce k il dist ce saches tu 
ke la reine ad tort eu 
unkes nul ior ne la requist 
mes de la uantaunce k il fist 
si par mei puet estre aquité 
par uos barons seit deliuré  
ce k il en iugerunt par dreit 
li reis otrie ke si seit 
n i ad un sul ki n eit iugé 
ke launual ad tut dereisné 
deliuerez est par lur agart 
e la dame s en depart 
ne la pout li reis retenir 
asez out gent por lui seruir 
dehors la sale auoient mis 
un grant peron de marbre bis 
ou li paisant munteient 
ki de la curt le rei aloient 
launual est munté desus 
quant la pucele uint hors al hus 
sur le palefrei derere li 
de plein esles launual sailli 
od lui s en uet en aualun 
unc puis ne l uirent li barun 
atant fine la chauncun 
ce nus dient li bretun 
en un idle ki mult est beus 
la fu raui li daunceus 
nus hom n en oi puis parler 
ne ie ne uus sai auant cunter 
