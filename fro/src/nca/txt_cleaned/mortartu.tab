apres ce que mestres gautiers map ot mis en escrit des auentures del seint graal assez soufisanment si com li sembloit  si fu auis au roi henri son seigneur que ce qu il auoit fet ne deuoit pas soufire  s il ne ramenteuoit la fin de ceus dont il auoit fet deuant mention et conment cil morurent dont il auoit amenteues les proesces en son liure  
et por ce commenca il ceste derrienne partie . 
et quant il l ot ensemble mise  si l apela la mort le roi artu  por ce que en la fin est escrit conment li rois artus fu naurez en la bataille de salebieres et conment il se parti de girflet qui si longuement li fist compaignie que apres lui ne fu nus hom qui le ueist uiuant . 
si commence mestres gautiers en tel maniere ceste derrienne partie . 
quant boorz fu uenuz a cort en la cite meismes de kamaalot de si lointeingnes terres comme sont les parties de ierusalem  assez trouua a court qui grant ioie li fist  
que moult le desirroient tuit et totes a ueoir . 
et quant il ot aconté le trespassement de galaad et la mort perceual  si en furent tuit moult dolent a court  
mes touteuoies s en reconforterent au plus biau qu il porent . 
lors fist li rois metre en escrit toutes les auentures que li compaignon de la queste del seint graal auoient racontees en sa court  
et quant il ot ce fet  si dist   seigneur  gardez entre uos quanz de uoz compaignons nos auons perduz en ceste queste . 
 et il i gardent meintenant  si trouuerent qu il leur en failloit trente et deus par conte  ne de touz ceus n i auoit un seul qui ne fust morz par armes . 
li rois auoit oi consonner que mes sires gauuains en auoit ocis pluseurs  si le fist uenir par deuant lui et li dist   gauuain  ie uos requier seur le serement que uos me feistes quant ge uos fis cheualier que uos me diez ce que ge uos demanderai . 
sire   fet mes sire gauuains   uos m auez tant coniuré que ge ne leroie en nule maniere que ge ne l uos deisse  neis se c estoit ma honte  la greigneur qui onques a cheualier de uostre cort auenist . 
or uos demant ge   fet li rois   quanz cheualiers uos cuidiez auoir ocis de uostre mein en ceste queste  . 
et mes sires gauuains pense un petit et li rois li dit autre foiz   par mon chief  ge le uueill sauoir  por ce que aucun uont disant que uos en auez tant ocis que c est merueille . 
sire   fet mes sires gauuains   uos uoulez estre certeins de ma grant mescheance  
et ge le uos dirai  car ge uoi bien qu a fere le couuient . 
ie uos di por uoir que g en ai ocis par ma main dis uit  non pas pour ce que ge fusse mieudres cheualiers que nus autres  mes la mescheance se torna plus uers moi que uers nul de mes compaignons . 
et si sachiez bien que ce n a pas esté par ma cheualerie  mes par mon pechie  
si m auez fet dire ma honte . 
certes  biaus nies   fet li rois   uoirement a ce esté mescheance droite  et ie sei bien que ce uos est auenu par uostre pechie  mes touteuoies me dites se uos cuidiez auoir ocis le roi baudemagu . 
sire   fet il   ge l ocis sanz faille . 
si ne fis onques chose dont il me pesast tant come il fet de li . 
certes  biaus nies   fet li rois   se il uos en poise  ce n est pas merueille  
que  si m aist dex  si fet il moi moult durement  que plus est mes ostiex empiriez de li que des quatre meilleurs qui soient en la queste mort . 
 ceste parole dist li rois artus del roi baudemagu  dont mes sires gauuains fu assez plus a malese qu il n estoit deuant . 
et li rois  por ce qu il ueoit que les auentures del roiaume de logres estoient si menees a fin qu il n en auenoit mes nule se petit non  fist crier un tornoiement en la praerie de wincestre  por ce qu il ne uouloit pas touteuoies que si compaignon lessassent a porter armes . 
mes comment que lancelos se fust tenuz chastement par le conseill del preudome a qui il se fist confes quant il fu en la queste del seint graal et eust del tout renoiee la reine guenieure  si comme li contes l a deuisé ca arrieres  si tost comme il fu uenuz a cort  il ne demora pas un mois apres que il fu autresi espris et alumez come il auoit onques esté plus nul ior  si qu il renchei el pechie de la reine autresi comme il auoit fet autre foiz . 
et se il auoit deuant meintenu celui pechie si sagement et si couuertement que nus ne s en estoit aperceuz  si le meintint apres si folement que agrauains  li freres mon seigneur gauuain  qui onques ne l auoit amé clerement et plus se prenoit garde de ses erremens que nus des autres  s en apercut  
et tant s en prist garde que il le sot ueraiement  que lancelos amoit la reine de fole amour et la reine lui autresi . 
et la reine estoit si bele que touz li monz s en merueilloit  car a celui tens meismes qu ele iert bien en l aage de cinquante anz estoit ele si bele dame que en tout le monde ne trouuast len mie sa pareille  dont aucun cheualier distrent  por ce que sa biaute ne li failloit nule foiz  que ele estoit fonteinne de toutes biautez . 
quant agrauains se fu aperceuz de la reine et de lancelot  il en fu liez durement et plus por le domage que il cuida que lancelos en eust que por le roi uengier de sa honte . 
cele semeinne auint que li iorz del tornoiement dut estre a wincestre  
si i ala des cheualiers le roi artu a grant plente . 
mes lancelos  qui i beoit a estre en tel maniere que nus ne l conneust  dist a ceus qui entor lui estoient qu il estoit si deshetiez que il n i porroit aler en nule maniere  
mes il uouloit bien que boorz et estors et lionaus et li cheualier de lor compaignie i alassent . 
et cil distrent qu il n iroient pas  puisqu il estoit si deshetiez . 
et il leur dist   ie uueill et uos commant que uos i ailliez  si mouroiz le matin  et ge remeindrai  
et aincois que uos reueingniez mes  serai ge touz gueriz  se dieu plest . 
sire   font il   puisque il uos plest  nous irons  
mes moult uolsissons o uos remanoir por uos fere compaignie  . 
et il dist que ce ne uelt il pas . 
si en lessierent atant la parole ester . 
au matin s en parti boorz de la cite de kamaalot entre lui et sa compaignie . 
et quant agrauains sot que boorz s en aloit et li cheualier auec lui et que lancelos remanoit  si pensa tantost que c estoit por la reine ou il uouloit auenir  quant li rois s en seroit alez . 
lors uint a son oncle le roi  si li dist   sire  ge uos diroie une chose a conseill  se ge ne cuidoie que il uos en pesast . 
et sachiez que ge le di por la uostre honte uengier . 
ma honte   
fet li rois   ua donc la chose si haut que ma honte i est  
sire   fet agrauains   oil  et ge uos dirai comment  . 
lors le tret a une part et li dist a conseill   sire  il est einsi que lancelos ainme la reine de fole amour et la reine lui . 
et por ce qu il ne pueent mie assembler a leur uolente quant uos i estes  est lancelos remes  qu il n ira pas au tornoiement de wincestre  
einz i a enuoiez ceus de son ostel  si que  quant uos seroiz meuz ennuit ou demain  lors porra il tout par loisir parler a la reine  . 
li rois artus qui entent ceste parole ne puet pas cuidier que ce soit uoirs  einz croit ueraiement que ce soit menconge  si respont   agrauain  biaus nies  ne dites ia mes tel parole  car ge ne uos en creroie pas . 
car ge sei bien ueraiement que lancelos ne l penseroit en nule maniere  
et certes se il onques le pensa  force d amors li fist fere  encontre qui sens ne reson ne puet auoir duree . 
conment  sire   fet agrauains   n en feroiz uos plus  
que uoulez uos   fet il   que g en face  
sire   fet agrauains   ie uolsisse que uos le feissiez espier tant que len les prist ensemble  
et lors conneussiez la uerite  si m en creusseiz mieuz une autre foiz . 
fetes en   fet li rois   ce que uos uoudroiz  
que ia par moi n en seroiz destournez . 
 et agrauains dist qu il ne demande plus . 
cele nuit pensa li rois artus assez a ce que agrauains li auoit dit  mes ne le torna pas granment a son cuer  car il ne creust pas legierement que ce fust uoirs . 
au matin s apareilla por aler au tornoiement et semont auec li grant plente de ses cheualiers por lui fere compaignie . 
et la reine li dit   sire  ge iroie uolentiers  se il uos plesoit  ueoir ceste assemblee  
et il m i pleroit moult a aler  car ge ai oi dire qu il i aura trop grant cheualerie . 
dame   fet li rois   uos n iroiz pas a ceste fois . 
 et ele s en test atant . 
et il la fesoit tout de gre remanoir por esprouuer la menconge agrauain . 
quant li rois fu meuz entre lui et ses compaignons por aler au tornoiement  il parlerent assez entr eus de lancelot et distrent que or ne uendroit il pas a ceste assemblee . 
et lancelos  si tost comme il sot que li rois estoit meuz  et ceus qui a wincestre deuoient aler  il se leua de son lit  puis s apareilla et puis uint a la reine et li dist   dame  se uos le uouliez soufrir  ge iroie a cel tornoiement . 
por quoi   fet ele   auez uos tant demoré apres les autres  
dame   fet il   pour ce que g i uouloie aler toz seus et uenir au tornoiement en tel maniere que ge n i fusse conneuz d estranges ne de priuez . 
alez i donques   fet ele   se il uos plest  
que ge le uueill bien . 
 et il se part meintenant de leanz  et s en reuient a son ostel et demeure illuec iusqu a la nuit . 
au soir  quant il fu anuitié  si tost comme il furent communalment couchié par la cite de kamaalot  si uint lancelos a son escuier et li dist   il te couient monter et cheuauchier auec moi  car ge uueill aler ueoir le tornoiement de wincestre  ne nos ne cheuaucherons entre moi et toi fors de nuiz  car por nule riens ge ne uoudroie estre conneuz en ceste uoie . 
 li escuiers fet son commandement  
si s apareille au plus tost que il puet et enmeinne le meilleur cheual que lancelos eust  car il s apercoit bien que ses sires uoudra porter armes a ce tornoiement . 
quant il furent hors de kamaalot et il se furent mis el droit chemin a aler a wincestre  il cheuauchierent toute la nuit en tel maniere que onques ne se reposerent . 
l endemain  quant il fu iorz  uindrent a un chastel ou li rois auoit ieu la nuit  ne lancelos n i uint se por ce non qu il ne uouloit pas de iorz cheuauchier  qu il ne fust conneuz par auenture . 
quant il uint desoz le chastel  il cheuaucha si enbrons que a peinne le peust len connoistre  
et ce feisoit il por les cheualiers le roi qui de leanz issoient  
si li pesoit moult qu il estoit uenuz si tost . 
li rois artus  qui encore estoit apoiez a une fenestre  uit le cheual lancelot  
si le connut bien comme celui meismes qu il li auoit donné  mes lancelot ne connut il mie car trop estoit enbrons  et neporquant au trespas d une rue  ou lancelos dreca son chief  le regarda li rois et le connut  et le moustra a girflet   auez uos ueu de lancelot  qui ier nos fesoit entendant qu il estoit deshetiez  et il est ia en cest chastel  
sire   fet girfles   ge uos dirai por quoi il le fesoit  
il uelt estre en ce tournoiement en tel maniere que nus ne l i connoisse  
et por ce n i uolt il pas uenir auec nos  ce sachiez uos tout ueraiement . 
 et lancelos qui de tout ce ne se prenoit garde se fu ia mis el chastel entre lui et son escuier et fu entrez en une meson  et ot bien deffendu qu il ne fust enseigniez de nului de leanz  se nus le demandoit . 
li rois  qui toutes uoies estoit a la fenestre por atendre que lancelos passast encore  demora tant illec qu il apercoit bien que lancelos estoit demorés en la uile . 
lors dist a girflet   nos auons perdu lancelot  
qu il est ia herbergiez . 
sire   fet girfles  ce puet bien estre . 
sachiés qu il ne cheuauche fors de nuiz por ce qu il ne soit conneuz . 
puisqu il se uelt celer   fet li rois   or le celons bien  
et gardez qu il ne soit a nul home mortel conté que uos l aiez ueu en ceste uoie  ne ge endroit moi n en parlerai ia . 
einsi porra il bien estre celez  car nus fors nos deus ne l a ueu . 
 et girfles li iure qu il n en parlera ia . 
atant se part li rois de la fenestre entre lui et sa compaignie  et lancelos remest leanz chies un riche uauasor qui auoit deus filz moult biax et moult forz  et auoient esté cheualier nouielement de la main le roi artu meismes . 
et lancelos commenca a regarder les deus escuz as deus cheualiers et uit qu il estoient tuit uermeill comme feus sanz connoissance nule . 
et il estoit coustume a cel tens que nus cheualiers nouuiaus ne portast le premier an qu il receust l ordre de cheualerie escu qui ne fust tout d une color  
et se il autrement le fesoit  ce estoit contre son ordre . 
lors dist lancelos au seignor de leanz   sire  ge uos uoudroie moult prier en guerredon que uos un de ces escuz me prestez a porter a cele assemblee de wincestre et les couuertures et touz les autres apareillemenz autresi . 
sire   fet li uauasors   n auez uos point d escu  
nenil   fet il   que ge i uueille porter  
car se ge l i portoie  par auenture il seroit plus tost conneuz que ge ne uoudroie  
einz le uos lerai ceanz et mes armes auec  tant que ge reuiengne par ci . 
 et li preudons li dist meintenant   sire  prenez quanque uos uoudroiz  
car autresi est uns de mes filz si deshetiez qu il ne porra pas porter armes a ce tornoiement  
mes li autres mouura orendroit a aler i . 
 a ces paroles uint leanz li cheualiers qui a l assemblee deuoit aler . 
et quant il uit lancelot  si li fist moult bel semblant  por ce que preudons li sembloit  et li demande qui il estoit . 
et lancelos li dist qu il estoit uns cheualiers estranges deuers le roiaume de logres  mes onques son non ne li uolt dire  ne plus ne li descouuri de son estre  mes il li dist qu il iroit a l assemblee a wincestre  et que por ce estoit il uenuz cele part . 
 sire   fet li cheualiers   bien uos est auenu  car autresi i uouloie ge aler  
or mouurons ensemble  si fera li uns a l autre compaignie . 
sire   fet lancelos   ie ne cheuaucheroie pas de iorz  car la chaleur del ior me fet mal  mes se uos uoliez atendre iusqu au soir  ie uos feroie compaignie  ne deuant la nuit ne cheuaucheroie ge en nule maniere . 
sire   fet li cheualiers   uos me semblez si preudom que g en ferai quanque uos uoudroiz  
si demorrai tout ce ior por amour de uos  et sempres de quele eure que il uos plera  nos en irons tuit ensemble . 
 et lancelos l en mercie moult de ceste compaingnie . 
celui ior demora lancelos leanz et fu seruiz et aiesiez de quanque len pot preudome aiesier et seruir . 
assez li demanderent cil de l ostel de son estre  
mes onques n en porent riens sauoir  fors tant que li escuiers dist a la fille au seigneur de leanz  qui moult estoit bele et trop le tenoit court qu il li deist qui ses sires estoit  
et cil  qui la uit de trop grant biaute  ne la uolt del tout escondire  por ce que uilenie li semblast  einz li dist   damoisele  ge ne l uos puis pas del tout descouurir  car ge me pariurroie et en porroie mon seigneur corroucier  
mes sanz faille ce que ge uos en porrai descouurir sanz moi mesfere uos en dirai ge . 
sachiez que c est li mieudres cheualiers del monde  ce uos creant ge loiaument . 
si m aist dex   fet la pucele   assez en auez dit  
moult m auez bien paiee de ceste parole  . 
lors uint la pucele tout meintenant a lancelot et s agenoille deuant lui et li dist   gentis cheualiers  done moi un don par la foi que tu doiz a la riens el monde que tu mieuz ainmes . 
 et quant lancelos uit deuant lui a genouz si bele damoisele et si auenant come cele estoit  si l en pesa moult durement et li dist   ha  
damoisele  leuez uos sus . 
sachiez ueraiement qu il n est riens en terre que ge puisse fere que ge ne feisse por ceste requeste  car trop m auez coniuré . 
 et ele se lieue meintenant  si li dist   sire  cent mile merciz de cest otroi . 
et sauez uos que ce est que uos m auez otroié  
uos m auez otroié que uos porteroiz a ce tornoiement ma manche destre en leu de panoncel desus uostre hiaume et feroiz d armes por l amor de moi . 
 quant lancelos entent ceste requeste  si l en pesa moult  
et nequedant il ne li ose contredire  puisqu il li auoit creanté . 
et neporquant il fu moult dolenz de cest otroi  car il set bien  se la reine le set  ele l en saura maugre si grant a son escient qu il ne trouuera ia mes pes enuers li . 
mes touteuoies  si come il dit  se metra il en auenture por son creant tenir  car autrement seroit il desloiax  se il ne fesoit a la damoisele ce qu il li auoit en couuenant . 
la damoisele li aporte la manche tout meintenant atachiee a un panoncel et li prie que il face moult d armes a ce tornoiement por l amor de lui  tant qu ele tiengne sa manche a bien emploiee . 
 et si sachiez ueraiement  sire   fet ele   que uos estes li premiers cheualiers a qui ge feisse onques requeste de riens  ne encore ne l feisse ge pas  se ne fust la grant bonte qui est en uos . 
 et il respont que por l amor de li en fera il tant que ia n en deura estre blasmez . 
einsi remest lancelos leanz toute ior  
au soir  quant il fu anuitié  si s en parti de chies le uauasor et commanda a dieu le uauasor et la damoisele  et en fist porter a son escuier l escu qu il auoit leanz pris et le suen i lessa . 
toute nuit cheuaucha entre lui et sa compaignie  tant qu il uindrent l endemain un pou ainz le soleil leuant a une liue de wincestre . 
 sire   fet li cheualiers a lancelot   ou uoulez uos que nous aillons a ostel  
qui seust   fet lancelos   aucun recet pres del tornoiement ou nos peussons priueement estre  ge m en tenisse a moult bien paié  
car ge n enterroie pas a wincestre par foi   fet li cheualiers   de ce uos est bien auenu  
pres de ci  hors del grant chemin  a senestre  est li ostex a une moie antein  gentil fame qui moult bien nos herbergera et fera moult grant ioie de nos quant ele nos uerra en son ostel . 
par foi   fet lancelos   la uueill ge uolentiers aler  . 
atant lessent le grant chemin et s en uont droitement et celeement cele part ou li ostex a la dame estoit . 
et quant il furent descendu leanz et la dame connut son neueu  si ne ueistes onques si grant ioie come ele li fist  car ele ne l auoit puis ueu qu il auoit esté cheualiers nouiaus  
si li dist   biaus nies  ou auez uos esté des lores que ge ne uos ui mes  et ou auez uos lessié uostre frere  
ne uendra il pas a ce tornoiement  
dame   fet il   nenil  car il ne puet  car nos le lessames en meson un pou deshetié . 
et qui est   fet ele   cil cheualiers qui est uenuz auec uos  
dame   fet il   si m aist dex  ge ne sei qui il est  fors tant seulement que preudom me semble  
et por la bonte que ge cuit en lui  li ferai ge demain compaignie au tornoiement et aurons ambedui unes meismes armes et couuertures d une maniere . 
 la dame uint meintenant a lancelot et l apele moult bel et enneure  et l enmeinne tantost en une chambre et le fet couchier et reposer en un moult riche lit  car len li auoit dit qu il auoit toute nuit cheuauchié et erré . 
toute ior fu lancelos leanz et orent grant plente de touz biens . 
la nuit regarderent li escuier as armes leur seigneurs que il n i fausist riens . 
et l endemain  si tost comme li iorz aparut  se leua lancelos et ala oir messe a la chapele a un hermite qui pres d ilec estoit herbergiez en un boscage . 
quant il ot messe oie et il ot fetes ses oroisons  einsi comme cheualiers crestiens doit fere  si se parti de leanz et reuint a son ostel  puis se desgeuna entre lui et son compaignon . 
et lancelos auoit enuoié son escuier a wincestre por sauoir li quel aideroient a ceus dedenz et li quel seroient de la partie dehors . 
si se hasta tant li escuiers de sauoir les nouueles et de reperier tost qu il reuint a l ostel eincois que lancelos fust comenciez a armer . 
et quant il uint a son seignor  si li dist   sire  moult a granz genz et dedenz et dehors  
car de toutes parz i sont uenu li cheualier  ausi li priué com li estrange . 
mes neporquant par dedenz est la greigneur force  por les compaignons de la table reonde qui i sont . 
et sez tu   fet lancelos   de quel part boorz et lioniax et estors se sont mis  
sire   fet il   dedenz  et a droit  
car autrement ne mousterroient il pas qu il fussent compaignon de la table reonde  se il n estoient de cele part . 
et qui est par dehors  
 fet lancelos . 
 sire   fet il   li rois d escoce  et li rois d irlande  et li rois de gales  et li rois de norgales  et autres hauz homes assez  
mes touteuoies n ont il pas ausi bones genz com cil dedenz  car il sont trestuit cheualier conqueilli et estrange  
si ne sont pas coustumier de porter armes  si comme sont cil del roialme de logres  ne si bon cheualier ne sont il mie . 
 lors monta lancelos seur son cheual et dist a son escuier   tu ne uendras pas auec moi  car se tu i uenoies  on te connoistroit  et par toi connoistroit len moi  et ce ne uodroie ge en nule maniere . 
 et cil dit qu il remeindra uolentiers  puisque il li plest  
et si amast il mieuz a aler auec lui . 
meintenant se part lancelos de leanz entre lui et son compaignon et deus escuiers que li cheualiers auoit amenez auec lui . 
si errerent tant en tele maniere qu il uindrent en la praerie de wincestre qui ia estoit toute couuerte de iosteeurs  et estoit ia li tornoiemenz si pleniers qu il estoient assemblé et d une part et d autre . 
mes mes sire gauuains ne porta pas icelui ior armes ne gaheriez ses freres  einz leur auoit li rois desfendu  por ce qu il sauoit bien que lancelos i uendroit  
si ne uouloit pas que il s entreblecassent  se au iouster uenist  car il ne uolsist mie que mellee sorsist entr eus ne mautalenz . 
li rois o grant compaignie de cheualiers fu montez en la plus mestre tor de la uile por ueoir le tornoiement  et auec li fu mes sire gauuains et ses freres gaheriez . 
et li cheualiers qui auec lancelot estoit uenuz dit a lancelot   sire  as quex aiderons nos  
les quex   fet lancelos   uos semble il qui en aient le poieur  
sire   fet li cheualiers   cil dehors  ce me semble  car cil dedenz sont moult preudome et moult bon cheualier et sont moult amaneui d armes porter . 
or soions donc   fet lancelos   de ceus dehors  
car ce ne seroit pas nostre enneur  se nos aidions a ceus qui en ont le plus bel . 
 et cil li respont qu il est touz prez de fere quanque il l en loe . 
lors s afiche lancelos seur les estries et se met enmi les rens et fiert un cheualier que il encontra premier en son uenir si durement que il porta a terre et lui et le cheual  
il hurte outre por parfere son poindre  car ses glaiues n estoit pas encore brisiez  
si ataint un autre cheualier et le fiert si que li escuz ne li haubers ne l garantist qu il ne li face plaie grant et parfonde el coste senestre  
mes il ne l a pas blecié a mort . 
il l empaint bien  si le porte ius del cheual a terre si durement que cil est touz estordiz au cheoir que il fist  
et lors uole li glaiues en pieces . 
por ce cop s arresterent pluseur cheualier del tornoiement et distrent aucun qu il auoient ueu un biau coup fere au cheualier nouuel . 
 uoire   font li autre   c est li plus biaus qui mes hui i fust fez par la main d un seul cheualier  ne il ne recouuerra mes hui a fere autretel . 
 et li compainz lancelot lesse corre a hestor des mares qu il encontra en son uenir  
si le fiert si qu il li brise son glaiue enmi le piz  
et hestor le fiert de si grant uertu d un glaiue cort et gros qu il abat tout en un mont et lui et le cheual . 
 or poez ueoir a terre un des freres del chastel d escalot   fet chascuns  
et par le non del chastel estoient li frere en quelque leu que il uenoient conneu  por ce qu il portoient unes meismes armes  dont cil del tornoiement cuidierent bien de lancelot que ce fust li uns des deus freres d escalot por les armes qu il portoit . 
quant lancelos uoit son oste si durement par deuant lui porter a terre  si en fu moult durement corrouciez  
si lesse corre a hestor  et tint un glaiue bon et fort  
mes il ne connurent pas li uns l autre  por ce qu il auoient leur armes changiees por plus couuertement uenir au tornoiement  
si le fiert si durement de toute sa force que il l abat a terre deuant galegantin le galois . 
et mes sire gauuains  qui bien connoissoit hestor comme cil qui li auoit ses armes bailliees  quant il uit ce coup  si dist au roi   sire  par mon chief  cil cheualiers a ces armes uermeilles qui porte la manche seur son hiaume n est pas li cheualiers que ge cuidoie  
einz est uns autres  certeinnement le uos di  
car onques par la main d un des freres d escalot n issi tieus cox . 
et qui cuidiez uos   fet li rois   que ce soit  
ne sai  sire   fet mes sire gauuains   mes il est trop preudom . 
 et lancelos ot tant fet qu il ot monté son compaignon seur son cheual et l ot releué de la presse la ou ele estoit plus granz . 
et boorz  qui uenoit par le tornoiement abatant cheualiers et arrachant hiaumes de testes et escuz de cox  a tant alé qu il encontra lancelot enmi la presse  
il ne l salua pas  come cil qui ne l connoissoit mie  einz le fiert si durement de toute sa force d un glaiue et fort et roide qu il li perce l escu et le hauberc  et li met el coste destre le fer de son glaiue  et si li fet plaie grant et parfonde . 
et il uint de si grant force et si bien afichié es arcons  si empaint lancelot si durement qu il abat a terre et lui et le cheual  
et au parcheoir brise li glaiues . 
mes il ne demora pas granment en tel maniere  
car li cheuax fu forz et uistes et legiers  
si ne remest onques por la plaie que il ne saillist sus et monte el cheual tous tressuez d angoisse et de duel  
et dist a soi meismes que cil n est pas garcons qui l a porté a terre  
car onques mes ne troua home qui autant l en poist fere  
mes il ne fist onques en sa uie bonte qui autresint tost li fust rendue  se il onques puet . 
il prent meintenant un glaiue cort et gros que uns de ses escuiers tenoit  
si s adreca meintenant uers boort  
et la place leur fu tantost deliuree comme cil del tornoiement uirent qu il uoloient iouster pareill  
et il auoient ia si bien fet el tornoiement qu il estoient tenu as deus meilleurs de la place . 
et lancelos  qui uenoit si grant aleure comme il pot del cheual trere  fiert boort si durement qu il le porte del cheual a terre  la sele entre les cuisses  car les cengles et li poitraus rompirent . 
et mes sire gauuains qui bien connut boort  quant il le uit a terre  dit au roi   certes  sire  se boorz est a terre  il n i a pas grant honte  car il ne se sauoit a quoi tenir  et cil cheualiers qui ces deus iostes a fetes a lui et a hestor est bons cheualiers  et  par mon chief  se nos n eussons laissié lancelot malade a kamaalot  ie deisse que ce fust il la . 
 et quant li rois entent ceste parole  si s apensa meintenant que ce iert lancelos  
si commence a sozrire et dist a mon seigneur gauuain   par mon chief  biax nies  qui que li cheualiers soit  il a moult bien commencié  mes ge croi qu encor le fera il mieuz en la fin  au mien auis  . 
et lancelos  si tost comme il ot le glaiue brisié  met la main a l espee et commence a doner granz cox destre et senestre et a abatre cheualiers et a ocirre cheuax et a esrachier escuz de cox et hiaumes de testes et a fere granz proesces de toutes parz  si que nus ne l uoit qui ne l tiengne a grant merueille . 
et boorz et hestors  qui se furent releué et monté sur leur cheuax  le commencent si bien a fere a leur endroit que nus n es en peust a droit blasmer  
et fesoient deuant touz ceus de la place cheualeries si apertes que li pluseur de leur partie i prenoient granz essamples de hardement por leur bien fere  ce estoit de ueintre le tornoiement  
et fesoient lancelot resortir et reuser  car il li estoient touz dis au deuant et le tenoient si cort que parmi leur mains le couuenoit a passer  
si li tolirent celi ior meinz biaus cox a fere . 
et ce n estoit pas grant merueille  car il estoit naurez moult durement et auoit assez perdu del sanc  si qu il n estoit mie deliurement en son pooir  
et cil estoient ambedui cheualier de grant proesce . 
et neporquant  ou il uolsissent ou non  fist il tant par sa proesce que cil de la cite furent enbatu dedenz a force et enporta d ambedeus parz le pris del tornoiement  
et moult i perdirent cil dedenz  et assez i gaengnierent cil dehors . 
et quant ce uint au departir  si dist mes sire gauuains au roi   certes  sire  ie ne sei qui cil cheualiers est qui porte cele manche desus son hiaume  
mes ie diroie par droit qu il a ce tornoiement ueincu et qu il en doit auoir le pris et le los . 
et sachiez que ge ne serai ia mes a ese deuant que ge sache qui il est  car trop a fetes cheualeries a mon talent . 
certes   fet gaheriez   ge ne cuit pas que ge l conoisse  
mes tant di ge bien que c est li mieudres cheualiers del monde au mien escient ne que ge onques ueisse  fors seulement lancelot del lac  . 
itieus paroles distrent li frere de lancelot  et mes sire gauuains dit que len li amaint son cheual  car il uoudra aler sauoir qui cil cheualiers est por soi acointier de lui  
et ausi dist gaheriez . 
et lors descendent de la tour et uindrent en la cort aual . 
et lancelos  si tost comme il uit que cil dedenz auoient le tout perdu  si dist au cheualier qui estoit uenuz auec lui   biaus sire  alons nos en de ci  
car en plus demorer ne poons nos riens gaengnier . 
si s en uont meintenant grant aleure et lessent en la place un de leur escuiers mort  que uns cheualiers auoit ocis par mesauenture d un glaiue . 
li cheualiers demande a lancelot quel part il uoudra aler . 
 ie uoudroie   fet il   estre en tel leu ou ge peusse seiorner uit iorz ou plus  
car ge sui si durement naurez que li cheuauchiers me porroit moult nuire . 
dont nos en ralons   fet li cheualiers   chies m antain  la ou nos geusmes anuit  car illec serons nos bien a repos  et si n a mie granment iusques la . 
 et il li otroie . 
si se metent meintenant en unes broces  car il pensoit bien que aucuns de l ostel le roi le siuroit por lui connoistre  
car cel ior l orent ueu maint cheualier a l assemblee  et cil de la table reonde et autre . 
einsi s en uont grant aleure entre lui et le cheualier et un de leur escuiers auec  et font tant qu il uindrent a l ostel ou il auoient la nuit deuant ieu  
si descent lancelos touz sanglenz  car il estoit naurez durement . 
et quant li cheualiers uoit la plaie  si en est moult esmaiez  
si mande au plus tost que il puet un uieill cheualier qui pres d ilec manoit et qui s entremetoit de garir plaies  et plus en sauoit sanz faille que nus qui alors fust el pais  
et quant il ot ueue la plaie  si dist qu il le cuidoit bien garir a l aide de dieu  
mes ce ne seroit mie tost  car ele est grant et parfonde . 
einsi trouua lancelos aide de sa plaie . 
si l en auint moult bien  car se il eust onques targié  il en peust bien morir  
de cele plaie qu il ot receue par la main boort son cousin iut il leanz sis semeinnes en tel maniere qu il ne pooit porter armes ne issir de l ostel . 
mes atant lesse ore li contes a parler de lui ici endroit et retorne a parler de mon seigneur gauuain et de gaheriet . 
en ceste partie dit li contes que quant entre mon seigneur gauuain et gaheriet furent monté por aler apres le cheualier qui l assemblee auoit uencue  il cheuauchierent cele part ou il cuidierent que il fust tornez . 
et quant il orent erré entor deus lieues anglesches si grant oirre que il l eussent sanz faille aconseu  se il fussent alé cele part  si encontrerent deus escuiers qui uenoient trop grant duel fesant et tout a pie et enportoient entre lor braz un cheualier nouuelement ocis . 
mes sire gauuains et gaheriez uiennent cele part tout droit  
si leur demandent s il encontrerent deus cheualiers armez d unes armes uermeilles dont li uns porte seur son hiaume une manche a dame ou a damoisele . 
et cil responnent qu il ne uirent hui cheualier armé de tel maniere com il deuisent  mes autres cheualiers qui uienent del tornoiement ont il ueuz a grant plente . 
 sire   fet gaheriez a mon seigneur gauuain son frere   or poez uos tres bien sauoir ueraiement qu il ne sont pas uenu ceste part  
car se il fussent uenu par ci  nos les eussons pieca aconseuz  a ce que nos somes uenu moult grant aleure . 
de ce que nos n es trouons   fet mes sire gauuains   me poise il moult durement  
ce uos di ge bien por uerite . 
car certes il est si bons cheualiers et si preudom outreement que i amasse moult a auoir l acointance de lui  
et se ge l eusse orendroit ici auecques moi  certes ge ne finasse ia mes tant que ge l eusse mené a lancelot del lac  si que ge acointasse l un de l autre . 
 lors demanderent aus escuiers qui cil estoit que il aportoient . 
 sire   font il   ce fu uns cheualiers . 
et qui l a nauré   font il   en tel maniere  
seingneur   font li escuier   uns pors sauuaies que il auoit acueilli a l entree de cele forest . 
 si lor moustrerent bien a une liue d eus  . 
par foi   fet gaheriez   c est granz domages  
car il a bien persone d ome qui poist estre bons cheualiers . 
atant se departent des escuiers et s en retornent a wincestre  
et il estoit ia nuiz oscure  quant il i uinrent . 
et quant li rois uoit mon seigneur gauuain reuenir  si li demande tout meintenant s il a trouué le cheualier . 
 sire   fet mes sire gauuains   nenil  
car il torna par autre uoie que nous n alames  . 
et li rois commenca tout meintenant a sozrire  
et mes sire gauuains le regarde et dit   biax oncles  ce n est or pas la premiere foiz que uos en auez ris . 
 et li rois respont   non est ce la premiere foiz que uos l auez quis  
non sera ce la derrienne  au mien escient  . 
lors s apercoit mes sire gauuains que li rois le connoist  
si li dist   ha  
sire  puisque uos le connoissiez  uos me poez bien dire qui il est  se il uos plest . 
ie ne l uos dirai or mie   fet li rois   a ceste foiz  
car puisque il se uelt celer  ie feroie trop grant uilenie outreement  se ge l en descouuroie a uos ne a autrui  
por ce si m en terai outreement a ceste foiz . 
et en ce ne perdroiz uos neant  
que uos le connoistroiz encore tout a tens . 
par foi   fet galegantins li galois   ie ne sai qui il est  
mes tant uos en puis ge bien dire ueraiement que il s en est partiz del tornoiement moult durement naurez et si sanglenz que len le porroit bien siure par trace  
car li sans li issoit a grant randon parmi une plaie que mes sire boorz li fist a une iouste . 
est ce donques uoirs   
fet li rois . 
 sire   fet soi galegantins   oil  
ueraiement le sachiez . 
or sachiez donques   fet li rois a boort   que uos ne feistes onques plaie a cheualier en toute uostre uie dont uos plus uos repentissiez que uos feroiz de ceste  
et se il en muert  mar le ueistes onques a uoz euz . 
 et hestors  qui cuide que li rois ait dit ceste parole par mal de boort  saut auant toz corrouciez et pleins de mautalent  et dist au roi   sire  se li cheualiers muert de la plaie  si muire  
car certes de sa mort ne nos puet auenir maus ne doutance . 
 et li rois s en test atant  
si commence a souzrire moult dolenz et corrouciez de ce que lancelos s estoit partiz del tornoiement naurez  car il a moult grant poor qu il ne soit en perill de mort . 
assez parlerent cele nuit del cheualier a la manche qui auoit le tornoiement ueincu  
et moult furent engrant de sauoir qui il estoit . 
mes ce ne puet estre  
car il n en sauront plus a ceste foiz  
car li rois le cela si bien endroit soi que onques par sa bouche n en fu nouuele seue deuant qu il s en furent reuenu arrieres a kamaalot . 
l endemain se partirent de wincestre et firent aincois qu il s en partissent crier un tornoiement del lundi apres en un mois deuant tanebourc . 
icil tanebours estoit uns chastiaus moult forz et moult bien seanz a l entree de norgales . 
et quant li rois se fu partiz de wincestre  si cheuaucha tant qu il uint au chastel que len apeloit escalot  celui chastel meismes ou il auoit ueu lancelot . 
et li rois se herberia en la forteresce del chastel a moult grant compaignie de cheualiers  
mes a mon seigneur gauuain auint par auenture qu il descendi en la meson ou lancelos auoit la nuit geu  
et li fist len son lit en la chambre meismes ou li escuz lancelot pendoit . 
icele nuit n ala pas mes sire gauuains a cort  car il se sentoit un pou deshetiez  einz menia a son ostel entre lui et gaheriet son frere  et mordret  et ot auec eus autres cheualiers assez por fere li compaignie . 
et quant il se furent assis au souper  la damoisele qui a lancelot auoit bailliee la manche demanda a mon seigneur gauuain la uerite del tornoiement  se il auoit esté bons et bien feruz . 
et mes sire gauuains li dist   damoisele  del tornoiement uos puis ge bien dire qu il a esté li mieuz feruz que ge ueisse mes pieca . 
si l a ueincu uns cheualiers a qui ge uoudroie resembler  
car il est li plus preudom que ge ueisse puisque ge me parti de kamaalot . 
mes ge ne sei qui il est  ne comment il a non . 
sire   fet la damoisele   quex armes auoit li cheualiers qui ueinqui le tornoiement  
damoisele   fet mes sire gauuains   unes toutes uermeilles  et auoit desus son hiaume une manche ne sei a dame ou a damoisele  
et tant uos di ge bien ueraiement que  se ge estoie damoisele  ie uoudroie que la manche fust moie  par si que cil m amast par amors qui la manche portoit  car ge ne ui onques a nul ior de ma uie manche mieuz emploiee que ceste n a esté . 
 et quant la pucele entent ceste parole  si en a moult grant ioie  mes semblant n en ose fere por ceus qui deuant li sont . 
tant comme li cheualier sistrent au mengier  serui la damoisele  
car il estoit coustume a cel tens el roiaume de logres que  se cheualier errant uenissent a l ostel a aucun haut home  se il eust leanz damoisele  de tant conme ele fust plus gentil fame  de tant fust ele plus constrainte a seruir les  ne ia ne seist a table deuant ce qu il eussent touz leur mes euz . 
et por ce serui tant la damoisele que mes sire gauuains et si compaignon orent mengié . 
et la damoisele estoit si bele et si bien fete de totes choses que pucele ne pooit estre mieuz . 
si la regarda mes sire gauuains moult uolentiers tant comme ele serui  
si li fu auis que buer seroit nez li cheualiers qui de tel pucele porroit auoir le deduit et le soulaz a sa uolente . 
au soir apres souper auint que li sires de l ostel s ala esbatre en un prael qui estoit derriers sa meson  
si mena sa fille auecques lui . 
et quant il i uint  si i trouua mon seigneur gauuain et sa compaignie qui illec se deduisoient  
si se leuerent encontre lui . 
et mes sire gauuains le fist asseoir delez lui a destre et a senestre fist la pucele asseoir  
lors commencierent a parler de pluseurs choses . 
et gaheriez trest l oste ensus de mon seigneur gauuain  
si li commenca a demander des coustumes del chastel  et cil en dit toute la uerite  
et mordres se fu tret ensus de mon seigneur gauuain por ce que il parlast priueement a la pucele  se il li pleust . 
et quant mes sire gauuains se uit en point de parler a la pucele  si parla a lui et la requist d amors . 
et cele li demanda qui il estoit . 
 ie sui   fet il   uns cheualiers  
si ai non gauuains et sui nies le roi artu  
si uos ameroie par amors  se il uos plesoit  en tel maniere que  tant com l amours de moi et de uos durroit  que ge n ameroie dame ne damoisele se uos non et seroie outreement uostre cheualiers et abandonnez a fere toute uostre uolente . 
ha  
mes sire gauuain   fet la damoisele   ne me gabez mie . 
ie sai bien que uos estes trop riches hom et trop hauz hom a amer si poure damoisele come ge sui  
et neporquant  se uos m amiez ore par amours  sachiez que il m en peseroit plus por uos que por autre chose . 
damoisele   fet mes sire gauuains   por quoi uos en peseroit il por moi  
sire   fet ele   por ce que  se uos m amiez iusques au cuer creuer  ne porriez uos a moi auenir por nule chose  car ge aim un cheualier uers qui ge ne fausseroie por nule riens del monde  
et si uos di por uerite que ge sui encores pucele  ne onques n auoie amé quant ge le ui  
mes tantost l amai et li requis que il feist d armes por l amour de moi a ceste assemblee  
et il dist que si feroit il . 
si en a tant fet  la seue merci  que len deuroit bien honir la damoisele qui le leroit por uos prendre  
car il n est pas meins bons cheualiers de uous  ne meins prisiez d armes  ne meins biaus de uos  ne meins preuz n est il mie  
si ne l di pas por uos desplere . 
si sachiez que ce seroit poine gastee que de moi requerre d amors  
car ge n en feroie riens por nul cheualier del monde fors por celui que ge aing de tout mon cuer et amerai a touz les iorz de ma uie . 
et quant mes sire gauuains entent cele qui si fierement s escondit  si li respont trop corrouciez   damoisele  or fetes tant par cortoisie et por l amour de moi que ge puisse prouuer encontre lui que ge uaill mieuz as armes que il ne fet  
et se ge le puis conquerre as armes  lessiez le et me prenez . 
conment  sire cheualiers   fet ele   cuidiez uos que ge le feisse en tel maniere  
einsi porroie ge fere morir deus des plus preudomes del monde  
conment  damoisele   fet mes sire gauuains   est il donques uns des plus preudomes del monde  
sire   fet la damoisele   il n a mie granment que ge l oi tesmoignier au meilleur cheualier del siecle . 
damoisele   fet mes sire gauuains   comment a il non  uostre amis  
sire   fet la damoisele   son non ne uos dirai ge mie  
mes ge uos mostrerai son escu  que il lessa ceanz quant il ala a l assemblee de wincestre . 
l escu   fet il   uueill ge bien ueoir  
car se il est cheualiers de tel proesce com uos dites  il ne puet estre que ge ne l connoisse par l escu . 
l escu   fet ele   uerroiz uos quant uos uoudroiz  
car il pent en la chambre ou uos gerroiz ennuit deuant uostre lit . 
 et il li respont que donques le uerra il assez proucheinnement . 
lors se lieue tout meintenant et ausi se lieuent tuit li autre  quant il uoient que mes sire gauuains s en uelt aler . 
et il prist la pucele par la main  et s en entrerent en l ostel et li autre apres . 
et la pucele l en meinne en la chambre ou il auoit si grant clarte et si grant luminaire de cierges et de tortiz comme se toute la chambre fust esprise de feu . 
et ele li moustre tout meintenant l escu et li dit   sire  uez ci l escu a l ome del monde que ge mieuz aing . 
or gardez se uos sauez qui li cheualiers est et se uos le connoissiez  por sauoir se uos uos porriez acorder a ce que il fust li mieldres cheualiers del monde  . 
mes sire gauuains regarde l escu et connoist qu il estoit lancelot del lac . 
si se tret arrieres trop esbahiz et trop dolenz des paroles qu il auoit dites a la pucele  car il a poor de lancelot qu il ne l sache . 
et neporquant  s il pooit sa pes fere a la damoisele  il s en tendroit a bien paié . 
lors dist a la damoisele   damoisele  por dieu  ne uos poist des paroles que ge uos ai dites  car ge me tieng a ueincu de ceste chose  
si m acort a uos por uoir . 
et sachiez que celui que uos amez est li mieudres cheualiers del monde  ne il n a damoisele el monde  por quoi ele deust amer par amors  qui par droit ne me lessast et retenist lui . 
car il est mieudres cheualiers que ge ne sui et plus biax et plus auenanz et plus preudom . 
et se ge cuidasse que ce fust il et que uos eussiez cuer de si hautement amer  ia certes ne m en fusse entremis de uos prier ne requerre d amors . 
neporquant si uos di ge ueraiement que uos estes la damoisele del monde que ge mielz uolsisse qui m amast par amors  se il n i eust si grant contredit come il i a . 
et certes se il est einsi que mes sire lancelos uos aint autant com ge croi que uos l amez  onques mes a dame ne a damoisele n auint si bien d amors  
et por dieu ge uos pri que  se ge uos ai dite chose qui uos desplese  que uos le me pardoingniez . 
sire   fet ele   uolentiers . 
quant mes sire gauuains uoit que la pucele li a creanté que de parole qu il ait dite ne sera ia riens conté a lancelot ne a autre  si li dist   damoisele  ie uos pri que uos me diez quex armes mes sire lancelos porta a l assemblee de wincestre . 
sire   fet ele   il porta un escu uermeill et couuertures autreteles  et ot sus son hiaume une manche de soie que ge li donai par amors . 
par mon chief  damoisele   fet mes sire gauuains   ce sont bones enseignes  
car il i fu et ge l i ui tout en tel maniere com uos auez deuisé  
et ge le croi ores mieuz  que il uos aint par amors  que ge ne fis onques mes  car autrement n eust il mie portee tele enseigne . 
si m est auis que moult uos deuez prisier quant uos estes amie a si preudome . 
et certes il m est moult bel que ge le sai  
car il s est toz iorz si celez uers toute gent que len ne pot onques sauoir ueraiement a cort que il amast par amors . 
si m aist dex  sire   fet ele   tant uaut il mielz  
car uos sauez bien que amors descouuertes ne pueent pas en grant pris monter  . 
atant se parti la damoisele de leanz  et mes sire gauuains la conuoia et puis s ala couchier  
si pensa moult cele nuit a lancelot et dist a soi meismes que il ne cuidast pas que lancelos beast en leu ou il uolsist metre iames son cuer  se ce ne fust en plus haut leu et en plus ennorable que autres . 
 et neporquant   fet il   ge ne l en puis a droit blasmer  se il ainme ceste damoisele  
car ele est si bele et si auenant en toutes choses que se li plus hauz hom del monde i eust mis son cuer  si l auroit il bien emploié  ce m est auis  . 
cele nuit dormi mes sire gauuains moult petit  car assez pensa a la damoisele et a lancelot  
et au matin  si tost com il fu aiorné  se leua et ausi firent tuit li autre  car li rois auoit ia mandé a mon seigneur gauuain que il montast  
car il s en uouloit aler del chastel . 
et quant il furent tuit apareillié  mes sire gauuains uint a son oste  si le commanda a dieu et moult le mercia de la bele chiere que il li ot fete en son ostel  
puis reuint a la damoisele et li dist   damoisele  ge uos commant moult a dieu  
et sachiez que ge sui uostre cheualiers en quelque leu que ge soie  ne il n est si estranges leus  se g i estoie et uos me mandissiez a uostre besoing  que ge n i uenisse a mon pooir . 
et por dieu saluez moi mon seigneur lancelot  
que ge cuit bien que uos le uerroiz aincois que ge ne ferai  . 
et la damoisele li respont tout meintenant que ia si tost ne le uerra comme ele le saluera de par mon seigneur gauuain  
et mes sire gauuains l en mercie moult et s en part atant de leanz touz montez et trueue enmi la cort le roi artu son oncle tout monté qui l atendoit a grant compaignie de cheualiers . 
si s entresaluent et se metent en leur chemin et s en uont ensemble parlant de meintes choses  
et lors dist mes sire gauuains au roi   sire  sauez uos qui li cheualiers est qui a ueincu ceste assemblee de wincestre  cil as armes uermeilles qui portoit la manche seur son hiaume  
por quoi le demandez uos  
 fet li rois  . 
por ce   fet mes sire gauuains   que ge ne cuit pas que uos le sachiez . 
si sai bien   fet li rois   mes uos ne le sauez pas  
et si le deussiez uos bien connoistre a la merueille que il fesoit d armes  car nus fors lui seulement n en poist autant fere . 
certes  sire   fet mes sire gauuains   uoirement le deusse ge bien connoistre  
car meinte foiz li ai ge ueu fere autretant d armes  
mes ce que il se desguisa en semblance de nouuel cheualier m en toli la droite connoissance . 
mes i ai puis tant apris que ge sai ueraiement que ce fu il . 
et qui fu ce  
 fet li rois  
 ie saurai bien se uos dites uoir . 
sire   fet il   ce fu mes sire lancelos del lac . 
ce est uoirs   fet li rois   et si uint si couuertement au tournoiement  por ce que nus ne refusast a iouster a lui par connoissance . 
certes uoirement est il li plus preudom del monde et li mieudres cheualiers qui uiue . 
et se i eusse creu agrauain uostre frere  ge l eusse fet ocirre  
si en eusse fet grant felonnie et trop grant desloiaute  si que touz li mondes m en deust honnir . 
uoire   fet mes sire gauuains  
 que uos en dist il donques  agrauains mes freres  
dites le moi . 
ce uos dirai ge bien   fet li rois  
 il uint l autre ior a moi et si me dist que il se merueilloit moult conment i auoie le cuer de tenir lancelot entor moi qui si grant honte me fesoit comme de moi uergoignier de ma fame  
et si me dist outreement que lancelos l amoit de fole amor par de iouste moi et que il l auoit conneue charnelment et que ge fusse tout asseur que il n estoit por autre chose remes a kamaalot fors por auenir a la reine a sa uolente  quant ge seroie meuz por uenir au tornoiement de wincestre . 
et tout ice me fist a croire agrauains uostre freres  
si me tenisse ore bien a honni  se ge l eusse creu de sa menconge  
car ge sei or bien que se lancelos amast la reine par amors  il ne se fust pas remuez de kamaalot  tant com ge fusse hors  einz i fust remes por auoir de la reine sa uolente . 
certes  sire   fet mes sire gauuains   onques lancelos n i remest fors por uenir plus couuertement au tornoiement  
et tout ce poez uos bien encore connoistre que ce est uerite  
et gardez que uos ne creez ia mes home qui uos en aport tieus paroles  
car ge uos di ueraiement que onques lancelos ne pensa de tel amor uers la reine  einz uos di ueraiement qu il ainme une des plus beles damoiseles del monde  et ele lui  et est encore pucele . 
et encor sauons nos bien qu il a amee de tout son cuer la fille le roi pelles  dont galaaz li tres bons cheualiers fu nez  cil qui mist a fin les auentures del seint graal . 
certes   fet li rois   s il estoit uoirs que lancelos l amast tres bien par amors  si ne l porroie ge pas croire qu il eust cuer de fere si grant desloiaute comme de moi honir de ma fame  
car en cuer ou il a si grant proesce ne se porroit enbatre traisons  se ce n estoit la greigneur deablie del monde . 
 einsi dist li rois artus de lancelot . 
et mes sire gauuains li dist bien qu il en soit tout asseur  que onques lancelos ne baa a la reine de si fole amor comme agrauains li a mis sus . 
 et encore uos di ge bien  sire   fet il   que ge sent lancelot si sauf de ceste chose que il n a el monde si bon cheualier  se il l en apeloit  que ge n en entrasse en champ encontre lui por lancelot deffendre . 
et qu en diriez uos  
 fet li rois  
 se touz li monz le m aloit disant de ior en ior ne ne m en aperceusse mieuz que ge m en sui aperceuz  si ne l creroie ge pas  . 
et mes sire gauuains li loe moult qu il ne se remut de cele bone uolente ou il est . 
atant en lessent la parole ester et cheuauchent a petites iornees tant que il uindrent a kamaalot  
et quant il furent descendu  assez fu qui demanda nouueles del tornoiement et qui l auoit ueincu . 
mes il n en i auoit nul  fors le roi et mon seigneur gauuain et girflet  qui leur en seust dire ueraies nouueles  ne cil ne le uouloient pas encore descourir  por ce que il sauoient bien que lancelos se uoloit celer . 
si dist mes sire gauuains a la reine   dame  nos ne sauons pas tres bien qui cil fu qui ueinqui le tornoiement  car nos cuidons que ce fust uns cheualiers estranges  
mes tant uos sauons nos bien dire que il porta a l assemblee armes uermeilles et seur son hiaume en un panoncel une manche a dame ou a damoisele . 
 et lors pensa meintenant la reine que ce ne fu mie lancelos  car ele ne cuidoit pas qu il portast a tornoiement nule enseigne  s ele ne li eust bailliee . 
si en lesse atant la parole  que plus n en enquiert  fors que ele demande a mon seigneur gauuain   ne fu mie lancelos a ceste assemblee  
dame   fet il   se il i fu et ge l i ui  ne l connui ge pas  
et se il i fust  ge croi bien que il eust ueincu le tornoiement  
et neporquant nos auons ses armes ueues tantes foiz que  se il i fust uenuz  se il n i uenist en repost  nos le peussons bien connoistre . 
et ge uos di   fet la reine   que il i ala au plus couuertement que il pot . 
et ge uos di  dame   fet mes sire gauuains   que  se il i fu  ce fu cil as armes uermeilles qui ueinqui le tornoiement . 
ce ne fu il pas   fet la reine   ce sachiez ueraiement  
car il n est pas tant tenuz a dame ne damoisele qu il en portast enseigne  . 
lors saut auant girflez et dist a la reine   dame  sachiez ueraiement que cil as armes uermeilles qui porta la manche desus son hiaume fu lancelos  
car  quant il ot ueincue l assemblee et il s en parti  ie alai apres lui por sauoir se ce estoit il  
et encore en doutoie ge  por ce qu il estoit si desguisiez  
si alai tant que ie le ui tot apertement enmi le uis  ou il s en aloit moult naurez auec un cheualier ensi armé com il estoit  car il auoient ambedui armes d une maniere et d un semblant . 
mes sire gauuain   fet la reine   cuidiez uos que il die uoir  
par la foi que uos deuez mon seigneur le roi  dites moi ce que uos en sauez  se il est einsi que uos en sachiez nule riens . 
dame   fet il   uos m auez tant coniuré que ge ne uos en celeroie riens que g en seusse  
ie uos di ueraiement que ce fu il  ses cors meismes  qui ot armes uermeilles et qui porta la manche seur son hiaume et ueinqui le tournoiement . 
 et quant la reine entent ceste parole  si s en test atant et s en entre en sa chambre lermoiant des euz del chief  
si fesoit trop grant duel et disoit a soi meismes   ha  
dex  tant m a uileinnement trichiee cil en qui cuer ge cuidoie que toute loiaute fust herbergiee  por qui i auoie tant fet que pour l amor de lui auoie honni le plus preudome del monde  
ha  
dex  qui esprouera mes loiaute en nul cheualier ne en nul home  quant desloiaute s est herbergiee el meilleur de touz les bons  
 tiex paroles disoit la reine a soi meismes  car ele cuidoit ueraiement que lancelos amast cele qui manche il auoit portee au tornoiement et qu il l eust lessiee . 
si en est tant a malese qu ele ne set quel conseill prendre de soi  fors tant que ele se uenchera de lancelot ou de la damoisele  se ele puet en nule maniere  si tost comme ele uerra son leu . 
moult est la reine dolente de ces nouueles que mes sire gauuains li auoit aportees  que ele ne cuidast pas en nule maniere que lancelos eust cuer d amer autre dame que lui  
si en fist tout le ior moult mate chiere et en lessa le rire et le ioer . 
et l endemain uint a court boorz  et lyoniax et hestors et leur compaignie qui uenoient de l assemblee  
et quant il furent descendu en l ostel le roi  ou il auoient leur giste et leur repaire toutes les foiz que il uenoient a court  hestors commenca a demander as uns et as autres qui laiens estoient remes auec la reine  quant il alerent a l assemblee  ou lancelos estoit alez  car leanz le lessierent il quant il s en partirent . 
 sire   font il   il s en ala de ceanz l endemain que uos en partistes  ensi que il n enmena que un tout seul escuier auecques li  a tel eur que onques puis ne l ueismes ne n en oismes parler  . 
quant la reine sot que li freres lancelot et si cousin estoient uenu  ele fist boort deuant lui uenir  si li dist   boort  auez uos esté a cele assemblee  
dame  oil   fet il . 
 et ueistes uos lancelot uostre cousin  
dame  nenil  car il n i fu mie . 
par mon chief   fet la reine   si fu . 
dame   fet il   sauue uostre grace  non fu  
il ne puet estre  se il i eust esté  que il n eust parlé a moi et que ge ne l eusse conneu . 
ueraiement le sachiez   fet la reine   que il i fu  a teles enseignes que il ot unes armes uermeilles toutes d un taint et porta sus son hiaume une manche a dame ou a damoisele  et ce fu cil qui ueinqui l assemblee . 
en non dieu   fet boorz   de celui ne uoudroie ge en nule maniere que ce fust mes sires mes cousins  car cil dont uos me parlez  si comme len me dist  s en parti moult durement naurez de l assemblee  d une plaie que ge li fis a une iouste el coste senestre . 
maleoite soit l eure   fet la reine   que uos ne l oceistes  car il s est si desloiautez enuers moi que ge ne l cuidasse por riens del monde que il le feist . 
dame   fet boorz   comment  
 et ele li conte tout einsi comme ele le pensoit  
et quant ele ot dite toute sa uolente  si li respondi boorz   dame   fet il   ne creez pas que il soit einsint com uos le pensez  deuant que uos le sachiez plus ueraiement . 
car  si m aist dex  ge ne l porroie pas croire  que il eust faussé en tel maniere uers uos . 
ie uos di ueraiement   fet ele   que aucune dame ou damoisele l a seurpris ou par poison ou par enchantement  si que ia mes ior de sa uie ne sera bien de moi ne ge de lui  
et se il reuenoit a cort par aucune auenture  ge li ueeroie del tout l ostel mon seigneur le roi et li deffendroie que il ne fust ia mes tant hardiz que il meist ceanz le pie . 
dame   fet boorz   uos en feroiz toute uostre uolente  mes touteuoies uos di ge certeinnement qu onques mes sires ne s entremist de fere tiex choses com uos li metez sus . 
il l a bien moustré a ceste assemblee   fet la reine  
 ce poise moi que la prueue i est si aparissant . 
dame   fet boorz   se il est einsi comme uos me dites  il ne fist onques chose dont il me pesast autretant  
car uers qui qu il se meffeist  enuers uos ne se deust il pas meffere en nule maniere . 
 toute cele semeinne et l autre apres demora boorz en l ostel le roi artu entre lui et sa compaignie  et furent moult mat et moult pensif plus qu il ne souloient por la reine qu il ueoient courrouciee moult durement . 
onques dedenz celui terme ne uint hom a cort qui aportast noueles de lancelot que il l eust ueu ne loing ne pres  
si s en merueilla moult li rois artus . 
un ior estoient entre le roi et mon seigneur gauuain as fenestres del pales  et parloient entr eus pluseurs choses  et tant que li rois dist a mon seigneur gauuain   biaus nies  trop me merueill durement ou lancelos demeure tant  
ie ne ui pieca qu il lessast autant ma cort comme il a fet ores  . 
et quant mes sire gauuains l entent  si commence a sozrire et dist au roi   sire  or sachiez que li leus ou il est ne li ennuie pas  
car se il li ennuiast  il ne fust ore mie a uenir  
et se il li plest  len ne s en doit mie merueillier  car il deuroit bien plere au plus riche home del monde  se il i auoit autresi mis son cuer comme ge cuit que lancelos i a mis le suen . 
 quant li rois entent ceste parole  si est moult engoisseus de sauoir que ce est  
si requiert a mon seigneur gauuain qu il l en die la uerite seur la foi et seur le serement que il li fist . 
 sire   fet mes sire gauuains   ge uos en dirai la uerite si com ge cuit  
mes que ce soit chose celee entre nos deus  car se ge cuidoie que il fust reconté en autre leu  ge ne uos en diroie nule riens . 
 et li rois li dist que d ilecques en auant n en sera riens seu  . 
sire   fet mes sire gauuains   ie uos di ueraiement que mes sire lancelos demeure a escalot por une damoisele que il ainme par amors  
mes ice sachiez uos bien por uoir que ce est une des plus beles damoiseles qui soit el roiaume de logres  
et si estoit encore pucele quant nos i fusmes . 
et por la grant biaute que ge ui en lui  la requis ge d amors n a pas granment  
mes ele s escondist moult bien de moi et dist qu ele estoit amee de plus biau cheualier et de meilleur que ge n estoie  
ie fui moult couuoiteus de sauoir qui il estoit . 
si la ting moult corte qu ele me deist son non  
mes ele n en uolt onques riens fere  et neporquant ele me dist qu ele me mostreroit son escu  
et ge li respondi que ge ne demandoie mielz  
et ele le me moustra . 
et ge le connui meintenant  
si soi bien que ce estoit li escuz lancelot . 
et ge li demandei   damoisele  dites moi par amors quant cist escuz fu lessiez ceanz . 
 et ele me respondi que ses amis li auoit lessié  quant il ala a l assemblee de wincestre et enporta les armes a un suen frere qui estoient toutes uermeilles  et que la manche estoit seue qu il auoit portee sus son hiaume  . 

