se chil qui les romans ont fait 
des outrages et des mesfais 
eusent lor sens apresté 
a dire de diuinite 
moult eusent esploitié mieus 
tout autresi come li mieus 
est dous uers le fiel qui tant fors 
si est plus dignes li depors 
c on dit qu i reconforte l arme 
et plus plaist dex et nostre dame 
et as bons sains qui sunt en gloire 
bien doit on tenir en memoire 
lor uie et por as gens aprendre 
por chou k essample i puisent prendre 
si iert leur nons plus tenus chier 
un miracle ueul comenchier 
que xm nous raconte 
bien doit on raconter cest conte 
si com nous raconte renaus 
moult en est li miracles biaus 
il fu iadis uns mout haut rois 
c ainc n ama guerres ne desrois 
mais pais et droiture et raison 
cil rois auoit en sa maison 
un capelain de sainte uie 
en son cuer auoit grant enuie 
des yy besans multeploier 
si les uoloit si emploier 
qu il les peust al doble rendre 
a chou deuroit chascons entendre 
selonc ce que on a sauoir 
ke droit conte peust auoir 
s il en a cinc ou dis ou un 
car li don ne sunt pas conmun 
dex les a liurés a mesure 
rendre les conuient a usure 
quant couendra au demander 
sauf chou que dex ueut conmander 
a cascon en doit il seruir 
que qui chou ne ueut aconplir 
certes mau rechut les besans 
or orés comme li bon iehans 
ki puis ot a non bouce d or 
multeplia le dieu tresor 
que diex li ot mis entre les mains 
on reconte chou est del mains 
c on ne poroit conter le dime 
con il cremoit le roi hautime 
ia ne finast de uerseiller 
ne de iuner ne de ueiller 
a bien faire iert tous ses acors 
dame iert li ame et sers li cors 
moult est honestes ses usages 
et tant estoit cortois et sages 
ke ia hom n aperceust s ueure 
enuers le pule bien se cueure 
car quant entre le gent uenoit 
feste et leeche demenoit 
estre sauoit a cascon fuer 
mais il auoit dedans son cuer 
plante siqu il uiuoit sans gile 
selonc les dis de l euuangile 
on quidoit qu il amast le monde 
le cuer auoit et net et monde 
trop par estoit de nete uie 
diables en ot grant enuie 
por la sainte que il menoit 
nuit et ior entor lui aloit 
qu il le cuidoit faire pechier 
en grant se met de l trebuchier 
en mainte maniere l assaut 
mes ses asaus riens ne li uaut 
fois et creance est ses escus 
qu il ne pooit estre uencus 
diables en ot grant engaingne 
tot autresi conme l araingne 
deuant le moske met le roi 
l empira et mist mal au roi 
par une trop fause querele 
li rois ot une fille bele 
qui tos li pulles loe et prise 
moult iert cortoise et bien aprise 
ses eures sot et son sautier 
uolentiers aloit au mostier 
souant au capelain parloit 
qui maint bel mot li enseingnoit 
n i entendoit nule folie 
diables l a si asaillie 
et pointe d un agu quarrel 
amer li fist un damoisel 
et chil ama la damoisele 
endeus aus esprist l estincele 
li dansiaus tant s i acointa 
tant uint a li qu il l enpreingna 
car diables a porcachié 
le fruit qu en lui a semencié 
ne l pot pas courir lonc termine 
moult se desmente la mescine 
car bien sauoit qu ele iert dechute 
quant diables l a perchute 
aproismiés s est ioste s oreille 
de felonie le conseille 
  damoisele que uaut uo plainte 
tout entresait estes enchainte 
quant li rois le sara uos pere 
et la roine uostre mere 
lues en serés mis a gesine 
or soies tant cortoise et fine 
que uostre ami en desconbres 
mius est que autrui enconbres 
que uos drus kiece en mortel main 
xxx 
dites qu aueis esté sa drue 
que uos en serés bien creue 
un oef n en puet mie uos estre 
se uos faites ocire un prestre  
tant l a diables encantee 
que moult en est entalentee 
del prestre metre a danmpnement 
ne demora pas longuement 
qu aperchute s est la roinne 
au contenement le mescine 
et au mangier qu ele faisoit 
en tel guise se demenoit 
chascon ior sanble que deuie 
sa mere conut bien teil uie 
si come feme d autre fait 
entresait seit qu ele a mesfait 
cele a la face pale et tainte 
la mere l a de tant atainte 
k ele seut la mesauenture 
au roi conta la contenure 
qui moult grant dolor en demaine 
en une canbre o soi l en maine 
n i ot fors la roine et lui 
  fille fait nos as grant anui 
et lait reprouier et hontage 
qui enchainte ies par xxx 
chertes moult par en ai grant honte 
or me di tost et si me conte 
de qui tu ies ensi honie 
iehis le hors ne l coille mie 
dites le moi sans demorance 
moult en iert pris crueus ueniance 
de celui qui t a enpreingnie  
diables qui l a enseingnie 
s est a cel conseil enbatus 
par qui mains hom est abatus 
et mis a honte et a desroi 
en plorant regarda le roi 
qu a la terre sa face moille 
as pies son peire s agenoille 
puis si le baise faintement 
puis li a dit moult piteument 
  merchi  fait ele   beaus dous sire 
ne uaut noient il t estuet dire 
le non de celui qui st mesfais 
de qui tu as rechut les fais 
qui si par est hors et uilains 
sire iehans uos capelains 
c on quide de tel netee 
m a tolue ma castee 
a premiers le bien m enseigna 
et au darain m enpreigna 
de mal faire est bien enseingniés  
quant li rois l ot si s est siengniés 
  iehans  dist il   dis tu a chertes 
oil beaus tres dous sire chertes  
li rois la roine regarde 
  et qui se donast de ce garde 
de si saint home conme iehan 
il en ara honte et ahan 
par la corone que ie port 
ariués est a moult mal port 
trop par est ore cis blasmes lais  
li rois manda en son palais 
ses plus haus barons a droiture 
si lor dist la mesauenture 
ainc ne se uolt plus atargier 
a ses homes a fait iugier 
le chapelain qui ne l sauoit 
et coupes et pecie n auoit 
mais diables qui het sa uie 
li a tot ce fait par enuie 
et quant le uirent li baron 
escrié l ont come un larron 
qui est repris a ses desrois 
  iehan iehan  ce dist li rois 
  ta chastee est redoissie 
por quoi as ma fille engroissie 
ta falsete est perrilleuse 
l aighe coie est plus resoigneuse 
que n est la rade et plus dechoit 
car cil s en garde qui le uoit 
li priués lerres est li plus maus 
sauf te cuidoie et tu es faus 
tu m as doné uenin por basme  
quant iehans ot le uilain blasme 
il se seigne ne set que dire 
poi prisast on son escondire 
tote la cours sor lui resone 
li rois en iurre sa corone 
qu il ert demain menés en l ille 
ou li mers bat et li uens hille 
  de ta deserte aras le droit  
or uos dirai quels l ille estoit 
uns rochiers ert de mer enclos 
de bos estoit tos plains li clos 
trop auoit en la desertine 
ours et lions et sauuechine 
guiures dragons serpens uolans 
quant ert repris alcuns dolans 
c on deuoit a mort traueillier 
la ert menés por esillier 
et les bestes le deuoroient 
a grant dolor qui la estoient 
en tel afaire en tel ahan 
dut li rois esillier iohan 
par le dit a la damoisele 
li sains hom cort a la capele 
si a tot maintenant aers 
parcemin et taillié quaiers 
et de son enke plain cornet 
ses pennes et son keniuet 
tot portera o lui li sire 
car alcun bien uoldra escrire 
en l ille desor le riuage 
car ne doute beste saluage 
ne il n a paor ne doutance 
conment qu il ait sa sostenance 
car en nostre segnor se fie 
qui ses sergans pas ne defie 
mais tos iors est pres de l deffendre 
li rois le conmanda a prendre 
a ses sergans pour deuorer 
car il ne uelt plus demorer 
et cil i uont isnelepas 
si l amainenent plus que le pas 
celui qui n iert mie mesfais 
la fille al roi ert el palais 
si li dist quant le uit uenir 
  ice uos doit bien auenir 
dans fals prestres maluais lechiere  
li sains hom a leué sa chiere 
quant entendu a la parole 
lors a regardee la fole 
  qu est che male feme qu as dit 
certes malement as mesdit 
dex set moult bien que n i ai coupes 
en cel mesfait dont tu m encoupes 
moult comparras chier ton desroi 
car ie depri al souerain roi 
qu il te rende ta false plainte 
sique del fruit dont es enchainte 
a nul ior deliure ne soies 
de si adont que me reuoies  
li sergant le mainent atant 
de totes pars le uont batant 
n aresterent iusqu a la riue 
de laidengier cascuns estriue 
aprestee troua la nef 
docement i entre et soef 
li capelains dont li oil larment 
et li sergant qui moult bien s arment 
por les lions et por les ors 
l aighe trespassent a grant cors 
iusqu en l ille que uont requerre 
le saint home metent a terre 
puis si se sunt ariere enpaint 
et li capelains qui remaint 
s est a la terre agenoilliés 
de lermes a ses ex moilliés 
une sainte orison commence 
  he urais dex qui al diemence 
de tes manoeures reposas 
en paradis adan posas 
dont puis fu mis hors con mendis 
por le fruit que li desfendis 
las por coi aerst il la pome 
que conperé ont tot li home 
que nature ot formés et fais 
il meismes en ot tel fais 
qu en trauail fu tant con fu uis 
et puis ens en infer rauis 
en tenebres en oscurte 
por le fruit de maleurte 
honte en ot li ame et li cors 
he urais peres misericors 
duel ustes de uo creature 
qui estoit en la uil closure 
u tot aloient fol et sage 
en terre enuoias ton mesage 
a celui fu dit li salus 
qui est uoie uie et salus 
cele parole car deuint 
al noel a naiscance uint 
li angle as pastors le noncierent 
qui forment s en esleecierent 
l estoile fu des rois ueue 
cascuns le uit en sa uenue 
cascuns mut seus de son enpire 
et uos les asanblastes sire 
l estoile a uos les amena 
cascuns offrande uos dona 
cascons solonc ce que li sanble 
uos les presistes tos ensanble 
al saint temple fustes offers 
li iustes simions uos sers 
uos rechut de ioie aemplis 
lors fu ses desirs aconplis 
lonc la parole qu il sauoit 
que sains espirs dit li auoit 
ains que la mort paor te face 
uerras tu ton deu en la face 
il le uoit uoir a son talent 
si com io croi tot ueraiement 
qu ensi auint icis recors 
si salués uos m ame et mon cors 
et enuoiés sustance et uie 
dyables m a fait par enuie 
cest duel qui st de mal ensegniés  
il lieue sus si s est segniés 
l orison fu en latin dite 
por ce l ai en romans escrite 
que li lai le puissent aprendre 
fermer en lor cuer et entendre 
ki le dira de bon corage 
miex l en ert a tot son aage 
li sains hom qu iert a tort menés 
ert de tos biens enluminés 
enuers le ciel regarde en haut 
hardiement s en entre el gaut 
ainc les bestes ne resoigna 
ore oiés con dex li dona 
grant honor en la desertine 
li dragon et la serpentine 
li lion et les autres bestes 
dont il i ot moult de rubestes 
encontre le saint home aloient 
aorerent et inclinoient 
humblement com fuissent oeilles 
les uertus deu et ses merueilles 
ne porroit bouche d ome dire 
tant ala par le bois li sire 
qu il uit un arbre en un destor 
dont li erbe estoit drue entor 
de rain de fueille est bien uestus 
la est li preudom arestus 
et si li plot a remanoir 
la uoldra faire son manoir 
des rains et de la foille aporte 
cloisure i fait entree et porte 
quant ce ot fait li deu amis 
si se segna dedens s est mis 
la uoldra alcun bien escriure 
mais il ne set de coi puist uiure 
ne de quel part socors li uiegne 
a deu se lui plaist en souiegne 
par sa grace par sa pitie 
la nuit quant il fu anuitié 
li sains hom ne s oblia pas 
a genols uait isnellepas 
dist conplie dedens sa cele 
le ior de la uirge pucele 
et apres uigile des mors 
li bons us ou il ert amors 
uoldra se il puet maintenir 
la droite uoie ueut tenir 
se bien a ore dusc a ore 
s il puet miex le fera encore 
dedans sa nouele maison 
fu tote nuit a orison 
s il dormi ce fu a genols 
piecha qu il n ot les ex saols 
matines dist a l aiornee 
quant clere fu la matinee 
a deu moult saintement rendi 
et prime et tierce et miedi 
en son cuer fait ueu et promese 
s armes eust il cantast mese 
epistle et euangile dist 
apres un des quaiers eslist 
si apresta son escritoire 
comenchier ueut un saint estoire 
el non del poissant roi celestre 
il ne uoldra mie useus estre 
qui en huiseuse s amolie 
penser li fait mainte folie 
son parcemin et penne taille 
d entrer en la haute bataille 
dont dyables a grant enuie 
qu il comence si sainte uie 
ou ot mainte bele auenture 
forment li plaisoit l escripture 
son fain oblie pour la ioie 
mais al diable mult anoie 
bien sot se la uie est escrite 
ou il ore tant se delite 
que souentes fois le lira 
apres cestui altre escrira 
  io le quidai auoir uencu 
mais il a pris le haut escu 
dont bien s est enuers moi couers  
son cornet a li fel aers 
tot l encre en a espandu fors 
li sains hom uolsist estre mors 
quant il uit son enke espandu 
  he las ore ai io tot perdu 
puisque mes enques gist par terre 
he las qui m a fait ceste guerre 
male cose a en cest contor  
li sains hom garda tot entor 
l anemi uit deuant lui 
qui grant ioie ot de son anui 
il en rist et fait lie chiere 
  hai  fait il   maluais leciere 
par toi est abatu mes enkes 
quides tu donc que tu me uenkes 
oie uoir abatus seras 
or me di coment escriras 
tot ton enke as perdu al mains 
or seront huiseuses tes mains 
qui si se penoient d ourer 
or n aras enke ou recourer 
tu as perdu ueu et promesse 
ne iamais ne canteras messe 
et de quel cose uiuras tu 
en tel dessert t ai enbatu 
ou il a pain ne ferine 
mais ors et autres saluagine 
dont tes cors est en grant peril 
tot tes cors est mis en exil 
car trop cointes estre soloies 
se mon conseil croire uoloies 
io te racorderoie al roi  
quant li sains hom ot le desroi 
lieua sa main sor li fist signe 
de la crois que tant par est digne 
c anemis aprochier ne l ose 
le satenas laidist et cose 
que moult l a fait el cuer dolant 
pus li a dit par maltalent 
  io te conmant fel anemis 
par celui qui en la crois fu mis 
qui recut mort et pasion 
por geter l ame de prison 
qui en enfer estoit en cartre 
que mais ne te puisses enbatre 
en cest ille tant con g i ere 
fui t en de ci maluais leciere 
trop m as porsui longement  
cil s en fui isnelement 
li sains hom est dedens sa cele 
le fil a la uirge pucele 
proie moult que socors li face 
enuers terre cline sa face 
sor sa main a mise sa kene 
en sa bouche boute sa pene 
si le tornie et maine et tire 
et en apres de cuer sospire 
en grant torment estoit ses cors 
de sa bouce a retrait fors 
la penne ki ert atempree 
de color d or bien destempree 
a ueu tot le tuel plain 
deuant ses ex a trait sa main 
longement l esgarda li prestre 
  he dex quel color puet ce estre 
en porroit on escrire letre  
par assai le comence a metre 
apres l autre letre qu est noire 
mais cele resplent qui est ore 
tote l autre letre enlumine 
  hai sainte uertus deuine 
se de tel enke plus eusse 
con bieaus escris faire peusse 
dex con m en fust grace donee  
quant il ot dite sa pensee 
en sa bouche le tuel boute 
le tuel uit plain de tel goute 
si bele con d itel color 
son fain oblie e sa dolor 
oblie dex le sostenoit 
en sa bouche l enke prenoit 
sa saliue deuenoit ors 
et quant escopir uoloit hors 
sa colors muoit a droiture 
si con ancois fu par nature 
et a l escrire estoit ors fins 
ainsque uenue fust sa fins 
uit on l escrit que tant fu gens 
moult en loerent deu les gens 
tant con uesqui et ot duree 
ot puis a non bouce doree 
et drois fu pour la grant merueille 
iehans nuit et ior se traueille 
de deu seruir et sa puissance 
moult est poure sa sostenance 
d erbes uiuoit et de racines 
mais les doucors qui erent fines 
ne li mannes bien en sui cers 
qui peut le pulle ens es dessers 
ne lor plot miex quant les mangoient 
que les herbes iehan fesoient 
car dex le saueur i metoit 
qui son ami pas n oblioit 
souent le faisoit uisiter 
or le lairai de lui ester 
si dirai de la fille al roi 
qui sus li mist par son desroi 
qui par lui ot cel enconbrier 
trois ans passerent tot entier 
qu ele onkes ne pot agesir 
de sante ot moult grant desir 
a grant dolor use sa uie 
la mesestance ot deseruie 
c al saint home sus mis auoit 
xxx 
xxx 
et nuit et ior ses poins detort 
tel duel a a poi ne s afole 
  lasse dolante con fui fole 
quant i encopai l ome saintime 
qui si bien ert del roi hautisme 
car ore apert sor ma semence 
ore en uoi io bien la prouence 
de la parole qu il descrist 
enuers le saint cors iesu christ 
quant il issi de cest palais 
oians trestos et clers et lais 
proia que grose remansise 
de ci a tant que l reueise 
bien a dex fait sa uolente 
quatre ans ai ia encainte esté 
lonc tans ert mes cors enconbrés 
car il est piecha deuorez 
ie l porchacai lasse caitiue 
moult sui dolante que sui uiue  
si grosse estoit a poi ne crieue 
tot dis gisoit onques ne lieue 
li rois en tel despit l auoit 
k il ne l ooit ne le ueoit 
en une chambre estoit repuse 
enserree conme recluse 
ades gist en un lit enuerse 
une seule feme i conuerse 
que li aporte sa uitaille 
ensi languist ensi trauaille 
tant a mal nus ne l porroit dire 
la mort sor tote rien desire 
el demora en tel maniere 
dex acompli bien la proiere 
de son ami con droituriers 
set ans fu grosse tos entiers 
li lasse qui est en tempeste 
a un ior d une haute feste 
uint en sa cambre la roine 
si araisone la mescine 
  fille con pesme uie aués 
car me distes se uous saués 
se enchaintes estes ou emflee 
del roi en ai esté ciflee 
souent quant il de uos m enpeske 
dame uo fille porte un ueske 
quant il ert nés bien le gardés 
a l apostoile le rendés 
si me rampone e contralie 
dame certes par ma folie 
ai le mal quant ie porchacai 
c est a bon droit se honte en ai 
le col ai durement chargié 
de mon mesfait de mon pechie 
c a tort le mis sor le saint home 
il n i ot copes c est la some 
d un danzel fu que io amoie 
por mon pere que iou cremoie 
que ne l fesist liurer a mort 
iohan en encopai a tort 
grant honte en ot e sans mesfaire 
une proiere li oi faire 
a deu qui bien est aueree 
qu ie ne fuisse deliuree 
desiqu il reuenist arriere 
ia del fruit bele mere chiere 
n iere deliure c est mes sors 
si arai ueu cel saint cors  
la roine oi le meschief 
pour le mesfait sengna son chief 
quant ot le pechie desloial 
  fille por coi fesis tel mal 
corecié as deu e ses sains 
moult ert preudom li chapelains 
ki a tort fu deshonorés 
piecha est mors e deuorés 
iamais nul ior ne le uerras 
or di coment deliuerras 
quant sans lui ne pues desloier 
dame qui porroit enuoier 
sergans en l ille fiers et os 
il i troueroient des os 
de ceaus qui iluec sont ocis 
car assez en i a on mis 
tot coillissent e mals et bons 
se troués estoit uns des suens 
on les feroit lauer ensamble 
si en beuroie ce me samble 
de l aighe u seroit atouciés 
un de ses os de fi sachiés 
deliure estroie sans doutance 
tes est ma fois e ma creance 
dame ore aies merci de moi 
fille soffres g irai al roi 
cest oeure raconter e dire  
la dame qui li cuers sospire 
est en plorant al roi uenue 
et si li est as pies cheue 
deuant trestous les pies li baise 
ne quidiés mie c al roi plaise 
  leués  fait il   sus bele amie 
sire io n en leuerai mie 
s arai un don que io demant 
dame ie ferai uo conmant 
bien porrés uostre plaisir dire 
sui en certaine beaus dous sire 
oil dame coiqu il me grieue  
la roine a cest mot se lieue 
aproismie s est les s oreille 
le fait sa fille li conseille 
son forfait e sa felonie 
ensi con ele l ot gehie 
la uerite a descouerte 
dont cele a encor sa deserte 
por celui qui moult deu cremoit 
e de fin cuer loial l amoit 
a tort noma le capelain 
li rois a leuee sa main 
si s est plus de cent fois segniés 
  las  fait il   con sui engigniés 
bien sai que dex me requerra 
son sergant e demandera 
a tort li fis tolir la uie 
la fole a le mort deseruie 
que li porchaca sans pardons 
auoi sire ce est mes dons 
de le lase dont parol ci 
que uos aiés de li merci 
se deu plaist ne uous desdirés 
dame  fait il   et uous l arés 
certes de ce sui moult dolans  
ele li prie des sergans 
qui por les os en l ile iront 
et a lui les aporteront 
  qu en ferez uous amie chiere  
ele li conte la proiere 
que li capelains fist par ire 
bien l en oi dex nostre sire 
que iamais ne deliuerra 
de ci adont k il reuenra 
c est la creance a la dolente 
qui soffert a mainte tourmente 
s on pooit rien de lui trouer 
pour la caitiue deliurer 
ou alcun os qui de lui soit 
tout maintenant deliuerroit 
se dex ueut bien peut auenir 
li rois a fait sergans uenir 
si lor dist son comandement 
cil sont armé isnelement 
de bones pour desfendre 
alé en sont sans plus atendre 
iusc as nes qui sunt a la riue 
de bien faire cascuns estriue 
encontre les bestes saluages 
dont tout estoit plain li bosages 
moult les redoutent li sergant 
enuers l ille s en uont nagant 
por secorre la damoisele 
iehans estoit deuant sa cele 
si lauoit herbes et racines 
cex uoit uenir par aatines 
d elmes d aubers apareilliés 
moult s est li sains hom merueilliés 
quide que le uiegnent destruire 
enuers le ciel ses deus mains puire 
puis dist   dex oiés ma proiere 
ci uoi uenir une gent fiere 
metre me uolent a martire 
se uostre plaisir i est sire 
que mais n i ait de mon tempoire 
receués l ame en uostre gloire 
ia me porront trouer tot prest 
puisque li uos plaisirs i est 
que plus n i ait de mon eage  
li capelains uint al riuage 
encontre cex qui arriuoient 
moult s esmerueillent quant le uoient 
ne seiuent con puist auenir 
iehans dist   bien puissiés uenir 
plaist uous ci herbergier o nos 
sire  font il   qui estes uos 
qui entre ces bestes manés 
segnor  fait il   ci fui menés 
set ans a par fause acoison 
iohans li capelains ai non 
iohans uiués uos donc biaus mestre 
oil merci al roi celestre 
qui m a doné uie et peuture  
cil li conterent l auenture 
que por ses os furent uenu 
  segnor bien uous est auenu 
tot ensamble me renmenrés 
soffrés un poi ia me rarés  
il est corus ses liures prendre 
puis en reuint sans plus atendre 
en lor nacele recut l ont 
et a grant ioie s en reuont 
tant ont de nagier estriué 
qu il sunt en lor terre arriué 
moult desirent que li reis sache 
le gaing qu il ont fait en lor cache 
onques en bos n en terre nueue 
ne fu faite si bele trueue 
deus messages au roi enuoient 
qui bien et bel parler sauoient 
conté li ont coment amainent 
le saint home et dont ioie mainent 
sain et sauf et plain de uertu 
quant li rois ot de grant uertu 
bati son pis en repentance 
crient que dex n en prange uengance 
del sort que al saint ome fist 
trestote la cite fremist 
quant il oirent la nouele 
tot blasmerent la damoisele 
par qui fu meus li desrois 
encontre ua a pie li rois 
et la roine a grant pite 
a l entree de la cite 
encontrerent le capelain 
li bons hom a leué sa main 
s es a beneis et segniés 
li rois li est cheus as pies 
et la roine s agenoille 
la face et li mentons li moille 
car elle plore tenrement 
merci li proie doucement 
des mals que fait li ont a tort 
iehans qui de deu a confort 
lor respont a moult simple face 
  ie l uous pardoins et deus si face 
ce porchaca la pecherece 
ki de moi ert si menterese 
encor dure cis blasmes lais  
conduit l en ont dusc al palais 
li rois a trestot son empire 
la damoisele l oi dire 
moult grant desir a de l ueoir 
par lui quide merci auoir 
de la dolor qui tant est male 
aporter se fait en la sale 
deuant le roi ki est ses pere 
pitie en a eu sa mere 
de honte et d angoisse noirci 
  bele fille criés merci 
au saint home que il uous uaille  
ses mains ioint cele qui trauaille 
plains gete dolerous et haus 
  he capelains nes et loiax 
a grant tort uous mis sus la rage 
oiant mon pere et son barnage 
ie di que coupes n i eustes 
et que mon pechie ne seustes 
sire merci de ceste lasse 
ki a tel duel sa uie passe 
c est drois que conper ma folor  
quant li sains hom ot la dolor 
pitie ot de sa mesestance 
  as tu dont uraie repentance 
oil se iesus me secore  
la roine de pitie plore 
a genols uait forment li grieue 
li capelains amont l en lieue 
si li dist moult piteusement 
qu ele laist son doulousement 
  certes ne puis dolor me donte 
mon enfant uoi morir a honte 
se deu plaist s iert reconfortee  
en une cambre l a menee 
la lasse qui grant duel demaine 
li sains hom la roine en maine 
l uis serra apres lui li prestre 
ne laissa fors que la dame estre 
qui moult ert plaine de tristor 
  dame or prions al creator 
qu il nos confort et ioie 
et ma proiere essauce et oie 
de ce que io li uoil requerre  
les deus genols a mis a terre 
s a conmencié s orison 
ki moult fu de sainte raison 
  biaus sire dex puisque ionas 
el uentre del poisson gardas 
et moi as gardé uers les bestes 
qui tant par estoient rubestes 
si uoir con ceste honor m as faite 
qui moult bien doit estre retraite 
or te proi de ceste esgaree 
que iusques ore as enserree 
deliure le par ta poissance 
rent moi le fruit de tel samblance 
con il aferist al termine  
il a segnié la mescine 
qui en dolor a mes maint ior 
onques n i ot plus de soior 
mais maintenant tot a deliure 
d un enfant malle se deliure 
si formé come de set anz 
de tes paroles con d enfans 
ot le cors et sage 
onques nul ior de son eage 
ne uit plus bele creature 
deliure est de sa porteure 
saine se lieue isnelement 
la danzele nul mal ne sent 
le saint home aert par les pies 
qui a terre ert agenoilliés 
  saine sui et point ne me grieue  
iehans li capelains se lieue 
et uoit l enfancon qui parole 
si l aplanie si l acole 
tantost li requist cil baptesme 
et le saint oile et le saint cresme 
tantost l enfant baptisa on 
et del capelain ot le nom 
deu loent tot de cel miracle 
que dex a fait de cest segnacle 
li rois l onore et si princier 
et li autres pules l a chier 
ses liures mis a la capele 
quant seue fu la nouele 
ses liures tot d or escrist 
et qu en sa bouche destempré prist 
par miracle deu en loerent 
et puis bouce d or l apelerent 
por sa sainte conuersion 
sains iehan bouce d or a non 
sa uie fu nete et saintisme 
puis plot a deu le roi hautisme 
k il fu ueske de la cite 
de sa uie uos ai conté 
et quant finé fu li bon mestre 
orison fist al roi celestre 
que femes qui enfans portoient 
s a lor besoing le reclamoient 
que l enfes mort ne receust 
deuant qu en fons baptisiés fust 
et la mere a honor uesquist 
dex li dona ce qu il requist 
tenir l en doit on en memoire 
por renaut qui a fait l estoire 
en romans si cortoisement 
deprions deu omnipotent 
le segnor dont tos biens est fais 
que il nos pardoinst nos mesfais 
et otroit droite penitance 
si con cil qu est de tel poissance 
et quiconques escrite l ait 
foi et plente de tos biens ait 
et si ait permanable uie 
cascuns en die 
