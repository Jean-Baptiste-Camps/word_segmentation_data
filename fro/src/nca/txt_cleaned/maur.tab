peleus iert uns riches reis 
mout proz mout sages mout corteis 
par grece alot sa seignorie 
e del regne ot mout grant partie 
sa terre teneit quitement 
bien e en pais e saiuement 
icist reis aueit un son frere 
fiz de son pere e de sa mere 
eson iert par non apelez 
en penelope la citez 
ne sai s iert reis o cuens o dus 
quar le liures ne m en dit plus 
icist aueit un fiz eson 
qui esteit apelez iason 
de grant beaute e de grant pris 
e de grant sens si com io truis 
grant force aueit e grant uertu 
et par maint regne iert ce seu 
mout iert corteis e genz e proz 
e mout esteit amez de toz 
mout por demenot grant proece 
e mout amot gloire e largece 
trop iert de lui granz reparlance 
e tant aueit fait de s enfance 
que mout iert coneuz sis nons 
par terres e par regions 
quant co uit li reis peleus 
que iason montot plus e plus 
e que chascun ior s essaucot 
dotos en fu paor en ot 
que tant creust que tant montast 
que de la terre le getast 
crient sei que s il uit longement 
qu il ne l en laissera neient 
mout a grant dote peleus 
que le regne ne li laist plus 
quar se il s en uueut entremetre 
bien l en porra del tot hors metre 
mout ot uers lui le cuer felon 
ne ne faiseit se penser non 
saueir par com faite mesure 
porreit ia prendre engin ne cure 
come il alast a male uoe 
si que la terre ne fust soe 
ne del rien ne l poist gregier 
mout se penot de l engeignier 
ia seit se que mout s en celot 
ne negun semblant nen l en monstrot 
en icel tens co truis lisant 
auint une merueille grant 
en l isle de colcos en mer 
ensi l oi l auctor nomer 
la ot co sai bien un mouton 
qui tote aueit d or la toison 
mais n esteit riens d icel poeir 
ne par force ne par saueir 
qu il seust engeignier ne faire 
coment d iluec le poist traire 
a rien n esteit chose seue 
coment la toison fust eue 
onques nus om saueir ne l pot 
e sacheiz bien tiels la guardot 
ia de l aueir n eust enuie 
nus hom qui n en perdist la uie 
maint se quiderent essaier 
qui puis n en porent repairier 
peleus fu de mal porpens 
ne uit engin ne lue ne tens 
com faitement poist ourer 
de son neuo a mort liurer 
ses nies esteit mout le dotot 
mais ne uoleit pas ne n osot 
monstrer ne faire aucun semblant 
qu il le haist ne tant ne quant 
porpensa sei qu il requerreit 
e en toz sens porchacereit 
coment iason la en alast 
si que iamais ne en retornast 
bien siet s il l i puet faire aler 
ne l estuet mais de lui doter 
ne del repairier n a dotance 
ainz est de co bien a fiance 
que la iert sa fins la morra 
ne iamais n en repairera 
ne demora pas puis un meis 
c une grant feste fist li reis 
granz fu la corz qui il aiosta 
e granz la genz qu il asenbla 
assez i ot contes e dus 
e cheualiers set cenz e plus 
iason i fu e hercules 
cil qui sostint maint pesant fais 
e mainte grant merueille fist 
e maint felon iaiant ocist 
e les bones iluec ficha 
ou alisandres les troua 
ses granz merueilles e si fait 
seront a toz iorz mais retrait 
granz e pleniere fu la corz 
e quant el ot duré yy iorz 
s a li reis iason apelé 
oiant toz l a araisoné 
  oiez biaus nies  fait peleus 
  rien que seit uiue n ain io plus 
com io faz tei co saches bien 
mais monstrer te uueil une rien 
mout par es beaus proz e hardiz 
s ies cheualiers granz e forniz 
mout as gent cors e grant uertu 
si t ies en maint lue combatu 
toz iorz en as uictoire eue 
mainte chose t est auenue 
dont tu te puez mout faire liez 
e dont tu ies mout essauciez 
nus n est hui uis de ton aage 
qui proece ne uasselage 
ait enuers tei de nuille terre 
trop par porras encor conquerre 
mout as grant pris e grant ualor 
mout as conquise grant enor 
mais conquerre la puez mout maire 
s une chose poeies faire 
si eres si proz ne si os 
que tu la toison de colcos 
qui est de fin or senz dotance 
e dont il est tiel reparlance 
pousses par nul sens aueir 
ne par force ne par saueir 
si aureies doncs mais conquis 
qui om terriens qui seit uis 
e saches sor les deus te iur 
e leiaument t en faz seur 
se tu la toison pues aueir 
de mon regne te heir 
e a mon tens e a ma uie 
t en liuerrai la seignorie 
del tot t en ferai maistre e sire 
ia ne uoudras penser ne dire 
cele chose que io nen face 
que bel te seit et qui te place  
iason oi que li reis dist 
e la pramesse qu il li fist 
s ot les granz biens qu il li retrait 
des granz proeces qu il a fait 
mout li fu bel e mout li plot 
e mout grant ioie en sei en ot 
siet qu il a tant force e uigor 
e sens e proece e ualor 
que la toison senz faille aura 
desque il s en entremetra 
ia ne sera en lue si fort 
co li est uis ne l en aport 
grant cuer a e grant uolente 
d aler en estrange regne 
e de ueeir les regions 
dont il oi nomer les nons 
e mout uoudreit faire tel rien 
que lon li atornast a bien 
e dont il essaucast son nom 
la pramesse ot e le grant don 
que sis oncles li prameteit 
nul mal engin n i entendeit 
ainz cuidot bien certainement 
senz nul autre deceuement 
qui por son bien li loast faire 
n i entendeit mal ne contraire 
tot bonement li respondi 
  sire  fait il   uostre merci 
bien sai e uei ne dot de rien 
que m onor uolez e mon bien 
haute chose me prametez 
granz merciz uos en rent e grez 
la irai io quant bel uos est 
mout uoluntiers uez m en tot prest 
ia n en quier plus lonc soior faire 
se deus me guarist de contraire 
o mei s en uendra la toisons 
ia n iert si guardez li moutons  
a guari se tient peleus 
mander e querre fist argus 
engigners ert icil prouez 
li plus tres saius qui fust nez 
hom ne saueit soz ciel son per 
ne qu ensi bien seust ourer 
quant li reis l ot a sei mandé 
preié li a e comandé 
c une nef seit faite e hastee 
forz e siglant e atornee 
a endurer un fort torment 
e un orage e un gros uent 
argus respont   iusque un meis 
o se deuient ancor anceis 
rendrai si prestee la nef 
n en iert a dire mast ne tref  
cil se pena de la nef faire 
qui mout en sot bien a chief traire 
ele fut mout e granz e forz 
e bien fu garnie de borz 
co uuelent dire li plusor 
mais io ne l truis mie en l autor 
que co fu la premiere nes 
ou onques ot ueiles ne tres 
ne que premiers corut par mer 
cil qu i osa premiers entrer 
co fu iason co est quidé 
mais n en truis autre autorite 
cil ot la nef apareillé 
e bien clauelee e cheuillee 
e encordee de fustnains 
e gouernauz i ot e rains 
ueiles ytages e obens 
e forz chaables e granz drens 
n i ot rien plus que aprester 
des or puet om o li sigler 
parmi la mer o hautes ueiles 
e au soleil e as esteiles 
la nouele fu ia alee 
par grece et parmi la contree 
que peleus li reis faiseit 
une nef faire a grant espleit 
en que iason deueit entrer 
que en colcos deuoit sigler 
car aueir cuide la toison 
que de fin or est el mouton 
des plus pro e li plus uaillant 
des plus dotez des mielz aidanz 
e qui plus erent coneu 
en sont dreit a iason uenu 
offert pramis e dit li ont 
qu ensemblement o lui iront 
e il trestoz les en mercie 
e doucement lor dit e prie 
que quant il aureit buen orage 
e il uerreient son message 
apareillié fussent e prest 
de uenir la ou la nes est 
ensi li ont tuit otreié 
apres ont pris de lui congie 
quant uint contre le tens nouel 
que doucement chantent oisel 
que la pareist blanche e bele 
e l erbe est uert fresche e nouele 
quant li uergier sont gent flori 
e de lor fueilles reuesti 
l aure douce uente e soef 
doncs fist iason traire la nef 
dedenz la mer ne taria plus 
argo ot non del non argus 
argus l aueit faite e ouree 
por argus fu argo nomee 
guarnir la fist peleus bien 
ne lor defailli nule rien 
de quantque lor esteit mestier 
uenu furent li cheualier 
e tuit si autre compaignon 
en la nef entrent a bandon 
ensemble o eus uait hercules 
qui parenz iert iason mout pres 
li uenz corut deuers la terre 
qui la nef tost del port desserre 
la ueile ont fait el mast drecier 
bon uent orent e dreiturier 
donc comencierent a sigler 
parmi la transe de la mer 
tant ont siglé a ueile pleine 
ainzque trespassast la semaine 
ariuerent as porz de troie 
a grant leece e a grant ioie 
el haure de simoenta 
sai bien que la nes ariua 
hors s en eissirent ambedui 
iason e hercules o lui 
e tuit lor autre compaignon 
grant ioie meinent el sablon 
lor eue douce ont refreschee 
que la mers aueit empeiriee 
sor le riuage el bel grauier 
ont fait conreer lor mangier 
dous iorz aueient soiorné 
quar auques esteient lassé 
n aueient mie grant corage 
de faire el pais lonc estage 
mais mout lor iert e buen e bel 
de reposer en lue nouel 
e d auques seiorner lor cors 
tuit esteient de la nef hors 
mal ne damage ne faiseient 
en la contree ou il esteient 
li rois de troie laumedon 
a oi dire que iason 
ert ariuez e hercules 
e autres cheualiers ades 
plus de set cenz prouz e hardiz 
e de grece les plus esliz 
sont de lor terre ca uenu 
tot le pais ont confondu 
les chasteaus ars prise la preie 
se il mout tost n es en enueie 
damage li feront en fin 
se il longues sunt si ueisin 
n es i uueille ia consentir 
quar granz maus l en porreit uenir 
laomedon fu de grant sens 
crienst e dota en son porpens 
s a ceus de grece consenteit 
ne en nul sens lor amordeit 
qu il ariuassent a ses porz 
il en sereit honiz e morz 
bien en porreit perdre s onor 
e quant uendreit al chief del tor 
tost li fereient lait damage 
li reis a pris un suen message 
cuens esteit cil de haut parage 
proudome aueit en lui e sage 
son talent li encharge e dit 
e cil l a bien mis en escrit 
puis est montez el palefrei 
dis compaignons mena o sei 
tant chauauchierent a espleit 
que al port sont uenu tot dreit 
le seignor ont tant demandé 
que li autre lor ont mostré 
son message li dist li cuens 
qui sire e mestre esteit des suens 
  iason  fait il   entent a mei 
de part laomedon le rei 
uieng a tei tot nomeement 
e a ces autres ensement 
que tost t en isses de sa terre 
qu en pais la uout tenir senz guerre 
senz son congie e senz son gre 
estes en son pais entré 
il ne siet pas par quel afaire 
mais mout li torne a grant contraire 
dont uos onques ci ariuastes 
ne que dedenz sa terre entrastes 
ne uueut que plus i demoreiz 
ainz uueut tres bien que uos sachiez 
tost uos torreit a grant folie 
ne uos i aseurez mie 
eissez uos en grant aleure 
ainzqu il uos face autre laidure 
s un sol ior aueiez enfreit 
le deuie que par mei uos fait 
n en porreit puis un sol baillier 
que ia ior mais eust mestier 
de uos sereit faite iostise 
ia n en sereit raencons prise  
iason oi la desfiance 
grant duel en a e grant pesance 
  par deu  fait il   seignor grezeis 
grant honte nos a fait cist reis 
qui de sa terre nos congee 
e co nos mande e nos deuiee 
que demain n i seions troué 
nos deussons estre henoré 
par lui e par la soe gent 
mais de tot co n a il talent 
mauuaisement nos i henore 
mais encor cuit ueeir tiel ore 
qu il s en repentira mout cher 
uassaus  fait il al messagier 
  dire poez a uostre rei 
que par les deus de nostre lei 
quant nos ici preimes port 
damage ergueil honte ne tort 
ne uousimes faire en sa terre 
ne n auions talent de guerre 
e s il en grece fust uenuz 
a grant ioie fust receuz 
il n en fust mie congeez 
anceis i fust mout honorez 
a maint sera encor retraite 
ceste honte qu il nos a faite 
a tiels qui mout en pesera 
co quit ia faille n i aura  
hercules a dit al message 
  uassaut le port e le riuage 
guerpirons nos ia o demain 
mais d une chose faz certain 
laomedon uostre seignor 
iusqu treis anz uerra tiel ior 
qu en cest pais arriuerons 
que ia congie ne l en querrons 
ne ia por uie ne por manace 
o li seit bel o li desplace 
n i laisserons a soiorner 
enuier nos deit et peser 
de la honte qu il nos a fait 
mou deureit aueir tel plait 
que li tornast a deshonor 
ainzque uenist al chief del tor 
e dont toz iorz se poust plaindre 
si fera il ne puet remaindre  
li messages fu mout corteis 
  par dieu seignor  fait il   grezeis 
laide chose est de menacier 
io ne uienc mie a uos tencier 
mon message uos ai dit bien 
ne quit que i obliasse rien 
io n en ai plus o uos que faire 
des or me metrai el repaire 
se uos plaist uos i remaindreiz 
o se ce non uos en irez 
mais ce sachez io loereie 
que uos meisseiz a la ueie  
atant s en part e si s en torne 
a cil remistrent trist e morne 
une chose puet hon saueir 
s il en eussent le poeir 
ia de la terre nen eississent 
decique damage i fesissent 
mais poi sont gent al comencier 
ice le lor a fait laisser 
n i oserent plus remaneir 
en lor nef entrent uers le seir 
fortment siglerent e nagierent 
de la contree s esloignierent 
mout regrete souent iason 
co que lor a fait laomedon 
a lui e a ses compaignons 
tant ont tiré as auirons 
at tant siglé a pleines ueiles 
e a la lune e as esteiles 
qu il ariuerent en colcon 
de la nef est eissuz iason 
hercules e si compaignon 
sor le riuage el bel sablon 
uestirent lor cors gentement 
riche furent lor garnement 
de dras de seie a or brusdez 
de gris e d ermine forrez 
li plus poures ot uesteure 
riche bien faite a sa mesure 
une cite ot iluec pres 
que lon clamot iaconides 
bele ert e granz et forz e gente 
tors i aueit bien tresqu a trente 
close esteit tote de buen mur 
de fin marbre serré e dur 
mout i aueit riches maisons 
e granz palais e hauz donions 
e cheualiers e merchaanz 
riches e sages e mananz 
dames i ot mout e puceles 
e borgeises cointes e beles 
mout fu la citez bien fondee 
et mout fu riche la contree 
de fruiz d oiseus e de peissons 
i ot co sachez granz foisons 
bele e riche iert iaconites 
li reis aueit non oetes 
assez aueit riche tenue 
quar mout iert l isle bien tanue 
beaus fu e genz e clers li iors 
come el termine de pascors 
iason li proz e hercules 
et tuit lur compaignon apres 
sont uenu dreit a la cite 
gentement furent conreé 
bien semblerent buene maisniee 
quar trop fu bien apareilliee 
a merueille les esguarderent 
quant il en la cite entrerent 
cil des rues e des soliers 
des fenestres e des planchiers 
et mout par sont d enquerre 
dont il uienent ne de quel terre 
mais ne pristrent fin ne ces 
deciqu il uindrent el palais 
ou oestes li reis esteit 
qui uns granz plaiz le ior teneit 
deuant la sale lez la tor 
fors des aruous del parleor 
ot une place grant e lee 
de haut mur tote auironee 
le trait durot a un archer 
la ioerent maint cheualier 
dez as esches e as tables 
e a autres iues deportables 
assez en i aueit le ior 
maint bel cheual maint ostor 
e maint tres riche guarnement 
i poeit lon ueeir souent 
par la porte entrent li grezeis 
oetes uait contre eus li reis 
si baron e si uasuassor 
les recurent a grant honor 
quant li reis sot qui il esteient 
ou aleient e dont ueneient 
honora les de grant maniere 
et mout par lor fist bele chiere 
la nuit lor fist si bel ostel 
q unc puis que murent n orent tiel 
a mangier lor dona assez 
e mout les a bien conreez 
assez i sistrent longement 
prou i ot clare e piment 
li reis es chambres enueia 
e si tramist por medea 
c est une fille qu il aueit 
que de mout grant beaute esteit 
il n aueit plus enfanz ne heir 
trop iert ele de grant saueir 
mout sot d engin de maistrie 
de coniure e de sorcerie 
es arz ot tant s entente mise 
que trop par iert sage e aprise 
astronomie e nigromance 
sot tote par cuer e de s enfance 
d arz saueit tant e de coniure 
de cler ior feist nuit oscure 
s ele uousist co fust uiaire 
a ceus por cui le uousist faire 
les eues faiseit corre ariere 
scientose iert de grant maniere 
sot que li reis la demandot 
si s atorna plus bel que pot 
d une inde a or gotee 
richement faite e bien ouree 
s ot un bliaut forré d ermines 
e un mantel de sanbelines 
couert d un drap outremarin 
qui ses set peis ualeit d or fin 
quant gentement se fu uestue 
si est des chambres hors issue 
ses puceles mena o sei 
desiqu el fu deuant le rei 
trop fu bele de grant maniere 
de cors de faicon e de chiere 
bendee fu d un treceor 
onques nus hon nez n en uit meillor 
a ses cheueus esteit xxx 
autre parole ne uos fais 
mais el pais ne el regne 
n en esteit riens de sa biaute 
parmi la sale uint le pas 
la chiere tint auques en bas 
plus fine e fresche e coloree 
que la rose quant ele est nee 
mout fu corteise e bien aprise 
oetes l a lez lui asise 
bien ot enquis e demandé 
dont cil erent de quel regne 
quant ele certainement sot 
que c ert iason mout par li plot 
mout en aueit oi parler 
e mout l aueit oi loer 
mout l aama enz en son cuer 
ne poeit pas a negun fuer 
tenir ses ieuz se a lui non 
mout li iert de gente facon 
la forme esguarde de son cors 
cheueus recercelez e sors 
a e beus ieuz e bele face 
mais des or crient que trop ne li place 
bele boche a e dous reguarz 
bel menton bel cors e beus braz 
large e grant a la forcheure 
sa contenance e parleure 
saiue e de mout bone maniere 
mout le reguarde enmie la chiere 
mout i a medea ses ieuz 
douz frans simples e sans ergueuz 
mout par le mire doucement 
ses cuers de fin amor esprent 
mout par li plaist mout li agree 
tost li aureit s amor donee 
s il iert en lue que li queist 
ne quit ia l en escondesist 
unc mais nuil ior n i entendi 
n amer ne uoust ne n ot ami 
or i a torné si son cuer 
qu el ne laira a negun fuer 
qu ele n en face son poeir 
poi proisera tot son sauoir 
s ele n aemplist son corage 
ia ne sera uers lui sauuage 
ensi sofri a mout grant peine 
toz les uit iorz de la semaine 
n ot bien ne repos ne solaz 
des or la tient bien en ses laz 
amors uers cui riens n a desfense 
souent esguarde e se porpense 
coment ele ait ioie pleniere 
quar destreite est a grant maniere 
mout en dote le comencier 
un ior quant uint enpres mangier 
si ot li reis a sei mandee 
en sa sale pauimentee 
assez la conioist e embrace 
cent feiz li a baisié la face 
comande li e dit apres 
qu o iason e o hercules 
parout por bien ce li consent 
e cele que d amor esprent 
s en uint a eus mout uergoindose 
de parler sage e scientose 
mout par li fait iason grant ioie 
soef basset que lom ne l oie 
li dist   uassaut ne tenez mie 
a mauuestie n a legerie 
se a uos me uieng acointier 
il ne uos deit pas enuier 
dreiz est e biens co m est auis 
qui home ueit d autre pais 
qu il l aparout e areisont 
e que leial conseil li doint 
dame  fait il   uos dites bien 
marci uos rent sor tote rien 
dont il uos plot qu a mei parlastes 
e que primiere m araisonastes 
fais i auez que de buen aire 
quant ice uos en plot a faire 
a toz les iorz de mon hee 
sachez uos en saurai mais gre 
mout par poez grant ioie aueir 
quar mout estes de grant saueir 
beute auez mout e franchise 
e de haut sens estes aprise 
iason  fait ele   bien sauon 
que uos uenez por la toison 
onques por el ca ne uenistes 
mais grant estoutie enpreistes 
quar si erent tuit assemblé 
cil qui furent e qui sont né 
ne porreient il engignier 
ne porpenser ne porchacier 
cum il la poussent aueir 
d ice n aiez uos ia espeir 
por neient le cuideriez 
qui tant uos treuailleriez 
essaié se sont ia plusor 
qui n furent mort al chief del tor 
onques n oi qu en eschapast 
nus qui de l aueir se penast 
li deu i ont lor guarde mise 
par tel maniere e par tel guise 
come ie te faz or certain 
mars i a mis dous bues d arain 
quant ire e maltalenz les toche 
parmi les nes e par la boche 
iietent de lor cors fue ardant 
ia de la mort n aura guarant 
qui n iert ateinz ne conseuz 
sempres n ardra com se c ert fuz 
par art e par coniureison 
ont cil en guarde le mouton 
qui la toison uoudra aueir 
si conuendra par estoueir 
que il les puisse si donter 
que traire les face e arer 
marz li poissanz deus de bataille 
les i a ensi mis sens faille 
encor i a el a passer 
que assez fait plus a doter 
quar uns serpenz qui toz iorz ueille 
qui pas ne dort ni ne someille 
le regarde de l autre part 
par tel engin e par tel art 
que ia rien n i apresmera 
si tost come senpres morra 
quar fue gete ensemble uenin 
qui tost li a doné la fin 
granz est e fiers e trop isdous 
ainc hom ne uit si merueillous 
ne porreit mie estre conquis 
ne engeigniez a estre ocis 
que t en fereie lonc sermon 
saches ia n auras la toison 
por rien que seit ne l quider mie 
guar come as empris grant folie 
ainz te di bien se tu i uas 
que ia n en torneras  
iason respont come afaitiez 
  dame  fait il   ne m esmaiez 
ne sui mie por co uenuz 
que m en torge come esperduz 
mieuz uoil morir que io n essai 
s en nuil sans aueir le porrai 
se o mei ne l en puis porter 
iamais ne m en quier retorner 
quar a toz iorz honiz sereie 
si que iamais honor n aureie 
par ci m en couient a passer 
tant en ai fait ne l puis muer 
seit biens seit maus quelque m en uienge 
ne puet estre que io m en uenge 
iason  fait ele   bien entent 
n en querreies chastiement 
seurs puez estre de morir 
de co ne te puet riens guarir 
dueus e pitiez me prent de tei 
la en iras co sai e uei 
mais se de co seure fusse 
que io t amor aueir pousse 
qu a femme espose me preisses 
si que ia mais ior me guerpisses 
quant en ta terre retornasses 
en cest pais ne me laisasses 
e me portasses leial fei 
ie preisse engin e conrei 
com ceste chose parfeisses 
que mort ne mahein n i prendreies 
fors mei ne t en puet riens aidier 
ne auancier ne conseillier 
mais io sai tant de nigromance 
que i ai aprise des m enfance 
que quantque io uueil puis tot faire 
ia ne m iert peine ne contraire 
quantque est grief tot m est legier 
ia n i trouerai enconbrer 
or esguarde que tu n feras 
saueir se ce m otreieras 
ton cuer m en di senz deceueir 
tot tun corage en uueil saueir 
dame  fait il   io qu en direie 
sor toz les deus te iurereie 
e sor trestote nostre lei 
amer toz iors e porter fei 
a femme uos esposerai 
sor tote rien uos amerai 
ma dame sereiz e m amie 
de mei aureiz la seignorie 
tant entendrai a uos seruir 
que tot ferai uostre plaisir 
menrai uos en en ma contree 
ou uos sereiz mout honoree 
tuit uos i porteront honor 
e li plus riche e li menor 
plus i aureiz ioie a plaisir 
que li cors n en porra sofrir  
la pucele respont atant 
  or sai  fait ele   uostre talant 
co remandra desque xxx 
quant se sera couchiez li reis 
en ma chambre uendreiz toz sous 
ia cumpaignon n aureiz o uos 
la me fereiz tel seurance 
que uers uos n aie plus dotance 
puis uos dirai com faitement 
porreiz les bues e le serpent 
ueintre e dontier e iustisier 
ne uos feront puis encombrer 
dame  fait il   ensi l otrei 
mais enueiez s os plaist o mei 
quar ne saureie ou torner 
ne a quel hore io leuasse  
dist la pucele   ce iert bien fait  
congie a pris puis si s en uait 
ariere en ses chambres s en entre 
mout li tressaut le cuers el uentre 
mout l a espris de granz amors 
mout li enuie que li iors 
ne s en uait a greignor espleit 
mout se merueille que co deit 
tant a le soleil esguardé 
que ele le uit esconsé 
mout li tarda puis l anuitier 
que son plait li fait porloignier 
e quant le ior en ueit alé 
n ot ele pas tot acheué 
souentes feiz a esguardé 
la lune s ele esteit leuee 
crient que sempres s en haut la nuit 
ne li torne pas a deduit 
co qu par la sale ueillierent 
e co que pas ne se couchierent 
son uuel fussent tuit endormi 
mout par en a son cuer marri 
as uis des chambres uait oir 
s encor parolent de dormir 
iluec escoute iluec estait 
n en ot tenir conte ne plait 
  ico  fait ele   que sera 
ceste genz quant se couchera 
ont il iuré qu il ueilleront 
e que mais ne se coucheront 
qui uit mais gent que tant ueillast 
que de ueillier ne se lassast 
mauuaise genz fole prouee 
ia est la mienuiz passee 
mout a mais poi deciqu al ior 
certes mout a en mei folor 
de quei me sui io entremise 
mieuz deureie estre prise 
que cil qui est trouez enblant 
fol corage e mauuaiz semblant 
porreit lon or trouer en mei 
que ci m estois ne sai por quei 
estuet me doncs estre en esfrei 
que uoluntiers ne uienge a mei 
iason quel hore qu i enuoi 
o il mout uolentiers co crei 
que faz doncs ci ne qui atent 
tant en ai fait qu or m en repent  
de l huis se part en itel guise 
uint a son lit si s est asise 
mais io cuit bien certainement 
qu el n i serra pas longement 
releue s en n i puet plus estre 
s ala ourir une fenestre 
uit la lune que iert leuee 
lores li fu s ire doblee 
  des or  fait ele   est il enuiz 
passee est ia la mienuiz  
clot la fenestre ariere torne 
iriee en est mout pensiue e morne 
enmi la chambre s aresta 
tot en estant si escota 
la noise oi auques baissé 
quar ia s espartet la maisnee 
a l huis s en uait pensiue e pale 
si esguarda parmi la sale 
as chanberlens uit les liz faire 
e lores li fu en uiaire 
que iusqu a poi se coucheroient 
e que guaires plus n i serroient 
par la chambre uait sus e ius 
e souent reguarde al pertus 
tantque trestuit furent couchié 
bien a ueu e agaitié 
le lit ou iason se coucha 
une soe maistre apela 
tot son conseil li a gehi 
car el se fie mout en li 
  dreit a cel lit  fait ele   iras 
tot soauet le petit pas 
de noise te guarde e d esfrei 
celui qu i gist m ameine o tei 
dame  fait el   primierement 
uos couchez si sera plus gent 
de la nuit est alé partie 
si l tiendreit tost a uilenie 
qu a couchier fusseiz a tel hore 
quar bien en est mais tens e hore  
fait la pucele   io l otrei  
ne firent mie lonc conrei 
en un chier lit d or e d argent 
qu onques nus on n en uit plus gent 
dont li quatre pecol igual 
furent tuit ouré a esmal 
a esmaraldes uerdeianz 
e ou robins clers reluisanz 
colte i ot grant uolse de paile 
que meillor n ot faite en thesaile 
e lenceus blans deugiez de seie 
ne quit que nus hom meillors ueie 
mout i ot un riche oreiller 
onques pucele n ot si cher 
li couertuirs fu riche asez 
d unes bestes fu toz orlez 
que reluisent come orpimenz 
d autres mout chieres fu dedenz 
uols fu d un drap sarragoceis 
d or e de seie trestot freis 
el lit se coucha la pucele 
que mout fu gente e sage e bele 
bien esteit digne d itiel lit 
la uielle senz autre respit 
s en est fors de la chambre eissue 
dreit au lit iason est uenue 
tot belement e en secrei 
le trait parmi la main a sei 
e cil s en leua mout isnel 
si s afubla de son mantel 
tot soauet e a celé 
s en sont dedenz la chambre entré 
clarte i ot tres bien i ueient 
car dui cirge grant i ardeient 
la maistre a l uis clos e serré 
puis l a deciqu al lit mené 
medea le senti uenir 
si a semblant fait de dormir 
e cil ne fu pas trop uilains 
le couuertoir lieue o ses mains 
cele tressaut uers lui se torne 
auques fu uergoindose e morne 
  uassaut  fait el   qui uos conduit 
mout par auez ueillié anuit 
tel noise ai tote nuit oie 
qu or m ere a grant peine endormie 
dame  fait il   ne quier guion 
se uos e ceste dame non 
s en uostre prison me sui mis 
ne m en deit pas estre de pis  
la uielle ensemble les laissa 
en autre chambre s en entra 
iason a parlé toz premiers 
  dame li uostre cheualiers 
icil qui quites sans partie 
sera toz les iorz de sa uie 
uos prie e requiert doucement 
que l receuez si ligement 
qu a nul ior mais chose ne face 
que uos griet que uos desplace  
medea respont   beus amis 
grant chose m auez mout pramis 
se uos le uoliez tenir 
uos ne me poez plus ofrir 
mais seurte uueil que i en aie 
puis atendrai uostre manaie 
dame a trestot uostre plaisir 
senz fausete e senz mentir 
uos en ferai tel seurtance 
qu a tort aureiz uers mei dotance  
une pelice uaire e grise 
uest medea sor sa chemise 
del lit s en est atant leuee 
si a une image aportee 
de iupiter le deu puissant 
  iason  fait el   uenez auant 
uez ci l image as dex des ciels 
io ne uueil mie faire a iues 
de mei e de uos l assemblee 
par co uoil estre aseuree 
sor l image ta main metras 
e sor l image iureras 
a mei fei porter e tenir 
e mei a prendre senz guerpir 
leial seignor leial amant 
me seies mais d ore en auant  
iason ensi li otreia 
mais enuers li s en pariura 
couenant ne lei ne li tint 
por co espeir l en mesauint 
mais io n ai or de co que faire 
del reconter ne del retraire 
assez i a d el a traitier 
ne les uos quier plus porloignier 
tote la nuit se iurent puis 
ensi com io el liure truis 
tot nu a nu e braz a braz 
autre celee ne uos faz 
se il en iason ne pecha 
cele nuit la despucela 
quar s il le uout ele autretant 
e quant co uint a l aiornant 
  dame  fait il   ne targera 
desciqu a poi aiornera 
ne porrai mais guaires ester 
qu il ne m en estuisse a torner 
or m est mestiers mout me besoigne 
que de mei pensez sens aloigne 
quar en uos en est m esperance 
e mis conseilz e m atendance  
fait la danzele   beaus amis 
sacheiz i en ai bien conseil pris  
andui se sont del lit leué 
quar ia piert del ior la clarte 
un escrin d or prist medea 
ueiant iason le desferma 
si en a traite une figure 
faite par art e par coniure 
  co  fait el   porteras o tei 
quar io te di par dreite fei 
ia tant come sor tei l auras 
rien nule en terre mar crienbras  
apres li baille un oignement 
ne sai cum fu faiz ne coment 
  d ice  fait ele   seras oinz 
car de co t est graindre bosoinz 
puis n auras ia de feu dotance 
qui a ton cors face nuisance 
or te bailerai mon anel 
si n en uerras iamais plus bel 
e si saches bien que la pierre 
ne puet estre en nul sen plus chiere 
soz ciel n a home qui seit uis 
desqu il l aura en son deit mis 
qui ia puis crienge enchantement 
fue arme uenin ne serpent 
ne li poent faire enconbrer 
ne en eue ne puet neier 
tant com l anel auras sor tei 
mar auras dote ne esfrei 
encore a il autres uertuz 
se tu ne uueus estre ueuz 
la pierre met dehors ta main 
de ce te uueil faire certain 
que ia rien d oils ne te uerra 
e quant co riert qu il te plaira 
e que tu n auras d ico soing 
clou la pierre dedenz ton poing 
ueuz seras lom come autre home 
onques octouiens de rome 
ne pot conquerre cel aueir 
qui cest poust contreualeir 
l anel  fait el   me garde bien 
quar io l aim plus que nule rien  
apres li rebaille un escrit 
e si li a monstré e dit 
  iason quant le mouton uerras 
ne faire ia auant un pas 
deciqu aies sacrefiié 
que li deu n en seient irié 
crieme sereit si ne l faiseies 
que chierement le comparreies 
par ico les apaieras 
e dementresque tu feras 
cest escrit diras belement 
treis feiees contre orient 
gart que seies amenteuz 
or te baillerai ceste gluz 
par tel maniere destempree 
que ia a rien n iert adesee 
dont iamais deseuree seit 
grant aleure ua tot dreit 
es nes e es boches as bues 
l espant tote quar bien t est hues 
par co les auras si conquis 
ia feus de lor cors n istra puis 
arer lur feras quatre reies 
mais clou tes ieuz que tu ne l ueies 
puis t en ua tot seurement 
combatre contre le serpent 
