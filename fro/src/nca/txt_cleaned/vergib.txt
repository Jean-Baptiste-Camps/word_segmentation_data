une maniere de gent sunt 
qui d estre loial semblant funt 
e leur conseil si bien celer 
qu il se conuient en eus fier 
e quant uient que hom s i descueure 
tant qu il seuent l amour e l ueure 
si l espandent par le pais 
e en font leur gas e leur ris 
si auient que cil ioie en pert 
qui son conseil a descouuert 
que tant com l amour est plus grant 
sont plus mari li fin amant 
quant li zz d eus l autre croit 
qu il a dit ce que celer doit 
e souent tel meschief en uient 
que l amor faillir en conuient 
a grant dolor e a uergoigne 
si comme il auint en borgoigne 
d un cheualier preuz e hardi 
e de la dame de uergi 
que cheualier tant proia 
que la dame li otroia 
par itel conuenant s amour 
bien sache c a l eure e au iour 
que par li seroit descouerte 
leur amour il i aroit perte 
e de l amour e de l otroi 
qu ele li auoit fet de soi 
e a cele amour otroier 
deuiserent qu en zz uergier 
cil cheualier toz iors uendroit 
au terme qu ele li metroit 
ne ne se mouroit d un anglet 
desi que zz petit chenet 
uerroit par le uergier aler 
e lors uendroit sanz demorer 
en la chambre e seut bien 
c a cele eure n i eust rien 
fors la dame tant seulement 
isi le firent longuement 
e fu l amor de ce celee 
que fors eus ne la sot riens nee 
li cheualiers iert beaus e cointes 
e par sa ualour ert acointes 
du duc qui borgoigne tenoit 
e souent aloit e uenoit 
a la court e tant i ala 
que la duchoise l aama 
e li fist tel semblant d amours 
que s il n eust le cuer aillours 
bien s en peust aperceuoir 
par semblant que l amast por uoir 
mes semblant qu ele l en feist 
le cheualier semblant n en fist 
que poi ne grant s aparcheust 
qu ele uers li amour eust 
e tant qu el ot si grant anui 
qu ele parla zz ior a lui 
e mist a reson par moz tiex 
 sire uous estes beaus e prieus 
ce dient tuit la dieu merci 
si auriez bien deserui 
d auoir amie en si haut lieu 
qu i eussiez anour et preu 
que bien uos serroit ele amie 
dame  fet il  ie n ai mie 
encor a ce mise m entente 
par foi  fet elle  longue atente 
uos porroit nuire ce m est uis 
si lo que uos soiez amis 
en zz haut lieu se uos ueez 
que uos i soiez bien amez  
cil respont  ma dame par foi 
ie ne sai mie bien pour quoi 
ce me dites n a quoi ce monte 
mes ie ne sui ne roi ne conte 
que si hautement amer doie 
ne ie ne sui mie a yy doie 
d amer dame si soueraine 
se ie bien i metoie peine 
sire  fet ele  se deuient 
meinte plus merueille auient 
e autele auendra encore 
dites moi se uos sauez ore 
se ie uos ai m amour donnee 
qui sui haute dame honoree  
e cil respont enellepas 
 ma dame ie ne le sai pas 
mais ie uodroie uostre amour 
auoir par bien e par honour 
mes de cele amour diex me gart 
qu a moi n a uos tourt cele part 
ou la honte mon seignor gise 
qu a nul fuer ne a nule guise 
n en prendroie tel mesprison 
comme de fere traison 
si uileine e si desloial 
uers mon droit seignor natural 
fi  fet cele qui est marrie 
 dant musart e qui uos en prie 
ahi  fet cil  dame merci 
non fetes ci mes tant uos di  
cele ne tint plus a li plet 
mes grant courouz et grant dehet 
en ot au cuer e si penssa 
s ele puet bien s en uengera 
si fu ele forment iriee 
la nuit quant ele fu couchiee 
iouste le duc a soupirer 
commencha e puis a plorer 
e li dus errant li demande 
que ch est qu el a e li quemande 
qu ele li die meintenant 
 certes  fet elle  i ai duel gran 
de ce que ne sai nul haut hom 
qui foi me porte ne qui non 
mes plus de bien e d onour funt 
a ceus qui leur traitour sunt 
e si ne s en aperchoit nus 
par foi dame  ce dit li dus 
 ie ne sai por quoi uos le dites 
mes de tel chose sui ge cuites 
qu a nul fuer ie ne norriroie 
traitour nul se le sauoie 
haez dont  fet elle  celui  
se l nomma  qui ne fina hui 
de moi proier au lonc du iour 
que ie li donaise m amour 
e me dist que mout a lonc tens 
qu il a esté en cest pourpens 
n onques mes ne le m osa dire 
e ie m apense beaus dous sire 
tantost que ie le uos diroie 
e ce pert estre chose uraie 
qu il ait piecha a ce pensé 
e ce qu il ait aillours amé 
n encor nient oit n auon 
si uos requier en guerredon 
que uostre honor si en gardois 
com uos sauez que il est drois  
li dus a qui semble mout grief 
li dist  g en uendre bien a chief 
e mout par tens si com ie cuit  
en malese fu cele nuit 
li dus n onques dormir ne pot 
por le cheualier qu il amot 
qu i croit que il eust mesfet 
par droit que s amour perdu ait 
e por ce tote nuit ueilla 
l endemein par matin leua 
et fist celi a soi uenir 
que sa fame li fet hair 
sanz ce que de riens ait mespris 
maintenant l a a reson mis 
seul a seul menioient andeus 
 certes  fet il  c est grant doleurs 
que proece auez e beaute 
e il n a en uos leaute 
si m en auez bien deceu 
que i ai mout longuement creu 
que uos fussiez de bone foi 
loiax a tot le meins uers moi 
que i ai uers uos amour eue 
si ne sai dont uos est uenue 
tel penser e si traitresse 
qui proie auez la duchesse 
e requise de druerie 
si auez fet grant tricherie 
que plus uileine ne puet estre 
issiez errant fors de ma terre 
que ie uos en congie sans doute 
e la uos ue e desfent tote 
que n i entrez ne tant ne quant 
que si ie des or en auant 
uos i poaie fere prendre 
sachiez que uos feroie pendre  
quant le cheualier ce entent 
d ire e de maltalent esprent 
si que tuit li tremble li membre 
que de s amie li remembre 
dont il set qu il ne puet ioir 
si n est par aler e uenir 
et par reparier el pais 
dont le dus ueut qu il soit eschis 
e d autre part li fet mout mal 
ce qu a traitour desloial 
le tient ses sire e a tort 
si est en si grant desconfort 
qu a mort se tient et a trai 
 sire  fet il  por diex merci 
ne l creez ia ne ne penssez 
ie i onques fusse si osez 
ce que me metez a tort seure 
ne ne l pense ne ior ne eure 
s a mau fet qui ce uos a dit 
ne uos uaut riens li escondit  
fet li dus  que point n en i a 
cele meismes conté le m a 
en quel manierre e en quel guise 
uos l auez proie e requise 
comme traitres enuious 
e tel chose feites uos 
peut estre dont ele se test 
ma dame a dit ce que li plest  
dist cil qui mout estoit marriz 
 ci ne m i uaut rien escondiz 
ne uerite que ie deisse 
si n est riens que ie n en feise 
par si que i en fuse creu 
que de ce n i a riens eu 
si  dist li dus  par m ame  
qui li souient mout de la dame 
que il puet ore bien sauoir 
qu ele li auoit dit le uoir 
car nus n oi qu ele parlast 
que cil en autre lieu amast 
dont li dus dist au cheualier 
 se uos me uolez afier 
par uostre leal serement 
que me direz ueraiement 
ce que ie uos demandere 
par uostre dit certein sere 
se uos auriez fet ou non 
ce dont i a uers uos soupechon  
cil qui tant coueite et desire 
a geter son seignor de l ire 
qu il a enuers li sanz deserte 
e qui redoute tele perte 
comme de guerpir la contree 
ou cele est qui plus li agree 
respont que tot sans contredit 
fera ce que li dus li dit 
qu il ne pense ne ne se garde 
de ce dont li dus se prent garde 
ne corouz ne li let penser 
ce que li dus uolt demander 
de riens fors de cele proiere 
le serement en tel maniere 
l en fist li dus e cil l en prist 
e li dus meintenant li dist 
 sachiez par fine uerite 
tres ce que ie uos oi amé 
cha en ariere de fin cuer 
ne me lesse crerre a nul fuer 
que uos tel mesfet ne tel honte 
comme la duchoise me conte 
ne tant la tenisse a uoire 
se ce ne le me feist croire 
e me meist en grant doutance 
que i esgart uostre contenance 
e de cointise e d autre rien 
a quoi hom puet sauoir mout bien 
que uos amez ou que ce soit 
e quant d aillours ne s aperchoit 
nus qu amez damoisele ou dame 
ie me pens que ne soit ma fame 
qui m a dit que uos la proiez 
si en puis estre desuoiez 
que ie cuit qu einsi ua l afere 
por riens que uos me puisiez fere 
se uos ne me dites c aillours 
amez en tel lieu par amours 
que m en lessiez sanz nule doute 
sauoir en la uerite toute 
e se fere ne le uolez 
comme pariur uos en alez 
hors de ma terre sanz delai  
cil ne set nul conseil de soi 
que le gieu a parti si fort 
que l un e l autre tient a mort 
que s il dit la uerite pure 
uoir dira s il ne se pariure 
a mort se tient s il ne fet tant 
qu il trespasse le couenant 
qu a sa dame e a s amie a 
bien est seurs qu i la perdra 
s ele s en puet aperceuoir 
e s il ne au duc le uoir 
pariures est et foi mentie 
e pert le pais e s amie 
mes du pais ne li chausist 
se s amie ne li chausist 
que sor tote rien perdre crient 
e por ce qu ades li souient 
de la grant ioie e du soulas 
qu il a eu entre ses bras 
si s apense si la messert 
e se par son mesfet la pert 
quant o soi ne l en puet mener 
comment porra sanz li durer 
si est en tel point autresi 
com li chasteleins de coci 
qui au cuer n auoit s amor non 
dist en uers d une chancon 
 par deu amor fort m est a conseurrer 
les grans soulas e la grant compaignie 
e des senblans que m i soulés montrer 
cele qui m iert e compaignie e amie 
e quant regart sa douce courtoisie 
e les douz moz qu a moi soloit parler 
comment me puet le cuer el cors durer 
quant il n en part certes trop est maues  
li cheualier en tele angoisse 
pense se le uoir l en quenoisse 
ou s il mente ou s il lest le pais 
e quant il fu einsi penssis 
qu il ne set le quel li uaut miex 
l eue du cuer li court as iex 
por l angoisse qu il se pourchace 
e li descent aual la face 
e quant li dus l ot aguetié 
si en ot au cuer grant pitie 
qu il entent qu il i a tel chose 
que requenoistre ne li ose 
lors dist li dus enelepas 
 bien uoi que ne uos fiez pas 
en moi tant com uos deuriez 
cuidiez uos se me disiez 
uostre conseil celeement 
que le deisse a nule gent 
ie me leroie enceis sans faute 
trere les denz une auant autre 
he sire  fet cil  merci sire 
ie ne sai que ie doie dire 
ne que ie puise deuenir 
mes ie uodroie miex morir 
que perdre ce que perdroie 
se le uoir dire uos uoloie 
car s il estoit de li seu 
que l euse reconneu 
a rien qui soit el mont uiuant  
lors dist li dus  ie uos greant 
sor le cors e l ame de moi 
e sor l amor e sor la foi 
que ie uos doi sor uostre homage 
que ia en trestot mon aage 
n en iert a creature nee 
par moi parrolle racontee 
ne senblant fet grant ne petit  
e cil en plorant li a dit 
 sire ie l uos dirai de ci 
i eim uostre niece de uergi 
e ele moi tant c om puet plus 
or me dites  fet dont li dus 
 quant si uolez qu len uos cueure 
set ia nus fors uos yy ceste oeure  
e li cheualiers li respont 
 nenil creature du mont  
e dit li dus  ce n auint onques 
e comment i alez uos donques 
ne comment auez lieu ne tens 
par foi  fet cil  sire par sens 
que ie uos dire sans riens tere 
quant tant sauez de nostre afere  
lors li a totes acontees 
les uenues e les alees 
e la couenance premiere 
e du petit chien la maniere 
lors dist li dus  ie uos requier 
que a uostre terme premier 
uoilliez que uostre compains soie 
d aler o uos en cele uoie 
que ie ueil sauoir sanz esloigne 
se issi ua nostre besoigne 
si n en saura ma niece rien 
sire  fet il  ie l otroi bien 
mes qu il ne uos griet ne anuit 
e sachiez bien g irai anuit  
e li dus dist qu o li ira 
ne ia ne li anuiera 
einz li fera soulaz e geu 
entr eus ont deuisé le leu 
ou asembleront tuit a pie 
si tost com il fu anuitié 
que assez pres d iluec estoit 
ou la niece le duc manoit 
cele part tienent lor chemin 
tant qu il sunt uenu au iardin 
ou li dus ne fu pas grant piece 
quant il uit le chenet sa niece 
qui s en uint au bourc du uergier 
tant qu il trueue le cheualier 
e grant ioie fet au chenet 
tantost a la uoie se met 
le cheualier e le duc let 
e le dus apres li s en uet 
pres de la chambre au plus qu il puet 
iluec s areste e ne se muet 
d un arbre mout grant e mout large 
s estoit couers com d une targe 
e mout entent a li celer 
d iluec uit en la chambre entrer 
le cheualier e uit issir 
sa niece e contre li uenir 
hors de la chambre en zz prael 
e uit e oi tel apel 
com elle li fist par soulaz 
de bouche et de braz 
si tost com elle le choisi 
de la chambre uers lui sailli 
e de ses beaus braz l acola 
e plus de yy foiz le besa 
einzqu il feist longue parrolle 
e cil la rebese e acole 
e li dist  ma dame m amie 
m amour mon cuer ma druerie 
m esperance e tot quantque i aim 
sachiez que i ai eu grant fein 
d estre o uos si comme ie sui 
trestot iors puisque ie ne fui  
ele redit  mon douz seignor 
mon douz amis ma douce amor 
onques puis ne fu ior ne ore 
que ne m anuiast la demore 
mes ore de riens ne me dueil 
quant i ai o moi ce que ie ueil 
quant si estes sain e haitiez 
e li tres bien uenu soiez  
e cil dist  e uos bien trouee  
tot oi li dus a l entree 
e mout pres d eus apoiez fu 
sa niece a la uoiz a connu 
si bien e a la contenance 
car il estoit hors de doutance 
e si tient de ce la duchesse 
qui dit li ot a menteresse 
e mout li plest or uoit il bien 
que cil ne li a mesfet rien 
de ce dont il a mescreu 
iluecques s est issi tenu 
tote la nuit endementiers 
que la dame e li cheualiers 
dedenz la chambre ensemble furent 
qui sans dormir en zz lit iurent 
a tel ioie e a tel deport 
qu il n est reson que nul recort 
ne ne la die ne ne l oie 
s il n en atent auoir tel ioie 
com amours a fin amant done 
quant sa peine li guerredone 
car cil qui tel ioie en atent 
si l pour nient i entent 
puisque il n a a amour le cuer 
que nus ne saroit a nul fuer 
combien uient a tel ioie auoir 
s amour ne li fesoit sauoir 
ne tiex biens n auient mie a touz 
que ce est ioie sanz corouz 
e soulaz e enuoiseure 
mes tant i a que petit dure 
c est auis a l amant qui l a 
ia tant longues ne durera 
tant li plest la uie qu il meine 
que se nuit deuenoit semeine 
e semeine deuenist mois 
e mois zz en e zz en trois 
e yy anz yy e yy anz cent 
quant uendroit au definement 
de la nuit ainzqu il aiornast 
si uoudroit il qu il ranuitast 
e en itel pensse estoit 
cil qui li dus la atendoit 
car ainz ior aler l en couient 
e s amie o lui a l uis uient 
la uit li dus au congie prendre 
besier donner e besier rendre 
e oi forment soupirer 
e au congie prendre plorer 
que ploré i ot meinte lerme 
e si oi prendre le terme 
du rasembler en tel maniere 
li cheualier d iluec ariere 
s en part e la dame l uis clot 
mes tant comme uoer le pot 
le conuoia a ses beaus iex 
quant ele n en pot fere miex 
quant li dus uit clorre l uisset 
tantost a la uoie se met 
e tant que le cheualier ateint 
qui a soi meimes se pleint 
de la nuit si comme il l a dit 
trop li auoit duré petit 
e tel pensee e atel dis 
ot cele dont il iert partis 
a cui il semble pour la nuit 
que failli ait a son deduit 
ne du ior ne se loe point 
li cheualier iert en tel point 
e de penssee e de parrolle 
quant li dus l ateint si l acolle 
e li a fet ioie mout grant 
e dit li a  ie uos creant 
que toz iors mes uos amerai 
ne ia mes ne uos mescrerrai 
que uos m auez du tot uoir dit 
e ne m auez de rien mentit 
sire  fet cil  uostre merci 
mes por dieu uos requier e pri 
que cest conseil celer uos plese 
qu en mout perdroi ioie e ese 
e mourroie sans nule faute 
que se sauoie que nul autre 
ice seust fors uos sans plus 
or n en parlez ia  fet li dus 
 sachiez qu il iert si bien celé 
que ia par moi n en iert parlé  
einsi s en sunt parlant uenu 
la dont il estoient meu 
e cel ior quant uint au mengier 
moutra li dus au cheualier 
plus bel semblant qu ainc n auoit fet 
e tel corot e tel dehet 
en ot la duchoise sanz fable 
qu ele se leua de la table 
e a fet semblant par feintise 
que maladie li soit prise 
zz uallet a de sa mesnie 
de ceus ou el plus se fie 
par cel dire au duc enuoie 
quant il ot si n en ot pas ioie 
par cil l a d iluec enuoié 
e li dus quant il ot mengié 
e laué e bien essuié 
cil l est tantost alé ueoir 
e la fist sor son lit seoir 
e a quemandé que nuli 
ne remaigne leanz fors li 
len fet errant ce qu il commande 
e li dus tantost li demande 
comment cest mal li est uenu 
e que ce est que a eu 
ele respont  se diex me gart 
ie ne m en donnoie regart 
ore quant au mengier m asis 
que greignor sens e plus d auis 
n eust en uos que ie ne ui 
quant uos tenez plus cher celi 
que ie uos ai dit qui porchace 
comment honte e despit uos fache 
e quant ui que plus bel semblant 
li feites plus que deuant 
si grant duel e tel ire en oi 
que iluec demorer ne poi 
ha  fet li dus  ma douce amie 
sachiez ie n en crerroie mie 
ne uos ne autre creature 
que onques par nule auenture 
auenist ce que uos me dites 
ainz sai bien que toz en est quites 
n onques ne pensa de ce fere 
tant ai apris de son afere 
si ne uos enquierré ia plus  
atant d iluec se part li dus 
e cele remeint plus pensiue 
ne ia mes tant com el soit uiue 
une eure a ese ne sera 
deuant que plus apris aura 
de ce dont li dus le desfent 
qu i ne li demande nient 
mes ia ne l en tendra desfense 
car en son cuer enging porpense 
qu ele le porra bien sauoir 
c ele se suefre iusqu au soir 
qu el ot le duc entre ses bras 
qu ele set bien de tel soulas 
en fera ce ne dout ie point 
miex son uoleir qu en autre point 
pour ce adont atant s en test 
e quant li dus couchier se uet 
a une part du lit se tret 
semblant fet que point ne li hete 
que li dus o li gesir doie 
qu ele set bien que c est la uoie 
de son mari metre au desouz 
por fere semblant de corouz 
pour ce se tient en itel guise 
que ele miex le duc atise 
semblant fet que mout soit iree 
por ce sans plus qu i l a besee 
li dist ele  mout estes faus 
e trichierres e desleaus 
que me moutrez semblant d amor 
n onques ne m amates nul ior 
e i ai esté lonc tens si fole 
que i ai creu uostre parrolle 
qui tantes foiz me disiez 
que de cuer loial m amiez 
mes hui m en sui aperceue 
que i en ai esté deceue  
e li dus dist  e uos a quoi 
ia me deites par ma foi  
fet cele qui a mal i bee 
 que ie ne fusse si osee 
que ie uos enqueisse rien 
de ce que uos sauez or bien 
de quoi suer sauez uos por de 
de ce que cil uos a conté  
fet ele  menconge e a uoirre 
qui uos a fet penser e croirre 
ne de ce sauoir ne me chaut 
mais i ai pensé que petit uaut 
a uos amer de cuer loial 
que onques fust ou bon ou mal 
ne mes cuers n en uit riens ne sot 
que ne l seusiez ausi tost 
e or uoi que uos me celez 
uostre merci les uos pensez 
si sachiez ore sans doutance 
que ia mes n aure tel fiance 
en uos de cuer de tel manierre 
com i ai eu cha en arriere  
lors a commencé a plorer 
la duchoise e a soupirer 
e s esforcha plus qu ele pot 
e li dus tel pitie en ot 
qu i li a dit  ma bele suer 
ie ne souferroie a nul fuer 
ne uostre corout ne uostre ire 
mes sachiez ie ne ueil pas dire 
ce que uolez que ie uos die 
si fetes trop grant uilanie  
e ele dit enelepas 
 sire ce ne me dites pas 
que ie uoi bien a cel semblant 
qu en moi ne uos fiez pas tant 
qu en celasse uostre conseil 
e sachiez que trop me merueil 
que grant ne petit 
conseil que uos m eussiez dit 
dont descouert fussiez par moi 
e si uos di en bone foi 
ia en ma uie n auendra  
quant ce ot dit si soupira 
e li dus l acole e la bese 
qui est de son cors en malese 
si que plus ne se pot tenir 
de la uerite regehir 
puis li a dit  ma bele dame 
ie ne sai que face par m ame 
que tant me fi en uos e croi 
que celer chose ne uos doi 
sachiez e itant uos en di 
que si ie sui par uos trai 
que uos en receurez la mort  
e ele dit  bien m i acort 
estre ne porreit que feisse 
chose dont uers uos mespreisse  
cil qui l aime por ce la croit 
e cuide que uerite soit 
ce que li dist si li raconte 
e de sa niece tot li conte 
com apris l ot du cheualier 
e comment il fu el uergier 
en l anglet ou il n ot que eus deus 
com li chenet s en uint a eus 
e de l issue e de l entree 
li a la uerite contee 
si qu il ne li a riens teu 
qu il eust oi ne ueu 
e quant la duchoise l entent 
que cil aime plus bassement 
qui de s amor l a escondite 
morte se rent e a despite 
mes onc de ce semblant ne fist 
einz otria tot e promist 
au duc a si celer cele oeure 
que s il set qu ele l en descueure 
que i la pende a une hart 
e si li est il ia mout tart 
de parler a cele qu el het 
des icele eure qu ele set 
que cele est amie a celui 
qui li fet e honte e anui 
por itant si li est auis 
qu il ne ueut estre ses amis 
si aferme tot son pourpens 
que s ele uoit ne lieu ne tens 
qu a la niece le duc parout 
qu ele li dira ausitout 
ne ia ne celera tel chose 
ou felonie soit enclose 
mes se en point n en lieu en uient 
e quant la pentecoute uient 
qui apres fu e la premiere 
que li dus tint court mout pleniere 
si qu il enuoia partot querre 
toutes les dames de la terre 
e sa niece tot premeraine 
qui de uergi iert chasteleine 
e quant la duchoise la uit 
tantost tot le sanc li fremist 
com cele du mont que plus het 
mes son corage celer set 
si que plus bel semblant a fet 
c onques deuant ne li ot fet 
mes mout a grant talent du dire 
ce dont el ot au cuer grant ire 
e la demore mout li couste 
por cel iour de la pentecoute 
quant les tables furent ostees 
si a la duchoise menees 
les dames en sa chambre o soi 
por eles parrer en requoi 
por uenir cointes as quarolles 
lors ne puet garder ses parrolles 
la duchoise quant uit son leu 
ainz dist ausi comme par geu 
 chastelaine soiez bien cointe 
car bel ami auez acointe  
e cele respont simplement 
 ie ne sai quel acointement 
uos pensez ma dame pour uoir 
que talent n ai d ami auoir 
qui ne soit du tout a l anour 
e a moi e a mon seignour 
ie l otroi bien  dist la ducheise 
 mes uos estes bone mestrese 
qui auez apris le mestier 
du petit chenet afetier  
les dames ont oi le conte 
mes ne seuent a quoi ce monte 
o la ducheise s en reuont 
as quarolles que fetes ont 
e la chasteleine remeint 
le cuer d ire li trouble e teint 
e li mue trestot en uentre 
dedenz une garderobe entre 
ou une pucelete estoit 
que au pie du lit se iesoit 
mes cele ne la pot ueoir 
el lit s est lessiee cheoir 
la chasteleine mout dolente 
mout se pleint e mout se demente 
e dit  ha sire diex merci 
que puet ce estre que i ai oi 
dont ma dame m a fet regret 
que i ai afetié mon chenet 
ce ne set ele bien le cui 
ce sai ge bien fors par celui 
que i amoie e traiee m a 
ne ce ne li deist il ia 
s a li n eust grant acointance 
e s il ne l amast sanz doutance 
plus que moi quant il m a traie 
bien uoi que il ne m aime mie 
quant il me faut de couenant 
douz diex e ie l amoie tant 
comme rien poeit autre amer 
ne ne pouaie aillours penser 
nule ore ne ior ne nuit 
que c iert ma ioie e mon deduit 
c iert mes deliz e mes deporz 
e mes soulaz e mes confors 
comment o lui me contenoie 
de penser quant ie ne l ueoie 
amis dous dont est ce uenu 
que poez estre deuenu 
quant uers moi auez esté faus 
ie cuidoie que plus loiaus 
me fusiez se diex me consaut 
que ne fu tristren a isaut 
plus uos amoie la moitie 
si diex ait ia de moi pitie 
que ne fesoie ie meimes 
onques auant ne puis ne primes 
en penser en dit ne en fet 
ne fis ne poi ne grant mesfet 
por quoi me deusiez hair 
ne si uilainement trair 
com a nos amours depecier 
por autre amer e moi lessier 
e descourir nostre conseil 
ha las amis mout me merueil 
que li miens cuers si m ait diex 
ne fu onques uers uos itiex 
que se tot le mont e neis 
e son ciel e son paradis 
me donast diex pas ne l preise 
par couenant que uos perdise 
que uos estiez ma richese 
e mes soulaz e ma leesce 
ne riens greuer ne me peust 
tant comme mes las cuers seust 
que li uostre de rien m amast 
he fine amour e qui pensast 
que cil feist uers moi desroi 
qui disoit quant il iert o moi 
e ie fesoie mon poeir 
de fere trestout son uoleir 
qu il iert tot miens e a sa dame 
me tenoit e de cors e d ame 
e le disoit si doucement 
que l en creoie ueraiement 
que ie ne quidasse a nul fuer 
qu il peust trouer en son cuer 
enuers moi corouz ne haine 
por duchoise ne por reisne 
qu a li amer m estoit si bon 
qu a mon cuer prenoie le soen 
de lui m en pensoie autresi 
qu il se tenoit a mon ami 
tote sa uie e son aage 
que bien connois a mon corage 
se auant morust tant l amasse 
que apres li petit durasse 
qu estre morte o li me fust miex 
que uiure si que de mes iex 
ne le ueisse nule foiz 
ha fine amor est ce dont droiz 
que il l ert issi descouert 
nostre conseil dont il me pert 
qu a m amor otroier li dis 
e bien en conuenant li mis 
que a cele eure me perdroit 
que nostre amor descouerroit 
e quant ie auant perdi lui 
ne pris gueres nul tel anu 
que sanz li por qui ie me dueil 
ne quier uiure ne ie ne ueil 
ne ma uie ne me plest point 
einz pri diex que la mort me doint 
e tot ausi ueroiement 
comme l ai amé leaument 
celi qui ce m a pourchacié 
ait de l ame de moi pitie 
e a celi qui a son tort 
m a traie e liuree a mort 
doint honor e ie li pardoing 
ne ma mort n est se de li non 
ce m est auis quant de li uient 
e quant de s amour me souient 
por qui morir ne m est pas peine  
atant se tut la chasteleine 
fors qu ele dist en soupirant 
 douz amis a diex uos commant  
a ces moz de ses braz s estreint 
le cuer li faut le cuer li teint 
angoiseusement s est pasmee 
e gist pale e descoloree 
enmi le lit pale sanz uie 
amors l ont morte e maubaillie 
mes ses amis ne le set mie 
qui se deduisoit en la sale 
a la quarolle dance e bale 
mes ne li plest riens que il uoie 
quant cele a qui ses cors s otroie 
n i uoit point dont mout se merueille 
si a dit au duc en l oreille 
 sire qu est ce que uostre niece 
a demoree si grant piece 
qu el n est as quarolles uenue 
ne sai se l auez mise en mue  
e li dus la quarolle esgarde 
qui deuant ce ne s en prist garde 
celui a soi par la mein tret 
e droit en la chambre s en uet 
e quant iluecques ne la trueue 
au cheualier commande e rueue 
qu en la garderobe la cuere 
car bien le ueut en tel manierre 
e cil qui li en sot haut gre 
est en la garderobe entré 
ou s amie iesoit enuerse 
el lit descoloree e perse 
de meintenant l acole e bese 
car n auoi pas esté a ese 
e la bouche a trouee froide 
au let semblant que le cors moutre 
uoit bien qu el est morte tot outre 
tantost com esbahiz s escrie 
 qu est ce las est morte m amie  
e la pucelle sailli sus 
qui au pie du lit iesoit ius 
e dit  sire ce croi ge bien 
que morte soit que autre rien 
ne demanda puisqu el uint ci 
por le corouz de son ami 
dont ma dame l ataina 
e du chenet la ramposna 
dont li coruz li uint mortiex  
e quant cil entent les moz tiex 
que ce qu il dist au duc l a morte 
sanz mesure se desconforte 
e a dit  las ma douce amour 
la plus cortoise e la meillor 
c onques fust e la plus loiaus 
com trichierres e desleaus 
uos ai morte si fust droiture 
que sor moi tornast l auenture 
si que uos n en eusiez mal 
mes cuer auiez si loial 
que uos l auez tot auant prise 
mes i en ferai de moi iustise 
por la traison que i ai fete  
une espee du fuerre a trete 
qui pendue ert a zz espuer 
e s en feri parmi le cuer 
chair se let les l autre cors 
cil a tant seinié qu il est mors 
e la pucelle sailli fors 
quant uit mors gesir les cors 
hideur a de ce que il uit 
au duc qu el encontra a dit 
ce qu el a oi e ueu 
si qu ele n i a riens teu 
comment l afere ert commencé 
neis du chenet afeté 
dont la duchoise auoit parlé 
e uos le duc adonc desué 
de meintenant en la chambre entre 
au cheualier tret hors du uentre 
l espee dont s estoit ocis 
tantost s est a la uoie mis 
grant erre droit a la quarolle 
sans plus tenir nule parrolle 
meintenant uint a la duchoise 
si li a rendu sa pramesse 
que el chief li a enbatue 
l espee qu il aporta nue 
sanz parler car mout fu iriez 
la duchoise chiet a ses piez 
uoiant touz ceus de la contree 
lors fu la feste mout troublee 
des cheualiers qui la estoient 
qui grant ioie mené auoient 
e li dus tot autresi tost 
oiant touz qui le uolt 
dist tot l afere enmi la court 
lors n i a celi qui n en plourt 
e meesmement quant il uoient 
les amanz qui mors gesoient 
e la duchoise d autre part 
a duel e a corout depart 
la court e a meschief uilein 
li dus enterrer l endemein 
fist les amanz en sarqueu 
e la duchese en autre leu 
mes de l auenture ot tele ire 
c onques puis ne l oi om rire 
errant se croisa d outremer 
ou il ala sanz retorner 
einz deuint iluecques templier 
e diex trestot cest encombrier 
e cest meschief por ce en auint 
qu au cheualier tant mesauint 
qu il dist ce que celer deuoit 
e desfendu bien li auoit 
s amie qu il ne le deist 
tant com s amour auoir uosist 
e par cest essample doit len 
s amor celer par si grant sen 
c on ait toz iors en ramembrance 
que li ramembrer riens n auance 
e li celers en touz poinz uaut 
qui ce fet bien ne crient asaut 
des faus felons enquereours 
qui enquierent d autri amours 
