l auctorite nos dit une raison por uoir 
ke el conmenchement de sens et de sauoir 
conuient il a chascums par fim droit estouuoir 
amor de dieu et doute dedenz son cuer auoir 
ker on dit que l onme ainme que il le doute et crient 
ker amor si est doute mes de chen me souuient 
que doute sanz amor a mont de gent reuient 
et seruir et douter malgre euz lor conuient 
mes la raison diuine nos mostre ceste affaire 
qu il nos conuient a dieu deuz seruises faire 
et amer et douter iche est por mielx desfaire 
les granz malx dont la char nos semont a mal faire 
d une chose fait dex a nos touz grant amor 
k a peinne nos souuient de lui ne de s amor 
ker s en enfer n auoit tant mal ne tant doulor 
ia ne se retrairoit nus hons de sa folor 
dont ne sauue chil fors solement por doute 
qu il crient des ennemis l asemble et la route 
mes sa conoissanche est si en deuz meitiez route 
qu il ne uoit que d um oil et en l autre a la goute 
mort est chil quil ne uoit forsque de l un des yy euz 
qui por fuir enfer fait a s ame son mieuz 
nos quil por l amoistie a grant seignor des cheuz 
le fait sil la sauore plus douchement que milz 
ker damledex nos dit ge l sai weraiement 
qu em trois manieres font les genz lor sauuement 
mes l une lor sauore assez plus douchement 
ke les deuz ne feroient ensemble omniement 
les unes gens se sauuent por redot de la painne 
quil d enfer naist et sort si orde et si willainme 
ke cil quil la s embat et qui on la le mainnne 
sent touzior les doulors et male uie meinne 
li autres prient tant et en faiz et en dis 
por estre en la grant ioie qui est em paradis 
qu i eslaissent a faire les mals et les mortex delis 
por auoir la desore et la gloire et lors lis 
li tiers ont mont plus droit sens et de mont meillor memoire 
ker tant ainment et doutent lor droit seignor de gloire 
ke por sa grant douchor et par sa grant uictore 
fuient ypocrisie et toute wainne glore 
chil aimment et cil criement ihesu que ge uos nomme 
et croient qu il rechut en fame forme d onme 
et sostint de la mort si grief fais et tel somme 
c omques puis ennemi ne pot dormir ferm sonme 
cheste amor cheste doute et cheste granz pitiez 
fet qu i ont les pechiez et les mauz despeciez 
ker il paraimme dieu de si granz amistiez 
que li recors de lui lor sauore dentiez 
prit cascuns qu il soit a ces gens frere et suer 
ker touz les aimme dex entierement de cuer 
et sont de tel merite et mis a si haut fuer 
que la on les retient gete o les autre puer 
chen si doit cascuns dieu amer et cremir 
ker il puet de touz maus oster et escremir 
n encontre son commant ne doit nus homs frennir 
ker plus est doux et pius con ie plus m i remir 
de ces trois sauuemens ai dites la raisons 
et puisque de trouuer me uient tens et saisons 
toutes ma parole iert et toute ma raisons 
de dire auctorites et moz pleins de sarmons 
trop longuement me sui et deceus et fains 
ker de grant bien trouuer ne me prendoit nul fains 
or sui moitie enfers et l autre moitie sains 
si woil dire de dieu de sa mere et des sains 
la premiere raisons por quoi ie woil trouuer 
ch est por merchi prier damledieu et rouuer 
qu il ne souffre en mon cors tant de pechie couuer 
ke on le puist a m ame en la fim demander 
l autre raison si est por receuoir sante 
de cors quil mainte foiz m a por lui enchanté 
mes ie m ai or de tant aati et wanté 
ke deschanter li woil chen que li ai chanté 
ie li ai trop chanté si li deschanterai 
et si m a enchanté ie le renchanterai 
et por despit de lui me want et wanterai 
ke mes sa uolente uolentiers ne ferai 
la tierche raison est que maint porront aprendre 
s il oient si bons moz et si bons diz reprendre 
ker toz iors si doit on torner l oreille et tendre 
a escouter de dieu et de bon cuer entendre 
a dieu et a sa mere et a ses seins conmant 
mes diz et ma matere de quoi g iere rimant 
la uie d um proudom uos irai bien nonmant 
ke dex est bon cosim et tres uerai amant 
qui haute matiere a bien doit hautement dire 
ne ie ne me puis plus par raison escondire 
de dire et raconter en rommans et d escriure 
la uie de chelui que i aim mont et desierre 
ch est li sires de quoi i ai fait mon auoiee 
et por s auoierie sil l li ai ie uoié 
k ainzque i aie mon sens perdu ne aloé 
woil bien dire de lui quer maint hom a loé 
ill a touz ceuz quil del cuer l ont serui 
et se serf bien de cuer l aurai deserui 
dont ne me doi ie domques trouuer si aserui 
ke deuant son seruise nul autre aie encouui 
chel seint ewangeliste dont ma matiere sort 
quil suscita maint mort et fist oir maint sort 
ch est uns des quatre flueues qui em paradis sort 
ch est chil quil si bien est de dieu et de sa cort 
che est chil quil dex apele pres de lui et acheinne 
ch est chil quil reposa sor son piz en la cheinne 
la ou but en dormant de la seinte fontainne 
par quoi seinte yglise est de diuinite plainne 
bien doit on oiant touz nommer et ramentoiure 
chel glorioz dormir et chel glorioz boiure 
k en seinte eglise uoir si haute ouure en recouure 
par cen puet l ennemi bareter et dechoiure 
ch est chil qui seins pierres et toute sa compaigne 
forment s emerueillierent et orent pres engaigne 
mes ihesus sil lor dist   ie woil que issi maigne 
si soit en mon seruise et demuert et remaigne  
ch est chil qui forme d aigle porte en soy escripst 
si est chil par qui sont le deuim mot escripst 
qu il redist de sa bouche cen qu il en sot et uit 
por c est plus haute d autre toute s oure et si dit 
l aigle que il resemble grant chose 
ke il uole plus haut d autre oissel et repose 
et uoit contre soleil che n est mie sanz glose 
or doit ceste raison estre dite et desclose 
si conme l aigle haut uoille et uoit contre soleil 
wit li ewangelistre le seint sacré conseil 
de la deite quil point n a de pareil 
dont n est mie merueille se por lui me traueill 
il fu et wit plus haut de touz ce m est auis 
ker il fu enz es chielz en son dormant rauis 
ou il but la fontainne douche clere a deuis 
par quoi en seinte yglise est ihesu crist seruis 
encor li refist dex une autre grant bonte 
ker la ou gieuz l orent mis en croiz et monté 
li commanda sa mere por sa uirginite 
chelui qui fontainne est de toute piete 
puisque dex en la croix li conmanda sa mere 
il li fist biem semblant d amor con fix a mere 
qu il dist que ce ert sis fix dont monstre la matiere 
ke cescums fix a fame est a un seul fil frere 
comme dex n ot nul frere ne sa mere c um fil 
non mes il uit sa mere en si mortel peril 
k a chelui quil tenoit tout pechie empor wil 
fist sa mere auec lui tantqu il uenist d essil 
essi le doit on croire quil bien le welt entendre 
chil qui de mort souffrir ne wouloit plus atendre 
fist contre le uenim de sa main un laz tendre 
por lui a decheuoir quer tot wolloit sousprendre 
chil par qui mort nos fumes ioiant et renascu 
fist de sa croix quintainne et de son cors escu 
dont gieu poient estre dolent et irascu 
ker il cuidierent ueintre cen dont il sont ueincu 
en cele grant dolor et en cel grant torment 
conmanda nostre sire mont debonairement 
chelui qu il plus amot a chelui uoirement 
qui plus s iert maintenu de son cors uirgement 
et qui bien welt despondre toute l auctorite 
por cen n est il mie ses fix por uerite 
mes por sa grant douchor et por s umilite 
dist dex que c iert ses fix en droit uirginite 
ie uos di et demostre droite compereisson 
ker puisque uirgete est ades en sa maison 
dont soffri nostre sire par droit et par reison 
mener sa uirge mere a uirge garison 
por la uirginite qui tant par est gentius 
dist dex que c iert sa mere et que cil iert sen fius 
ker issi l entendi li sire douz et pius 
dont li sont couuert en la glose sotius 
desormes ne me woil atargier ne retraire 
de ma matiere dire et des beaux moz retraire 
de chelui quil por dieu souffri mont de contraire 
por la gent conuertir et a creanche atraire 
chil quil de willainnie out loig de lui misse et rese 
quil de dieu seruir iert plus chaut que nule brese 
uint por gent conuertir en la chite d ephese 
la ou maluestie iert assemblee et remese 
mes ainzque li doulz sires se partesist de caus 
ke il auoit trouué de mal faire touz caus 
lors fist tant sailliez de dieu et tant d enhaus 
k as armes lor fu mire et as cors mareschaus 
les cors marescaucha et les ames gari 
de ceuz qui de dieu croire ierent tout esmari 
uirges chastes et ueues trouuerent bon mari 
ker que il prist en garde omques puis ne peri 
les genz uait sarmonant et meit a droite escole 
les ouures l ennemi lor deffait et descole 
ne a poinnes a femme en la chite tant fole 
ke il ne l meite a point par sa douche parole 
par douches paroles par ses diz par ses faiz 
lor a si lor pechiez depechiez et desfaiz 
ke cascuns se repent de ses willains mesfaiz 
qu il lor est en aie a sostenir granz faiz 
l emperere qui ot non domitianus 
soit que en la chite estoit tex hons uenus 
ke deuant sa parole ne poiet garir nus 
ainz faissoit conuertir li geunez et li chanus 
li saint ewangeliste li emperere mande 
de s ueure et de sa uie li emqiert et demande 
et cil quil nel fait riens fors cen que dex li mande 
li dist qu il se reclainme de la deite grande 
fait domitianus   qu est dont la deitez  
et seint iohan li dist que c est la trinitez 
li peres et li fix et la sainte humanitez 
ke la uirge porta et en disnez costez 
  se tu ne croiz  fait il   bien es mors et periz 
ke li pere et li fix et li sains esperis 
est tant dignes et tant hauz douz et sains et seris 
ke par lui est touz bien renduz et meriz 
conment  fait l emperere   ce n est pas mes otroiz 
tu paroles de l um et si en nonmez trois  
et seint iohan respont   quer li sens est estroiz 
si ne puez mie entendre quer ce n est mie droiz  
fait domitianus   dont me di sans atendre 
por quoi ge ne porroie ceste raison entendre 
por cen  fait seint xm   que tu ne weuz emprendre 
la parole de dieu en toi ne puet reprendre  
domitianus dist   tu paroles d um pere 
d un fil d un esperit sont chist trois d une mere  
fait seint iohan   eres bons estendere 
de la raison seroie deserre et despondere 
ie woil  fait l emperere   que tu le mes despondes 
et que de ma mande tot a droit me respondes  
il respont   cil affaires est si haut et si mondes 
ke par l um et par trois est sauuez touz li mondes 
ker trois sont em personnes et uns tot seul en ouure 
li peres est premiers de quoi li fix se couure 
ke li sainz esperis ouec ces yy recouure 
por c est li uns seus trois quil la glose descouure 
li pere qui chieuz estoit sires et mestre 
enuoia en la uirge son filx neitement neistre 
et li sains esperis fu de cest ouure pestre 
por la uirginite gouuerner et repestre 
por cen est uns dieuz uns sires uns poiers uns corages 
et une maieste et uns seuz seignorages 
por qui fu recouurez en croix li granz damages 
et se tu cen ne croiz dont n es tu nes mie sages 
ker en croiz rechut mort ihesu crist nostre sire 
por l ennemi mater por la mort desconfire 
et se la car souffri en morant le martire 
la mort ne puet por riens la deite ochire 
et quant uint au tiers ior del resuscitement 
tout fu meslez emsemble ce sachiez wraiement 
deitez esperis et char onniement 
et uint le fix au pere es chieulz mont liement  
li pueples qui estoit assemblez el palais 
doute que ne li uiegne anuis honte ne lais 
des hauz moz que il dist plus doux que miex ne lais 
mes por cen ne fait il de dire nul relais 
muet sort et auulgle mehaignié et contrait 
se sont entor l apostre assemblé et atrait 
il les seigne de dieu et lor membres retrait 
qu il n i met autre emplaistre oignement ne entrait 
nus ne repaire a lui qui emfertez mehaigne 
se il de ihesu crist les beneist et seigne 
ke il seins et haitiez ne demuert et remaigne 
mes li feil emperere obeir ne li deigne 
ainz dit touz iors mes parle de trinite 
  conme sont trois choses misses en unite 
par foi  fait seint iohan   quer ie di uerite 
c est tout par la puissanche de la grant deite 
certes  fait l emperere   ie tressai d ire et tremble 
tu me ueulz faire entendre que yy sont zz seul ensemble 
or me di comment domques cist afaire aasemble 
puisqu a nonmer des yy l un ne l autre ne resemble 
chen te ferai entendre  fait seint iohan briement 
  ie te mostre a example a un grein de forment 
li greins si a un non par lui tot solement 
et la ferinne un autre et li pains ensement 
de ces trois choses est commenchement li grains 
puis en uient la ferinne et quant est fait li pains 
si est li uns en l autre et mesliez et empains 
ke cist troi ne sont c um tot sanz plus et sainz mains 
emperere aiez senz et droite conoissanche 
puisque dex lait auoir un grain si grant puissanche 
dois tu sauoir et croire par reisnable semblanche 
qu il a bien de tout faire et uertu et puissanche  
l emperere entendi ses moz et sa deuise 
si li ennuie mont de chil qu il si droit uise 
quer obeir ne welt n a dieu n a son seruise 
ainz dist   l apostre en autre guisse  
puis fait metre une cuue pleinne d uille boillant 
let hideuz et cruel maluaissement oillant 
puis dist l ewangeliste qu il a cuer et talant 
qu il fache son seignor par tens de lui dolant 
li sainz aposte rist de cen que cil li conte 
qu il uuelt por lui faire ihesu cripst lait et honte 
mais il soit que dex est et que creanche monte 
si que sa leaute si grant poier sormonte 
  que ueulz tu de moi faire  fait li ber seint iohans 
  boillir te woil en oille  fet li feil li tyrans 
  sauoir woil se tes dex est tex ne si puissans 
k a cest grant besoig te puisse estre aidans 
certes  fait seint iohan   ie n ai point de peor 
d entrer en ces dolors por doute ne por dolor 
i ai un tel et un si droit seignor 
ke mal que por lui trait sont tuit pleim de douchor  
l apostre se despoille uoiant touz enramment 
si est entrez el baig mont debonairement 
a celui se conmande quil fist le firmament 
mes omques n i senti ne dolor ne torment 
  comment uos est danz mestres  fait li tiranz estoz 
  ie cuidoie que cuiz et boillanz fussiez touz 
dex grace  fait l apostre   ainz m est cist bainz si douz 
ke encor ne m est le cuir ne entamez ne rouz  
a mal empereor ennuie mont et tarde 
qu i conuoite forment que li apostre arde 
mes li sainz esperiz le sauue et tient en garde 
ke cascuns quil le uoit a merueilles l esgarde 
bien uit l ewangelistes que cascuns l esgardoit 
et que tuit s emerueillent de cen que il n ardoit 
mes il dist oiant touz que cil dieu le gardoit 
qui de touz pecheors l amendanche atendoit 
  bone gent  l apostre   chil me sostient en uie 
qui de uos a sauuer a pitie et enuie 
mes se cele pitiez n est par uos deseruie 
en la fosse enterrez dolente et aseruie 
emperere  fait il   mont par est durs tes cuers 
li ennemis te meinne a touz uenz a touz fuers 
fai dieu et te honor et gete cel mal fuers 
ke trop seras destruit se tu en cest point muers 
noirrons cuida seint pierre en crucefiant nuire 
cuides me tu ausi par tes tormens destuire 
nenil uoir que nul char ne puet boillir ne cuire 
dieu ne weult soffrir qu en cest martire muire  
l emperere respont   se ne muers par cestui 
i ai encore un tel boire qu a uez ton cors estui 
et se tu celui bois sanz torment et ennui 
dont n auras tu mes garde de moi ne d atrui  
sains xm est issu fors de la cuue noire 
dist au felon tirant   faites uenir cel boire 
et quer woulsissez apres ausi tost croire 
con g en aurai beu sanz sante recroire 
keque soit or del croire  fait li tirans crueuz 
  i en ferai tot premier boire toz deuant toi a deuz 
si erez del croi ie plus douteuz 
quer l entosque est mont male et li uenins hysdeuz  
atant fait deuant lui amener en la sale 
yy hommes et l estostque quil mont est laide et male 
si tost comme cascuns em boit point et auale 
les souprent li uenins et laide mort et paille 
  or puez boire  fait cil qui crueltez semont 
et seint iohan regarde puis rit et si l rrespont 
  or sachiez que cil diu petit esmaié m ont 
ker ie sui en la garde cel dieu quil fist le mont  
puis si a li uaissel ou li uenins iert pris 
dist a l empereor   cheste entostque poi pris 
li sires dont ie sui alumez et espris 
m a bon coniurement contre sa forche apris 
par foi  fet l emperere   ie woil tot enranment 
oir et ta parole et ten couinnement 
ker ie croi que che soit tout par enchantement 
qant tu meinnes mom pueple et moi si malement 
chertes  fait seint iohan   issi le uoil ie mont 
ore oiez mon charne et l enchantement tout 
ia n iert ti uenins ne si fort ne si estout 
que par la uertu dieu ne soit ia tout derot 
en l enor del seignor quil tot cria et fist 
et de la uirge dame em qui char et sanc prist 
te coniur ie uenins c est de dieu ihesu crist 
ke tu mal ne me faches deuant cest antecrist  
en l enor del seignor qu il a ramenteu 
fait croiz sus le waisseil puis l a tot fors beu 
qu il n en a chief ne bras ne cors ne main meu 
a merueille l esgardent tuit cil quil l ont ueu 
meisme l emperere s en esmerueille fort 
qu il le uoit or plus seim plus uermeil et plus fort 
et plus bell par semblant et de meillor confort 
si qu il dist oiant touz que c ert uns hons sanz mort 
c est chil qui dex auoit par tout asseuré 
  emperere as oi con i ai cen niuré 
petit a li poiers de ton uenim duré 
trop es de l ennemi le cuer clos et muré 
mes se tu te woloiez recroire de ta perte 
par tens te monsteroie une miracle aperte 
aiez en damledieu ferme creanche et certe  
et li tirans respont   or nos sarmone serte 
tes sarmons ne me fait fors le chief estonner 
weuz me tu autre loi que la moie donner 
en tel lieu te ferai par tens emprisonner 
ou tu porras tout seulz longuement sarmonner 
certes  fait li apostres   ie dout poi ta prison 
toi ne ta loi a dieu nulle rien ne prison 
trop t a mis l ennemis a cruel mesprison 
kant il n a en toi cuer ne douchor ne raison  
li pueples quil la iert li uait crier merchi 
  sire proie a ton dieu des yy mors quil sont chi  
puis s est agenoilliez uoiant touz sanz detri 
si tost comme li sains se fu mis a genoux 
ses mains ioinst puis dist   dex ihesu crist pere doux 
rent a ces yy les uies que uenins a derox 
si que cest feil quil desperez est toux  
dex qui sa parole a oie et entendue 
a cescuns des yy mors la uie el cors rendue 
et seint iohan lor ra sa destre maim tendue 
puis fu par cascuns d euz la loi dieu defendue 
  as tu  fet saint iohan   encor apercheu 
conment tu as esté longuement decheu 
et n as tu ces deuz mors resucitez ueu  
et l emperere embla si s est tout coi teu 
fait domitianus   ie uoi et entent bien 
ke tu es enchanterre pleins de mal et d engien 
si ne pris ta parole ne toi plus que un chien 
ainz haz et toi et ton sarmon ce est sor toute rien 
tu as mont contre moi  fait il   esté iohan 
si t en ferai soffrir ennui peine et ahan 
en liu lait et estrange feras mes ton ahan 
n en istras de par mon cief de cest an  
en l isle de pathmos commande c on le meigne 
et qu il la soit en fers et demore et remaigne 
sainz hons et sainz serianz et sanz point de compaigne 
au partir de la uille croi que maint homme le plaigne 
au partir de la uille le plorerent maint 
  ha  fait il   bone gent ihesu crist qui haut maint 
uos laist tes ouures faire que enz es chielz uos maint  
et la bone gent dient   sire et il uos ramaint  
en prison est menez en l isle de pathmos 
chil quil la dist et fist et escrist si beax mos 
del seint apocalixe dont li sens est si clos 
k a peinne l ose nus despondre forsqu en gros 
li sainz ewangeliste en cele isle demeure 
por doucor por pechiex autrui pechiez i plore 
et prie ihesu crist qu il maintiegne et secore 
touz cheuz que il auoit sarmonné par mainte eure 
l apocalixe fait de la raison deuine 
et parole de dieu et de seinte couuinne 
et li seins esperiz li aprent et doctrinne 
chen qu i but en la cheinne sor la seinte poitrinne 
chil escrist qu ill auoit lasus es chieulz esté 
et qu il auoit ueu de dieu en sa maieste 
et la pleinte des angres entor sa deite 
la aprist a parler de la diuinite 
mont nos fu bon mestres qui illueques l aprist 
et qu a ues seinte yglise en ennorer la presist 
ker s il ne l eust dit nul autres ne l desist 
ne ceste grant bonte nul autre ne fessist 
nos seinte yglise en assoagement 
son dormir et son boire espandi douchement 
ker la diuinite espandi doucement 
qui touz iors iert sanz fin et sanz conmenchement 
qu ausi conme li leuains est confors a la paste 
rent sauoir seinte yglise la diuinite chaste 
ke li apostres but le seint piz en haste 
qu ele ne demorast esfree ne gaste 
ker bien fust seinte yglise wide et wainne et gastee 
se il n eust beu la fontainne et usee 
par quil wirginitez fu toz iors amontee 
et la gent mescreant conuertie et dantee 
chil quil le seint piz ihesu crist reposa 
le wrai apocalixe fist en l isle et glosa 
ou tante seinte chose par dedenz enclos a 
que nus ne le sout tout despondre ne n osa 
ha dex tant bon fu né quil uit si grant merueille 
que bouche n ose dire ne escouter orreille 
par cel digne conseil sort et pluet et rouseille 
li biens dont seinte yglise se gouuerne et conseille 
bien destruist l ennemi et bien l amenuissa 
cil sainz quil sainte yglise saintement aguissa 
de la seinte fontainne dont il but et puisa 
par quoi crestiente maint bien eu puis a 
fix de uirginite soleux de seinte yglise 
aigneaux d umilite oisseaux en autre guisse 
hom sanz mal per as angres apostres par deuise 
est chil ewangelistes qu a droit cerche et guisse 
flor de uirginite de preciose odor 
tout d autele maniere et d autele color 
conme est la uirge flor la mere au sauueor 
et est li sains qui tant fist et d amor et d onor 
dame mes ne croiez que ie croie n estriue 
ne ia ne cuiderai a nul ior que ie wiue 
ke de toutes wallors ne soiez fons et riue 
et secors de pitie ou esperanche auiue 
mere dieu mes on puet bien dire sanz mesprendre 
k en uostre cier neueu n out omques que reprendre 
chil qui andeuz uos fist d une uertu esprendre 
uos uout d une maniere es cuers porter et prendre 
mes ne croie nus que i aie de riens mespris 
ker encor fu uos niers de uo uertu espris 
et en autel maniere es chielz porté et pris 
sai ie bien qu il n est teuz ne de si tres haut pris 
ker a uostre wallor nule ne s acompere 
ihesus uos est es cieulz si conme fil et com pere 
et uos lui conme fille et conme dame et mere 
et seint iohans coisins et niers et filz et frere 
fiz fu nostre seignor sil l en doit bien melz estre 
et s est coisins germains a dieu le roi celestre 
et quant uo fil pendirent gieu felon rubestre 
lors uos fu uostre niers et filx et garde et mestre 
tex est l ewangelistes conme ie uos deuis 
ne plus douz ne plus seins n est nus ce m est auis 
en l isle de pathmos iert pouurement seruis 
tant conme domiciens l emperere fu uis 
mes quant li desloiaux emperere fu mors 
li haut honme d ephese et li conmuns acors 
enuoierent en l isle por celui traire fors 
li sains estoit en oure en ame et en cors 
au seint ewangelistre sont uenu li mesage 
fors des buies l ont mis et refait le passage 
l apocalixe em porte oue lui tant est sage 
ou il auoit escripte maint haut mot et maint sage 
uers ephese s en uait tout si com en l en meinne 
contre lui sont uenu conte et prinche et demeinne 
et tout li conmuns pueple qui grant ioie en demeinne 
et mont gracient dieu de chen c om lor remeinne 
si tost com saint iohan fu entrez en la porte 
si encontre une biere qu em deuant lui aporte 
il demande que c est   sire une fame morte 
druciane t amie qui creanche iert morte 
ha  fait il   est cen dont druciane m amie 
oil  fait sei le pueples   ne l mescreez uos mie 
piecha que de dieu croire ne fu ior endormie 
sire or i met ta main n i creons autre mie 
seignors  fait seint iohans   ge ne fac pas uertuz 
mes cil qui au piller fu liez et batuz 
et qui traist fors d enfer les chaitifz abatus 
sor qui li huis estoit serré et forbatuz 
neporquant por pitie et por uostre proiere 
et qu ele estoit m amie especial et chiere 
prerai ihesu crist de wolente entiere 
k ele n ait mes mestier de linsel ne de biere  
agenoilliez s est tout li pueples et li sains 
l apostre prie a dieu de cuer et ioint ses mains 
  sire soffrez  fait il   que cist cors resoit pleins 
d esperit et de uie et d enferte touz sains  
chele saut esfree qui quide auoir dormi 
entor li uait li pueple de grant ioie estormi 
neporquant seint iohan conut et entendi 
a sen ostel ala omques plus n atendi 
chen auint a l apostre a chele reuenue 
la gent a sarmonné et en bien maintenue 
et tant lor a blasmé lor grant desconuenue 
ke des morteux pechiez les despoille et desnue 
de lors mortex pechiez les desnue et despoille 
si que n i a celui qui iamais pechier woille 
et que de ses mesfaiz ne se repente et doille 
si fait lors porriz arbres florir et porter foille 
certes c est bel miracle cil doiuent et sauoir tuit 
qui fait arbres porriz porter foille flor et fruit 
che sont lors grant pechie si conme ie croi et quit 
qui sor lors cors estoient endurchi et recuit 
un ior estoit alez seint iohans en sarmon 
en une grant chite dont ie ne sai le non 
la uint um iouenchel de mont bele fachon 
  soiez  dist   mes fix si n auras se bien non  
kant li enfes l entent si conmencha a rire 
puis li a dit   uos fil woil ie bien estre bel sire 
ker nus enfenz ne doit si bon pere escondire  
l apostres a grant ioie de cen que li ot dire 
puis uient a l enuesque l enffanchonneit li baille 
  de cest enffez uos  fait il  seignor et baille 
et se l faitez aprendre a l escole sanz faille 
ker ie cuit enuers dieu a maint homme encor waille  
l enuesque prent l effant et cil li baille sa main 
mont le woit simple et bel de doux estre et d umain 
il l aprent et doctrinne souuent et soir et main 
bien l ainme autant ou plus con son cousin germain 
li sains ewangelistes ne ne finne ne ne cesse 
des gens a sarmonner s es chastie et confesse 
de croire lealment les angoisse et engresse 
kant il ist de la wille s a pres de lui grant presse 
grant presse a apres lui quant il d illuec se part 
maint bel mot lor despont au partir et depart 
  soiez  fait il   en croire hardi conme lieupart 
et coart de pechier s aura dex en uos part  
enz en le d aise si comme dex plout auint 
ke li ewangelistes en une chite uint 
ou il dist la parole cen que de dieu souuint 
et la fist tex miracles dont mont de gent souuint 
par beax moux les atrait douchement et sarmonne 
et li sainz esperis si grant grace li donne 
ke otroie es chielz quamqu il fait et pardonne 
issi seme il et sie et requilt et messonne 
en cele grant chite estoient homme doi 
usurrier haut et riche puisque uoir dire doi 
uestuz de dras de soie plein d ermine et d orfroi 
kant le saint homme entendent si sont en grant effroi 
l enuangeliste esgardent plus douz que liz ne rose 
bien pensent en lors cuers qu il iert tres sainte chose 
cascuns de ses pechiez se repent mont et cose 
a amende en uendront s en recheuure les ose 
crier wont la merchi et li sainz les rechoit 
de ioie et de pitie pleure quant aperchoit 
ke li feil ennemis n es tient mes ne dechoit 
et cascuns d euz deuz repentanche conchoit 
  seignors  fait seint iohans   ie uous ai recheuz 
d usure et de pechie est cascuns acreuz 
toz les malues auoirs que uos auez euz 
rendez s iert l ennemis hautement decheuz 
ker ihesu crist nos dit en son conmandement 
qu il uelt c on uiegne a lui seruir si neitement 
qu il n i ait point d ordure ne d empeechement 
et quil uient en tel point si rechoit hautement 
en tel point le soit dex hautement recheuoir 
s est honniz qui por dieu se let dont recheuoir  
li wallet sauoit bien que l apostre dit uoir 
s ont tout rendu por uoir or pierres autre auoir 
oweuc l ewangeliste s en wont li iouenchel 
tout ont rendu l auoir n i a mes nul monchel 
a l issier de la uille passerent un ruissel 
de touz chatex ne portent que cascuns un fuissel 
chascuns sor son fuissel mont bonement s apuie 
ne doutent mes or noif ne gresil ne pluie 
seint iohan les garda s en rit quil point n ennuie 
  issi weut dex  che dit   c on l ennemi destruie  
l ewangeliste suient li dui homme en tel guisse 
qu il ne doutent ore went ne pluie ne bisse 
en une chite uindrent qui sor mer iert assisse 
la fu lor uolente de bien faire remisse 
l apostre s en issi por sarmonner as chanz 
li conmuns de la wille fu ouuec lui issanz 
l ennemi qui maint homme est souuent conoissanz 
s est raprochié de ceuz dont fu ia conoissanz 
de yy hommes se sont illuec bien garde pris 
uestuz de dras de soiee sour granz cheuaux de pris 
quil soloient uestir pouures drapeaux porris 
ker en lor deuz maissons les auoient norris 
mont sont dolant chil dui quant il les yy hommes uirent 
de fin d autre part tornent lor euz et uirent 
lor garchon lors serianz furent quil les seruirent 
si s esmerueillent trop ou tel bien deseruirent 
en son cuer a l apostre ueu et remiré 
ke li dui se repentent et qu il sont empiré 
et sont del l ennemi sanz empiré 
et s a dedenz son cuer tendrement sospiré 
  seignors  fait seint iohan   bien woi comment il est 
wos ne woulez es chielz auoir point de comquest 
ainz couuoitiez l auoir et uos l aurez tost prest 
mes ihesus cris a double uos rendera por cest prest  
pierres gales grauele fet aporter de mer 
et faisseilles de uerges tant que ne sai nommer 
oiez que fist li sainz ou il n a point d amer 
por ce qu il ne se puissent por rien de lui gaber 
les pierres et les uerges fet tot meitre en um mont 
de dieu les coniura le droit seignor del mont 
  ou sont li dui waslet  fait il   qui sui m ont  
de lor auoir reprendre s il wollent les semont 
li dui honme s aprochent pres de l apostre lors 
si uoient que les uerges sont deuenues ors 
et pierres pretioses uertuoses et fors 
li gallet la grauelle c ons traist de la mer fors 
  certes  fet soi li pueples   c est miracle nouele 
qu i a fait or des uerges et rubis de grauelle  
cist ne sert pas la gent de guille ne de fauelle 
ke li sains esperis maint en lui et reuelle 
li dui waslet se pensent se l auoir reprendront 
bien uoient s il le prennent qu a l prendre mesprendront 
ker iames en bone ouure nul ior ne reprendront 
ne la gloire celestre a auoir n aprendront 
l auoir ont pris et puis ius mis et laissié 
uers l apostre s en wont andui tout eslaissié 
par fine repentanche cascun le col baissié 
de cem qu il ont mespris sont dolant et plaissié 
  sire  font li dui honme   n auon cure d auoir 
ainz uolon estre pouure por l amor dieu auoir  
fait li ewangelliste   uos dites grant sauoir 
se l porrois au grant ior de iugement sauoir  
l apostre s esioist de lor bele auenture 
de cen qu il sont uenu por dieu a lor droiture 
a l or uint et as pierres s es seigne et reconiure 
si que cascune chose repaire a sa nature 
issi auint l apostre en cele grant chite 
con ie uos ai nonchié et dit et raconté 
et touz cil quil l auoient de deuant despité 
sont a dieu conuerti et pleurent de pite 
saint iohan qui petit a de repos et d aise 
a mont gent conuertie en la grant terre d aisse 
mes or n est mie droiz que de l effant me taisse 
quil uint en la chite qui siet sor une agaisse 
al uesque de la chite a conmandé celui 
quil puis fist a maint honme et damage et ennui 
ker par maluaisse garde c on ot prisse de lui 
est deuenu robere si n esparne nului 
saint iohans a mont bien en lui souspechonné 
que l ennemis l auoit atrait et acoré 
et tant auoit de lui malmis et machelé 
que s il n a tempre aie mal se uit omques né 
mal se uit omques se il n a tempre aie 
ker son cors a perdu toute s ame et sa uie 
k en une forest entre grant espeisse et haie 
s est sires des larrons et de la gent haie 
a l enuesque uint enrant l enfant li demanda 
ke il em bone foi a garder li conmanda 
et cil quil l enffant malueissement garda 
ne li soit que respondre seint iohan regarda 
  ou est  fait il   l enffans  dist l enuesque   ne sai 
de lui faire proudonme me mis en grant essai 
kant ie wout faire clerc et il se refist lai 
en la grant forest maint la ou ie perdu l ai 
sire  fait soi l enuesque qui en tremblant parla 
  il est uoirs qu il fu clers et qua a escole ala 
aprist a embler tant fist et tribola 
c or est roi des larrons el bois ou il ala  
kant li ewangellistes cele parole entent 
ses cheueux et sa barbe ront et detire et destent 
sor un ronchim monta c omques plus n i atent 
uers le bois as larrons cort et ueit et destent 
uers le bois as larrons plorant criant s en ua 
tant cerche la forest que il celui trouua 
uers qui niches uesques nichement se prouua 
kant li ewangelistes bien garder li rouua 
sor les larrons s embat quil ne s en donnoit garde 
et s a chelui ueu qui iert issuz de garde 
mes si tost conme cil l ewangeliste esgarde 
sa wolente maluaisse tout enrant l i detarde 
li lerre uoit l apostre son cuer restraint et donte 
quer or primes soit il que sa maluestie monte 
et li pechie mortel dont omques tint conte 
si s en fuit par le bois de fin duel et de honte 
de fin duel et de honte s en uait parmi le bois 
con cil quil mes ne quide auoir point de radois 
et li ewangellistes l escrie et suit au dois 
quil plus iert doulz et dignes que nus de char et d ois 
li lerre se regarde si atent et detrie 
et seint li dit bonement et otroie 
ke il aura merchi se il la quiert et prie 
mes garde que por rien ne se deperoi mie 
ha sire  fait li lerres   seins hons dignes et haus 
roberre sui mordriere feul traistres et faus 
quil porroit pardonner tant pechiez et tanz maus  
et seint dist   le peres esperitaus 
beau filz  fait li apostre   de ton mal te recroi 
repaire a droite uoie dieu aimme et serf et croi 
et ge prenc tes pechies touz sour m arme et sor moi 
si qu al grant iugement en respondrai por toi  
kant li lerre l entent droit as piez li chai 
de cen qu il a meffait se tient trop a trai 
et s il ainc mal ama or l a si enhai 
k a bones ouures faire ra son cuer enuai 
son cuer a ratiré del tout a bien a faire 
mont set bien em plorant ses granz pechiez deffaire 
et issi doit cascuns repentans a dieu faire 
ker repantanche toult uolente de mal faire 
comment est dont cil quites sol por repantement 
oil quer repantanche garist si neitement 
ke se cil n a em pense de uiure longuement 
sil li pardonne dex sanz nul atendement 
dont ne waut nule riens sanz bone repentanche 
non uoir quer repentir atrait la penitanche 
ker cil quil se repant et repentant estanche 
la male ouure del cors et la grant mesestanche 
grant ioie a li apostres del repentir celui 
quil n auoit esparnié a ochirre nullui 
or l a geté li sains fors de honte et d ennui 
a diex l a conuerti sil l en meinne ouec lui 
awec lui l en mena quant l out conuerti 
li peuples et l enuesques de la cit dire l ot 
si que n i a celui seint iohans mont ne lot 
kant il la welt geter de si poignant malot 
de si poignant malot a getee ree et miel 
quil soloit estre plein de uenim et de fiel 
dont puet pers estre a l angre seint michiel 
par miracles ouurer et par uooir el ciel 
l apostre prent congie uers ephese repaire 
drois est que a si haute ouure et ses biensfaiz repaire 
mainte cire a ostee de gent et mainte pere 
fors des mains l ennemi qui sire en iert et mere 
bien l a fait li sainz de sa mairie 
la gent a sarmonné et doucement mairie 
et la diuinite lor a si esclairie 
ker trestoute la terre est a dieu repairie 
cil qui touz tens fu bons ne mie par ondees 
a yy hautes yglises en yy chites fondees 
et l enwesque sacrés et les genz esmondees 
quil de pechiez morteuz estoient sorondees 
touz les a pris en garde et a droit point remis 
et touz lors gens pechiez degastez et remis 
et de lor irresies touz ostez et demis 
puis reuint en ephese entre ses douz amis 
en ephese est uenu quant tot ot mis a point 
si qu en toute la terre de maluestie n out point 
ker si fort les atache en creanche et a point 
que cil quil les sout poindre n es touche mes ne point 
li escripture nos mostre quil n est mie mentanz 
ke l apostre uesqui 
puis la mort iesu crist tantque fu lieu et tanz 
qu il parti de cest siecle si conme ie sui contanz 
de cest siecle parti si conme ie woil conter 
si quil malues cuer fist et plessier et donter 
bien le woult ihesu crist desor toz amonter 
k en char et en os le fist es chielz porter 
ker quil woir weult despondre et conter et nonchier 
un ior s aparut une foiz a son ami tres chier 
au seint ewangeliste qui omques ne wout pechier 
ne sa uirginite rompre ne depechier 
  iohan  fet nostre sire   ie t ai ton terme mis 
de uenir en mon regne que pieche a que te pramis 
meingier ouuec tes freres et o tes amis 
chi sui uenu por toi qu autre n i ai tramis 
uenus te sui semondre por seoir a ma table 
ouec tes autres freres el regne delitable 
et por cen que ie t ai trouué le plus estable 
te ferai touz et mestre et conestable  
graces rent et merchi li sains son criator 
de si haute semonse et de son droit ator 
fet dex   tu n as respit forsque d ui en cest ior 
ke tu o moi ne wienges sanz plus lointain seior  
nostre sire se part de son coisin atant 
et si deciple ouec ia n en irai mentant 
deuant l ewangeliste resont el ciel montant 
au tiers ior font l apostre ce que g irai contant 
n est droiz de ceste estoire seignors que ie uos mence 
li iors de samonse fu par un diemanche 
et li sains quil nascus iert de droite semenche 
des la mienuit droit ses matinnes commenche 
au matin dist ses ourres cen qu a ior apartint 
con chil quil sainte yglise en sannete maintient 
le ior chanta la messe et li pueples i uint 
oiez qu au douz apostre apres la messe auient 
  atrés uos ai a dieu et a creance droite 
entre uos n iere plus quer li sires me conuoite 
dont ie uos ai monstré foi et creanche droite 
or pert cascuns de uos qu i en bone oure esploite 
esté uos ai compaig et maistre d enseignier 
ne laissiez pas orgoil dedenz uos cuers baignier 
q umilite ne puet orgoil acompaignier 
ne dex ne het riens tant comme il fait desdeignier 
se uos uoloir auoir la seignoril hauteche 
gardez que ne demuert en uos cuers male teche 
et laissiez auarice et si plaintés largesche 
et soiez neit et caste c est la greignor nobleche 
se uos auez o uos couuoitisse leschié lle 
ker couuoitise seulle deffait toute l eschielle 
par c on monte enz es cielz et enuie renfiele 
tout quantc umilitez radoutast et enniele 
orgoil et couuoitie et enuie et luxure 
font le cors oue l ame mener uie mont sure 
mes cuers ou chasteez et humilite dure 
ne doute de ces uices le uenim ne l ordure 
por uostre preu uos pri et por dieu bone gent 
ke uos ne couuoitiez richesce or ne argent 
ne ne soiez felon orguellieuz negligent 
s en irez deuant dieu bien acesmé et gent 
plus ne uos sai que dire plus ne quis demorer 
pensez de dieu seruir de cuer et aorer 
ke li feil annemis ne uos puist deuorer  
et tuit cil quil la sont conmenchent a plorer 
por pitie de l apostre touz et toutes plorerent 
parfondement l enclinnent douchement l 
por uoir la merueille el monstier demorerent 
dont mont s emerueillierent trestuit cil quil la erent 
bien tres haut miracle et bien diuers afaire 
par detries son autel a fait sa fosse faire 
puis la fist neiteoier et la terre fors traire 
puis entra par dedens si con ie woil retraire 
kant entrés fu dedenz uoiant toz s est couchiez 
de riens ne se repent c omques ne fist pechiez 
n omques ne fu ses cors entamez ne blechiez 
ne ses douz cuers loiax de nul mal entechiez 
chil quil sainz en arme et en cors et en oure 
ioint ses mains uers le ciel ses eulz et sa bouche oure 
puis dist   pere des cielz uers qui nus ne se couure 
ne souffre qu ennemis se puist uers moi remoure 
sire par qui est fais et criez tout li mons 
tout reuient en chendre quer teuz enn est li mons 
uostre loi ai monstree par moz plains de sarmons 
or sui tout prest d aler la ou uos m auez semons  
essi a dit li sires quil mal n aprocha 
ses mains iointes uers dieu esrant se parcouca 
en tel maniere clost ses eulz et sa bouche a 
si que li plusors dient   omques mort ne l toucha  
si conme li pueples iert entor lui arestez 
descent enz el monstier une si grant clartez 
ke cascun chiet a terre forment espoientez 
dont l ewangelistes lasus fu es chielz portez 
es chielz en fu portez tout en char et en os 
li sainz douz et hauz et dignes si que bien dire l os 
par le commandement ihesu crist par son los 
l em porterent apostres et des chielz li sainz os 
par dex quil li auoit sa mere conmandee 
i a droite raison ueuee et esgardee 
por cen qu i li auoit au besoig conmandee 
l en fist issi porter conme ele fu portee 
es chielz em fu portez en char en os en ame 
li sains ewangelistes ausi conme la dame 
n a mestier desor lui de sarqeu ne de lanme 
ker assis est es chielz sor le plus haut escame 
la clartez s en rala si conme nos dison 
et li peuples uenu fu de pasmeson 
en la fosse resgardent par grant esmarison 
si n i uoient dedenz se manne de ciel non 
puis ont la fosse emplie de terre et recouuerte 
qu il rauoient trouuee toute wide et ouuerte 
cascun ior i auint une miracle aperte 
sor la fosse au baron dont la parole est certe 
or ne soit nus de nos en effroi n en redout 
qu il est uoirs que la terre s esmuet ades et bot 
sor la fosse celui quil waut assez et mont 
si que semble c uns hons il dorme tout debot 
un petit sui en doute ne sai se c est a tort 
ker cil d ephese dient c omques ne rechut mort 
por la terre quil boute tout ades et resort 
ainz dient   encor uit si se repose et dort  
puisque i ai translatee ceste matire 
dire doi et despondre trestoute la matire 
por quoi l ewangelistes nel senti nul martire 
et que sa char humainne demora tout entiere 
entiere demora toute s umainne chars 
ker de tout bien fu larges et de pechie eschars 
riens ne forfist en terre dont fu cen droit eschars 
qu il ne fu decolez cruchefiez ne ars 
conment dex rechut mort en croix et fu plaiez 
puet dont cis sains estre sanz martire apaiez 
oil et s en fu il de maint mal essaiez 
mes ainc por cen ne fu esfreez n esmaiez 
uoirs est que dex souffri grief martire por nos 
kant il souffri la mort dont li morseax fu glos 
puis fist souffrir martire a ses apostres tous 
mes sanz mal trespassa l ewangelistes dous 
cil fu de seint yglise confort solas lumiere 
dont dex fist et dist a mon seignor saint pierre 
  a toi  fait il   ne dure ne cist ne sa maniere 
ainz woil que issi maigne tantque ie uenus iere  
del saint ewangeliste ai la uie retraite 
et misse enz en roumans et de latim estraite 
et tant de m enscience i ai mise et atraite 
que nus ne m en doit dire willain mot ne retraite 
ce pri a haut baron dont i ai fait recordanche 
qu il fache uenir m ame a si droite acordanche 
k ele face en cest siecle de ses maus amendanche 
et il par sa pitie me doinst forche et aidanche 
