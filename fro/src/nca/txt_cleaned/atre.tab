ma dame me conmande et prie 
que une auenture li die 
qu il auint au bon cheualier 
et ie ne l puis mie laiscier 
quant ele le m a conmandé 
desqu il li plaist et uient a gre 
or oiiés com il li auint 
a une pentecouste tint 
li rois artus feste moult grant 
ne remest cheualier errant 
de la mer desque en cornuaille 
ne damoisele qui rien uaille 
qui a cele cort ne uenist 
et li rois grant honor lor fist 
car moult lor dona rices dons 
quant uenu furent les barons 
et asanlé le samedi 
apres le none auint issi 
que li rois s aloit deduisant 
qu il ont ueu uenir errant 
toute seule une damoisele 
qui moult ert acesmee et bele 
moult estoit de grant aparel 
d un moult rice samit uermel 
fu sa robe fresce et nouele 
de son lorain et de sa sele 
et de son autre acesmement 
diuiser or plus longement 
ne me ueul ie mie entremetre 
car grant paine i conuenroit metre 
au dire tant est acesmee 
ensi est en la sale entree 
son frain ne retint 
desique deuant le roi uint 
  rois  fait soi   cil sire uous saut 
cil qui gouuerne bas et haut 
la mer et la terre 
de mon pais uous uienc requerre 
que uous me creantés un don 
ia ne uous querrai mesproison 
ne outrage ne uilonnie  
li rois bonement li otrie 
que uolentiers le don ara 
  dites  fait il   que ce sera 
et uous l auerés sans mentir 
por tant que ie l puisce aramir 
sire  fait ele   uostre merci 
or oiiés donc que ie uous pri 
ie ueul demain boutelliere estre 
de uostre coupe la plus mestre 
et seruir a mengier 
et si ueul que un cheualier 
de caiens tout le plus prisiés 
cil qui le mix est enteciés 
me gart et desfende et honort 
tant conme i ere a uostre cort 
que iou n i aie uilonnie 
car iou n i oseroie mie 
demorer sans moult bone garde  
li rois moult bonement l esgarde 
  bele  fait li rois   le seruise 
ferés a la uostre deuise 
mais ie ne sai mie iugier 
trestout le mellor cheualier 
de caiens ne de ma maisnie 
tant estes prox et ensegnie 
espoir dit l aués por aucun 
et s i uous plaist només ent un 
li quex uous uolés que ce soit 
ie li quemant des orendroit 
que il bien uous gart et desfende 
et que a uous seruir entende 
tant com caiens estre uaurois 
sire  fait ele   n est pas drois 
que i en doinse a un tout le pris 
ains en ai sor uous le fais mis 
qui le don m en aués doné 
ie cremiroie auoir mal gre 
se par moi seule l eslisoie 
ia dix  fait li rois   ne me uoie 
quant i en sai le mellor eslire 
mais ie uous ueul proiier et dire 
que uous m oitroiiés une riens 
se uous ueés que ce soit biens 
sans ellire uous ueul baillier 
en la garde a un cheualier 
bel et prox et cortois et sage 
et s il ne fust de mon lignage 
i en deisce une grant parole  
la pucele qui n ert pas fole 
li dist   sire només le moi 
s il uous plaist ainsque ie l otroi 
bele  fait li rois   c est gauain 
en cui garde serés demain 
et tant com onques uous plaira 
sire  fait ele   quant ie uinc ca 
me fu forment gauain loé 
et g i remain par uostre gre 
car ne uous demant se lui non  
ensi li est greé le don 
com la cose uous ai contee 
et gauains l a tantost menee 
a moult grant ioie a son ostel 
et saciés que il li fist tel 
c on n i seust rien que reprendre 
car moult durement fist entendre 
a li seruir une pucele 
et sa seror qui moult ert bele 
qui li porteret conpaignie 
moult menerent ioieuse uie 
cele nuit dusqu a l endemain 
a grant leua ioie gauain 
et les puceles toutes trois 
puis ala o itel harnois 
au moustier oir le seruise 
car li rois ert ia a l eglise 
et la roine et ses puceles 
quant gauains o les damoiseles 
i est de son ostel alés 
quant li seruices fu finés 
si s en reuindrent tout ensanble 
a la pucele ce me sanble 
si com el li fu creantee 
fu la maistre coupe liuree 
car les tables erent ia misses 
atant conmenca li seruises 
moult grans et moult biax et moult rices 
car li rois artus n ert pas nices 
que uoloit qu il fust moult pleniers 
mais ne m est ore nus mestiers 
de dire qu il fist ne coument 
fors tant conme ci en apent 
de la coupe sert la mescine 
les le roi seoit la roine 
et li rois de wales apres 
gauains et tors li fix ares 
et erec sist de l autre part 
et carados briesbras li quart 
apres sont tout li autre assis 
maint cheualier i ot de pris 
et mainte cointe damoisele 
maint hanap et mainte escuele 
ot deuant ax d or et d argent 
n orent pas mengié longement 
car il n orent c un mes eu 
quant un cheualier ont ueu 
uenir parmi le porte errant 
et saciés s il ne fust si grant 
sous ciel n eust plus bel de lui 
mais trop estoit grans a anui 
moult par ert bel et bien armés 
ensi est en la sale entrés 
fors sa lance que il laisca 
que dehors la sale apoia 
tant fu orgellox le uassal 
qu ainques ne retint son ceual 
tantque il uint deuant le roi 
et se uint par itel desroi 
que son frain hurta a le table 
onques uscier ne connestable 
ne l contredist de nule cose 
quant esgardés les ot grant pose 
sauf cou que mot ne lor sona 
uers la pucele se torna 
si l a par les espaules prise 
puis si l a deuant lui asise 
desor le col de son destrier 
  rois  fait il   celer ne te quier 
ceste damoisele m amie 
si l ai en mainte cort siuie 
puisque l oi enprise a amer 
onques mais ne la peuc trouer 
en cort u iou l osasce prendre 
mais ie senc la toie a si tendre 
et de bons cheualiers si uuie 
ie di por ce qu i lor anuie 
et que de li la saisine ai 
que ia par ex ne la perdrai 
ains l en porterai sans dangier 
ia par le cors d un cheualier 
de cex qui caiens sont assis 
n en ert uers moi son escu pris 
sire rois  fait il   ie m en uois 
le haute uoie uers ce bois 
qui me menra en mon pais 
saués por quoi ie uous deuis 
par u ie m en doi repairier 
s il auoit caiens cheualier 
qui par sauoir u par folie 
rien nule que ie ci uous die 
uuelle desdire par bataille 
ne die pas que iou m en aille 
par une autre uoie fuiant 
uoiant tox ensanle me uant 
que par icele m en irai 
ne ia del petit pas n istrai 
desi la qu i m auesperra 
ie weul que cil qui me suirra 
m ait a aise s il ne se faint 
ainsque ie uiegne au bos ataint  
a cest mot a sa uoie enprise 
por sa lance uient si l a prise 
car il ne l uaut mie laiscier 
le petit pas de son destrier 
en est iscus hors de la porte 
ensi faitierement en porte 
la damoisele en son pais 
gauains fu dolans et pensis 
qui les le roi sist au mengier 
ne se set pas bien consellier 
li quex li ert plus honerable 
u salir par desor la table 
por parsuir le cheualier 
u a seoir tant au mengier 
que le seruice soit finé 
longement a ensi xxx 
c onques ne but ne ne menga 
au deerain se porpensa 
que le soufrir li ert plus bel 
tant sent son ceual a isnel 
que tost l ara aconseu 
et qex qui tout cou a ueu 
a ses conpaignons apelés 
  segnor  fait il   or entendés 
a seruir ceste cort a droit 
car il m estuet siure orendroit 
cel cheualier qui tel sorfait 
a uoiant tox ces barons fait 
qui par orguel et par derroi 
a saisie deuant le roi 
la damoisele a son mengier 
onques n i ot nul cheualier 
qui desdeist de nule rien 
une cose saciés uous bien 
onques mais a roi ce n auint 
des puisque primes feste tint 
nule si grant desconuenue 
quant ce failli ne se remue 
en qui garde li rois le mist 
cent dehais ait qui primes dist 
qu en lui eust bon cheualier  
atant se uait aparellier 
a son ostel moult ricement 
quant armés fu deliurement 
sor le bon ceual est montés 
puis est u grant cemin entrés 
par u li cheualiers s en ua 
deuant lui a terre esgarda 
si en a coisi les esclos 
atant se met es grans galos 
por ataindre le erranment 
n ot pas ceuaucié longement 
quant un tertre le uit monter 
il conmenca a escrier 
  estés estés sire uassal 
la et le ceual 
en menrai iou ensanle o moi 
et uostre cors rendrai le roi 
a faire del tout sa iustise 
mar i fu la pucele prise 
deuant lui si estoutement 
se mort u pris ne uous en rent 
ie ne me pris une prounele  
cil descendi la damoisele 
si guenci ariere son frain 
puis si a dit   est ce gauain 
qui ci me suit si xxx 
nenil  fait il   ancois sui kes 
li senescax le roi artur 
ore  fait cil   a mal eur 
que uous ne demandoie mie 
de la uostre cheualerie 
n est pas grans le los en ma terre  
lors ua li uns l autre requerre 
k onques n i ot autre tencon 
kex le feri tout a bandon 
desox la boucle de l escu 
qu estroué li a et fendu 
mais li haubers le garanti 
onques maille n en desmenti 
kex l enpaint bien sa lance frousce 
cil feri lui par tel angousce 
que l abat lui et son ceual 
kex cai el pendant d un ual 
qui moult fu quaisciés et bleciés 
ses destres bras li fu brisiés 
par entre l espaule et le coute 
li ceuax saut sus si s xxx 
tout le cemin par u il uint 
et cil a keu nul plait ne tint 
ains le laisca iluec gisant 
a la pucele uint errant 
si la remote deuant lui 
  bele  fait il   si com ie cui 
dans kex ne uous en maine pas  
lors s en uait uers le bos le pas 
demenant grant ioie a s amie 
au roi et a sa conpaignie 
me conuient des or reperier 
qui encor seoit au mengier 
de l auenture moult pensis 
uoiant tox a un coutel pris 
si l a ficié parmi un pain 
puis i apoia si sa main 
que le coutel froisca en dox 
des cheualiers ne fu uns sox 
qui ost enquere et demander 
seul l occoison de son penser 
et li rois s est aperceu 
et set de uoir qu i ont ueu 
coment li coutiax fu froisciés 
  segnor  fait   moult sui iriés 
de ceste mesestance d ui 
si n ai grengnor anui 
por la mesproison de gauain 
ie cuidoie estre bien certain 
que n eusce ia enconbrier 
par le cors d un seul cheualier 
dont gauains ne me desfendist 
et s a un autre auenist 
qui la pucele en garde eust 
par mauuaistie que en lui fust 
que il ne l osast pas desfendre 
si deust bien gauains enprendre 
a desfendre la por m onor 
moult me poise qu a si bon ior 
m en est tel anui auenu  
dont li dist iders li fix nu 
  sire  fait il   ne uous cremés 
li senescax i est alés 
qui bien uengera ceste honte  
et li rois dist   ce est nul conte 
or croist et double mon anui 
tant a grant prouece en celui 
et tant est fors et sorquidiés 
que ia par keu n ert damagiés 
moult i puet auoir uaselage 
onques mais en tout mon eage 
plus outragex de lui ne ui  
et gauains dist   sire merci 
uous aués dit uostre plaiscir 
mais ie ne ueul pas tresailir 
par en son le table au mengie 
i en cremisce auoir reprouier 
se ie l eusce tresaillie 
tant estes de grant segnorie 
et tant uous a dix fait haut home 
que se l enpereor de rome 
uous uenoit caiens manecier 
por quoi seisciés au mengier 
ne maisque pis ne uous feist 
que ia por cose qu il deist 
ne s en deuroit nus desrengier 
et quant il uendroit apres mengier 
si alast cil qui uous plairoit 
a qui la cose en aferroit 
uengier uostre anui et le suen 
ie sent mon ceual a si buen 
que ie l arai moult tost ataint 
ne cuidiés pas que il en maint 
la damoisele sans calonge 
ia puis dix honor ne me donge 
quant onques par el le laiscai 
et se de riens mespris en ai 
ie sui tox pres de l adrecier  
atant est leués du mangier 
si a ses armes demandees 
doi uallet li ont aportees 
il s est moult uistement armés 
puis est u bon ceual montés 
q onques estrier n i a requis 
et quant il a son escu pris 
et on li ot baillié sa lance 
de l errer se haste et auance 
gauains erre uers la forest 
a grant meruelle li desplest 
quant il ne l uoit ne lonc ne pres 
atant es poignant a esles 
le destrier keu le senescal 
gauains connut bien le ceual 
se l saisi au destroit d un mont 
auques ot escorcié le front 
si que tox iors uenoit sainnant 
l arcon de la sele deuant 
ot tout quassé et esmiié 
s ot le frain rout et depecié 
si qu il n i ot fors la ceuece 
  dix  dist gauains   si grant prouece 
ot cil qui si uous abati  
de cou fu auques amati 
qu il crient qu il ne soit mors u pris 
  a dix  dist il   tant ai mespris 
tant il m est wi mesauenu 
quant par moi a li rois perdu 
le cheualier qu il amoit tant 
il m ert tox iors mais mis deuant 
en tox lius u i ere trouué 
si m ert laidement reproué 
ie ne di pas que ce soit tors 
il est par ma defaute mors 
qui la pucele en garde auoie  
lors garde loins enmi la uoie 
a ce grant duel que il demainne 
uoit keu leuer quelque painne 
de la u cil l auoit laiscié 
il a le ceual eslaiscié 
si est uenus poignant a lui 
  sire  fait il   de uostre anui 
sui moult dolans et abosmés 
car ie dout que uous me retés 
qu il uous soit par moi auenu 
maluais  kex li a respondu 
  il m est or auenus par uous 
moult estes fiers et orgellox 
dedans la canbre le roine 
n est mie poure ne frarine 
cele a cui uous degniés parler 
qui alec uous orroit uanter 
de hardement ne de prouece 
ne diroit pas que par perece 
par mauuaistie ne par soufraite 
qui soit en uous fust au roi faite 
par le cors d un seul cheualier 
tel uilenie a son mengier 
moult uous ai wi ueu restif 
sire  fait gauains   pas n estrif 
que ie n en aie moult mespris 
mais i ai ci uostre ceual pris 
si i montés se il uous plest 
et iou irai uers la forest 
por parsiure le cheualier 
qu il m estuet en oire uengier 
le grant anui que il m a fait  
et kex li dist   cent dehais ait 
qui ia de uos mains le prendra 
ne qui ia tant uous prisera 
uous doie nul gueredon  
gauains n ot soing de sa tencon 
se l loia les lui a un saus 
puis uait uers le forest les saus 
et les grans galos enforciés 
me sire kex s est esforciés 
tantque il uint a son ceual 
puis l acosta deuers le ual 
a quelque painne i est montés 
si est en son pais alés 
atout sa grant malauenture 
et gauains suit grant aleure 
le cheualier qui oirre a plain 
et ot passé l plain 
et fu en la forest entrés 
quant apres lui fu aroutés 
souentre lui u bos entra 
une grant piece issi erra 
qu onques ne l uit ne pres ne loing 
atant oi a grant besoing 
de trois damoiseles le cri 
qui dissoient   a dix merci 
ices caitiues que feront 
quant toute la ioie du mont 
est wi cest ior tornee en ire 
bien peuent les puceles dire 
que tout lor secors perdu ont  
por le grant duel que eles font 
a gauains son cemin laiscié 
et uint a eles eslaiscié 
el cief les troua d une lande 
doucement enquiert et demande 
quant il lor ot son salu fait 
por qu eles sont en tel dehait 
ne por qu eles font si grant duel 
  lasse  fait cascune   mien wel 
fussies nous toutes trois ocises 
c est dolors que nous sommes uiues 
quant nous auon tel perte faite 
qui iamais ne sera retraite 
ne par bouce d ome contee  
atant ciet a terre pasmee 
si est reconmenciés li dex 
il a regardé deriere ex 
si uit gesir un damoisel 
moult grant et moult gent et moult bel 
qui moult estoit bien atornés 
mais il auoit les ex creués 
ileuques tout nouuelement 
qu encor en ot le uis sanglent 
moult par en fu gauains iriés 
tant ert biax et bien atiriés 
que bien paroit de haute gent 
si quidoit bien a escient 
que tout ce duel fust por lui fait 
  bele  fait il   icest sorfait 
de cest uallet que ie ci uoi 
coment fu il fais ne por quoi 
grant talent ai que ie le sace  
l autre respont   ia diu ne place 
que ie uiue mais longement 
quant l onor et l afaitement 
la largece et la segnorie 
et le flor de cheualerie 
ai ci ueu morir ensanble  
a cest mot li cuers li trestranble 
si que toute descouloree 
kai dales l autre xxx 
gauains mist le tierce a raison 
bele  fait il   par gueredon 
uous requier et pri par seruise 
qui soit fais a uostre deuise 
que me dites se uous poés 
dont ce duel uient que uous aués  
la damoisele a respondu 
  sire por cou que i ai ueu 
que uous aués si bel parlé 
uous ert de cief en cief conté 
et la dolor et l ocoison 
sire le duel que nous menon 
n est pas si grant que ne deuroit 
car se trestout le mont sauoit 
le grant damage et le dolor 
qui est auenu wi cest ior 
si en feroit il autretant 
car li damages es si grant 
onques si grans ne fu ueus 
quant il sera par tout seus 
mendre est li dex que li damages 
car cil qui tant ert prox et sages 
et qui du mont auoit le pris 
est en ceste forest ocis 
orendroit ici deuant nous 
bien poés a estox 
qui cil est cui ie uous di 
bele  fait   quant ie ne l ui 
ie n en puis estre bien certains 
sire  fait ele   c est gauains 
li rois le rice roi artu 
le bon cheualier esleu 
qui tant ert proisiés et amés 
wi erroit trestous desarmés 
par ceste forest en deduit 
sans conpaignie et sans conduit 
il n auoit arme o lui portee 
fors lance et escu et espee 
et si erroit sans conpaignie 
troi cheualier qui dix maudie 
qui de uies l auoient hai 
l orent desque ci parsiui 
quant il fu iscus de ce ual 
li uns lait corre le ceual 
et uint poignant desi a lui 
enbuscié se furent li dui 
et li tiers a lui se mesla 
tant longement l estors dura 
que gauains en uint el desus 
li doi ne l peurent soufrir plus 
que cil auoit el bos laiscié 
ains i uinrent tout eslaiscié 
por aidier a lor conpaignon 
gauain misent en tel randon 
qu il ne se peut desfendre d ex 
qu il erent trois et il ert sex 
et s estoit cascuns bien armés 
cil uasles qui uous la ueés 
qui de grant hardement ert plain 
i poinst por aidier a gauain 
son pooir fist de lui aidier 
mais de li peut auoir mestier 
car cil erent et grant et fort 
a ex ualut peu sen esfort 
car cascuns estoit desarmés 
au uallet ont les ex creués 
et gauain ont tout detrencié 
sire le duel et la pitie 
que nous auons et la grant ire 
loiaument le uous poons dire 
n est pas por cestui seulement 
ains auons le grant mautalent 
del bon cheualier qui est mors  
lors conmenca uns dex si fors 
que nus ne l uous porroit retraire 
  lasse  font eles   que porrons faire 
ahi mors tant par es auere 
nous n auions fors cestui frere 
et si auons cestui perdu 
a mors dolente que fais tu 
quant orendroit ne nous ocis 
c est ta costume de toudis 
qu a celui qui ta uenue aime 
et a son besoig te reclainme 
ne ueus secorre ne aidier 
tu as mort le bon cheualier 
dont tox li mons sera en paine 
ahi mor tant par es uilaine 
qi les bons prens tout a eslais 
et laisces uiure les mauuais 
en toi n a raison ne mesure 
de ces trois lasses n as tu cure 
qui lor uie ont en grant despit  
et mes sire gauains a dit 
  beles ne uous desconfortés 
por trop grant nient uous cremés 
car ie uieg de la cort tot droit 
si i ui seoir orendroit 
au mengier mon seignor gauain 
et saciés que ie l ui tout sain 
a la cort quant ie m en parti  
et li ualles li respondi 
  biax sire ains est mors a estrox 
amis  fait il   que saués uous 
coment en estes uous certain 
ie fui  fait il   ualles gauain 
antan a un tornoiement 
et si sai tout certainement 
que c est il qui est decaupés 
amis  dist il   car me moustrés 
ie conisterai bien le cors 
sire  fait   cil sont ia fors 
de la forest qui l ont ocis 
quant il en orent le cief pris 
trestox les membres li cauperent 
laidement le desfigurerent 
qu il n i remest ne pie ne poing 
il sont ia bien trois liues loing 
o le cors qu il en ont porté 
en lor pais a sauuete 
il ne doutent wi mais nului  
se gauains ot ire et anui 
del uallet qui si ert destroit 
et des puceles que il uoit 
por lui si grant dol demener 
il ne fait mie a demander 
por le uallet est tox derués 
car hom qui a les ex creués 
uit tox iors puis a grant anui 
et set de uoir que c est por lui 
que on li a cest mal tout fait 
et del cheualier qui s en uait 
qui en porte la damoisele 
par quoi ses dex li renouuele 
si qu il ne set que il fera 
la quele auenture il suirra 
la premiere u la daraine 
uis li est que la premeraine 
doit il premierement furnir 
et si il s en puet reuenir 
sans peril et sans enconbrier 
si doit a cesti reperier 
et uengier le s il onques puet 
  amis  fait il   errer m estuet 
a diu soiiés uous conmandé 
et saciés bien de uerite 
que se g i fusce ancois uenu 
ains en fust percié mon escu 
et mon hauberc rout et fausé 
et iou parmi le cors nauré 
que on uous eust fait cest anui 
ne ia ne sarés qui ie sui 
deuant la que ie reuenrai 
ne iamais ior ne finerai 
puisque ie serai reperiiés 
ains ere mors u uous uengiés  
les puceles a diu conmande 
poignant s en ua parmi la lande 
tantqu en sen droit cemin entra 
une grant piece ensi erra 
tantque la forest ot passee 
de l autre part de la ualee 
uoit loing le cheualier errer 
il conmenca a auesprer 
et gauains point tant son ceual 
qu i fu de l autre part d un ual 
lors uit deuant lui un castel 
tout clos de piere et quarrel 
dont li murs ot cent pies de haut 
li castiax ne redoute asaut 
tant estoit ricement fremé 
il uit bien qu il ert auespré 
tantqu il ne porroit sans mescief 
de sa bataille traire a cief 
porpensa soi qu il souferra 
et que demain se conbatra 
au ceualier qu il parsiuoit 
car a escient set et uoit 
qu el castel se herbegera 
et il meismes i gerra 
por atendre iluec sa bataille 
ensi quide faire sans faille 
mais moult li auint autrement 
car li cheualiers enranment 
dedens le premier baile entra 
et li solax lors esconsa 
si furent les portes fermees 
il a les rues trespasees 
tantqu il uint amont u castel 
deuant le tor en un prael 
seoit li sire aueuc sa gent 
il le salue belement 
apres li a l ostel requis 
et il li dist   dous amis 
uous l arés  fait il   uolontiers  
lors sailli sus uns cheualiers 
qui descendi la damoisele 
li sire ses ualles apele 
por le cheualier desarmer 
apres li a fait aporter 
un bliaut et un mantel gris 
quant il l ot deles lui assis 
si li bonement 
son estre et son contenement 
dont il uient ne quel part il ua 
et li cheualiers li conta 
qu onques ne l en degna mentir 
a gauain m estuet reuertir 
qui encor oirre par la plaigne 
ne li caut maisque il ataigne 
a estre de ior herbegié 
il a son ceual eslaiscié 
si uint poignant droit a le porte 
por le uile qu il uoit si fort 
a moult le castel regardé 
il a le portier apelé 
si durement qu il l entendi 
et li portiers li respondi 
  biax amis por noiet criés 
car li solax est esconsés 
n i ara wi mais porte ouuerte 
ne le matin por nule perte 
deuant cou que grant ior 
car li sire de ceste honor 
et li clerc et li cheualier 
seriant borgois et escuiier 
ont tout conmunement iuré 
que ia por home qui soit né 
n ert li guices destorelliés 
puisque li solax ert couciés 
ains sera leués el demain 
amis  ce li a dit gauain 
  trauelliés sui si est moult tart 
car me di donques de quel part 
ie porrai wi mais ostel querre 
sire  fait il   en ceste terre 
de grans dis liues enuiron 
n a il ne borde ne maison 
ie ne uous sai consel douner 
toute nuit porriés errer 
parmi bruieres et par bois 
amis  fait gauains   ie m en uois 
a diu soiiés uous conmandé  
n ot pas le trait d un arc alé 
quant il coisi une capele 
dales le cemin haute et bele 
dont l atre estoit enclos de mur 
ileuc quida estre aseur 
gauains et la nuit herbegier 
mais s onques li fu nul mestier 
d estre prox or l en ert gregnor 
onques mais de si grant paour 
ior de sa uie n escapa 
desi a la capele ua 
si est en l atre descendu 
sa lance osta et son escu 
si l apoia a la capele 
del bon destrier osta la sele 
se l forbi bien et conrea 
de l erbe paistre li laisca 
puis est assis sor un tonbel 
atant oi un damoisel 
uenir le trot sor son roncin 
deuers le bos tot le cemin 
il est du cimentire iscu 
si li demande   qui es tu 
qui si tart trespasses par ci  
et li ualles ieta un cri 
puis dist   dame sainte marie 
tenés moi en sens et en uie 
gloriex dix tenés mon cors 
que ie n isce de mon sens fors 
et que diables ne m afot  
gauains de ce grant meruelle ot 
  amis  fait il   ne uous cremés 
li urais dix que uous reclamés 
deffende moi et uous de mal  
ci guenci uers lui le ceual 
quant il l oi de diu parler 
tantost li ala demander 
qui il ert et de quel pais 
et il li dist   biax dox amis 
ie sui gauains li nies le roi 
por quoi eustes de moi 
paour quan ie uous aparla  
fait il   ie l uous dirai 
sire  fait il   ne saués uous 
que c est li atres perellox 
u uous aués uostre ostel pris 
cascune nuit ie uous pleuis 
ne tenés pas mon dit a fable 
s i uient herbegier le diable 
u dex u trois ie ne sai quans 
bien a passé plus de cent ans 
qu il n i herbega cheualier 
ne nul home de nul mestier 
k on ne trouast au matin mort 
ariués estes a mal port 
s autre ostel de cest ne querés 
mais se uous croire me uolés 
ie uous moult bien 
car ce castel la sus fu mien 
si le dounai un cheualier 
et ma suer atout a mollier 
encor se dormoient trestuit 
iewi quant i alai en deduit 
por berser en ceste forest 
c est uns deduis qui moult me plest 
eneslespas un cerf feri 
trestoute ior l a parsiui 
tantque l ataint un men leurier 
au desfaire et a l escorcier 
me sui longement demouré 
ués le ci u ie l ai torsé 
si n arons ia endroit moult tost 
assez en escau et en rost 
