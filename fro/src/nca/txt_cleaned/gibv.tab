de une dulce escrit orrez la sume 
dirrai la uie d un seint home 
ki pur amur sun chere seignur 
out feim e freit e grant labur 
ensurketut od bestes muez 
uesqui meint an e d erbes crues 
gentilz hom fu de grant parage 
riche de terre e d eritage 
poi preisa sa terre e s onur 
co mustrat il al chef de tur 
kar pur estre poure e mendis 
gerpi sa terre e ses amis 
par noit fuit de la contree 
couertement e a celee 
ke ne l sout ami ne parent 
puis si uesqui mut seintement 
e fud de grant religiun 
de grece fud giles out non 
ne fud pas de basse main 
de uauassur ne de uilain 
nez fud de princes e de reis 
tuz ses lignages fud gregeis 
dedenz athenes la cite 
fud cist gires nurri et nee 
ses peres out non theodorus 
riches de terre e d auer plus 
sa mere out non pelagia 
en tut france ne deca 
n aueit femme de sa manere 
si chaste ne si almoner 
en els dous out bon assemblee 
a la parfin fud ben loee 
andui bone uie menerent 
deu seruirent e aurerent 
co ert le plus de lur labur 
de deu seruire e noit e iur 
deu lur dunat un petit fiz 
dun sunt de ioie repleniz 
mult en furent si parent lez 
a grant ioie fud baptizez 
gire l apelent de cherte 
par les parenz fud confermé 
quant uint a l he de set anz 
mult ert creu e mult fud granz 
a lettres l ad ses pere mis 
a la diuinite s est pris 
a co mist li emfes s entente 
bien ad tenu la dreite sente 
par tens se prist a deu seruir 
ben le maintint tresque al morir 
pleins fut d espiritel science 
deu li dunat grant sapience 
de bones murs fud repleniz 
e d oneste fud bien guarniz 
li emfes gires fud mult bels 
la flur des autres damoisels 
de cele terre u il fud nez 
bloi out le chef recercelez 
la charn out blanche cume leit 
les olz rianz le nes ben feit 
cleres les denz la buche bele 
n out pouint de barbe en sa mazele 
beles mains out e les deiz blans 
lungs les costez grelles les flancs 
mult out large la furcheure 
plus bel ren ne fist nature 
sur tute ren l amat li pere 
en grant cherte le tint sa mere 
mult le uesteient richement 
meis ils les dune a poure gent 
tut le melz de sa uesteure 
n aueit pas mis en dras sa cure 
en deu amer ert sun delit 
or e argent out en despit 
cheuaus e mulz e palefreiz 
e riches dras e bons conreiz 
uolunters alout a muster 
oir la messe e deu preier 
e del muster dreit a la scole 
co est la fin de la parole 
ke uus en dirreie io el 
sa uie esteit espiritel 
li ualetun de sun hee 
fiz as baruns de la cite 
le ueneient souent blamer 
k il ne uoleit o els iuer 
  or ueez  funt il   iuuencel 
gires uout sainterel 
li uileins dit en repruuer 
de iofne seint ueil aduerser 
ne serrat mie tuz iurz tel 
mult ert unkore fel e cruel  
meis il ne dient mie ueir 
del tut fraudrunt a lur espeir 
il ne fud cruel ne felun 
ne demurat si un petit nun 
ke deus mustrat miracle grant 
pur gire sun petit seruant 
auint issi ke par un iur 
alout l emfant a sun labur 
a l escole u il aperneit 
uit un cheitif u se plegneit 
e la rue de la cite 
pale e teint desculuré 
sur un fermer deuant un us 
u il out ieu un an e plus 
de tuz les membres ert contreit 
leiz e horribles e desfeit 
a trespassans reuout del ben 
meis il ne lui feseient rien 
tresk une fez gires le uit 
cele part ueit sun pas petit 
demande lui k il aueit 
e pur quel chose il se pleineit 
  sire  fet il   io ne l puis meis 
c est merueille ki io m en teis 
la faim m occist le freit me greue 
deu doinst ke ma uie seit breue 
trop ai uescu co est dolur 
deu la me doinst einz demain iur 
la mort sereit mun desirer 
e io l auerei sanz demurer 
ne puis uiure plus lungement 
la mort m est pres trop bien le sent  
gires l oit si dementer 
les olz li pernent a lermer 
n out ouec lui or ne argent 
partie de se dras lui tent 
de la cote k aueit uestue 
se despuilla enmi la rue 
il la feit al cheitif uestir 
e tint les mances al seruir 
e il ad mis la cote en sun dos 
e remist la charn croissent li os 
un cri puis s estent 
en pez se dresce ignelement 
oiez tut cum deus est curteis 
de l enferte k il out einceis 
est li malade en pez leuez 
einzke gires s en fust turnez 
ueit uers l enfant si l uout saisir 
e cil s apreste de fuir 
e il ueit apres prent a crier 
  cestui deit le siecle loer 
ben pert quels seruises il feit 
pur lui ad deus garri contreit 
a deu e lui en rent io grace  
sempres s anent en la place 
humes e femmes plus de cent 
grant est la presse de la gent 
ki iloc furent assemblez 
meis gires s en ert ia alez 
tres un tres autre se tresturne 
a meison uint marri e murne 
e s est desur un banc assis 
le chef enclin aukes pensis 
mult lui pesa e dolens fud 
ke tant de gent l orent ueut 
cum feitement cil ert sané 
li peres ert en la cite 
oi la nouele en la rue 
ki par la uile ert espandue 
e le miracle del contreit 
ke gires si fiz aueit feit 
meis ne sout si ueir fut u nun 
cum il einz pout uint a meisun 
e uit sun fiz ki el banc sist 
il l areisune si li dist 
  bel fiz  feit il   pas ne me gree 
ke uus auez colur mué 
pur quei estes uus deheité 
ad uus nul hom dunc coruscé 
qu est uostre cote deuenue 
pur quei ne l auez uus uestu 
sire  feit il   io l ai donee 
si ke mult est ben aluee 
io la dunai hui par matin 
a un malade en cel chemin 
ki mut esteit mesaisé 
ateint de freit e de pite 
io ne poeie autre ben fere 
de mun dos fis ma cote treire 
lui la donai ki la me quist 
pur amur deu ki nus tuz fist 
ia se leissat il pur nus uendre 
e des iudeus en la croiz pendre 
e nus las ke faimes pur lui 
ha sire cum io qui 
k il nus ert repruué grefment 
al derein iur de iugement 
u tut li angele tremblerunt 
de la pour k il auerunt 
quant li archangele auerunt pour 
e li ami nostre seignur 
e li apostre e li martyr 
u purrunt li felun tapir 
quant il ne truuerunt buissun 
uile ne borde ne meisun 
certes ne purrunt pas tapir 
auant les estouerat uenir 
deus lur dirrat a fere uoiz 
  feluns ueez ci la croiz 
ueez les clous ueez le sanc 
ki me curut aual le flanc 
ueez la corune e la lance 
ueez ici uostre dutance 
uous auez enuers mei tort 
io fui pur uus liueré a mort 
e me laissai crucifier 
uilement batre e leidenger 
dites k auez pur mei suffert 
mustrez le mei tut en apert 
si uus m auez tres ben serui 
ben uus serrat ici merri 
cil ki ne purrunt ren mustrer 
il le frat de lui seuerer 
e en enfern el pudneis 
dunt il ne surdrunt iameis 
dampnez sunt senz remission 
el parfunt puz de baratrum 
e ki la git el tai pulent 
del releuer n est puis neent 
sir pere lez purrunt estre 
cil ki serrunt a sa mein destre 
a cels dirrat uerrablement 
  traiez uus ca la meie gent 
receuez l erite celestre 
ke uus forfirent ti ancestre 
uus l auez par dreit recouré 
ioie uus ert abanduné 
od mei serrez finablement 
n aurez meis dute de turment 
einz serrez tuit de ma meisnee  
mult ert la compainie lee 
a ki sun regne ert otrié 
deus si lui plest par sa pite 
nus a sa destre partie 
e nus doinst parmanable uie  
li peres oit parler sun fiz 
mult se merueillet de ses diz 
e ke humme de son aage 
deit en tant d ure estre si sage 
la cote k i out dunee 
fud leggerement pardonee 
n en peise al pere ne tant ne quant 
k il uit sun fiz ueit deu loant 
e uers lui out greignur amur 
il lui achate une meillur 
de meillur drap e melz taillé 
gires ne l ad gueres preisé 
a autres poures la dunast 
mult uolenters si l osast 
ne demurat pas lunkement 
morz furent si riche parent 
morz en fud si pere e sa mere 
ne lui remist sorur ne frere 
a lui est l onur repeiré 
les cheualers e la meisnee 
gires recut sun heritage 
meis deus set assez sun curage 
poi preise terre ne honur 
uers deu turna tute s onur 
si cum io qui e io l espeir 
de lui uodrat feire sun here 
mult lui remeint grant heritez 
chastels e burs uinnes e prez 
or e argent pailles cendals 
palefreiz mulz e bels cheuals 
e ueissele d or e d argent 
meis il le depart largement 
ne l donout mie as lecheurs 
ne as puteins n as iugleurs 
ainz fist as poures abbeies 
as punz e as maladeries 
as malades e as contreiz 
e as leprus e as defeiz 
a cels departe sa richaise 
a ses baruns forment en peise 
il encusent e si l chastient 
e mut souentes feiz lui dient 
  sir  funt il   pur deu amur 
ne deguaster issi t onur 
ne doner pas si largement 
lai en ta terre estorement 
cil ki te seruent dient ben 
k a curt terme n aueras rien 
e coment te purreit durer 
quant tu ne cesses de doner 
ne tu ne feites mi semblant 
ke te seit mul del remanant 
mult en as ta genz desheritez 
kar tes baruns desconseilez 
si ne te contens autrement 
tut s en irrunt de tai ta gent 
meis crei conseil si feras bien 
e cume sages te conten 
faites co ke nus te lorrum 
si pren fille a un barun 
u fille a rei u fille a cunte 
tu poez auer de tei grant hunte 
ke si te mesz a nun chaleir 
k est deuenu tun grant aueir 
u est tun or e tun argent 
empleé l as malueisement 
tels l unt ki te ne seuent gre 
pur co dit li uileins uerte 
k entre l auer e le bricun 
ne sunt pas lunges compaignun 
refreigne sire tun curage 
prene une femme de parage 
dunt tu puissez enfanz auer 
ki apres tei seient ti heir 
kar si sanz heir remeint la terre 
nus serrum tut destruit de guerre 
si le pais est eiseillé 
tu en aueras grant peche 
kar tu le poz ben guarrant estre 
prudume furent ti ancestre 
ki deuant tei tindrent l onur 
garde ne seies le peiur 
garde sire ke hom ne die 
a mult feble heir est reuertie 
tu fais semblant d sultif 
la terre gastes a estrif 
mar fud tis cors e ta beute 
quant il ne n ad en tei bunte 
si tu n oses terre tenir 
ua tei en un buissun tapir 
e deuen moigne en une muster 
kar tu ne n as de el mestier 
meis leissez estre ceste riote 
en autre lei turne la note 
crei les baruns ki ici sunt 
feites ico k il te lorrunt 
ti hume sunt tu lur sire 
pur co unt il curuz e ire 
ke te contens si folement 
mult lur em peise durement 
lais la folie al sen te ten 
crei lur conseil si feras ben  
gires out ses baruns parler 
se se comence a purpenser 
cum feit respuns il lur dirat 
pendi sun chef si s enclinat 
un suspir ietet de parfunt 
ore escutez k i respunt 
  seignurs  feit il   uus dites sens 
ioe ai esté en grant purpens 
d une ren ke uus uoil gehir 
meis ne l osoue descouerir 
io aime mult une dameisele 
si est uncore uirgine e pucele 
curteise e bele durement 
e si est mult de haute gent 
si io s amur auer poeie 
autre richeise ne querrei 
de li aueir me uoil pener 
meis or uus pri de ben celer 
entre ci e le seint martin 
en sauerez uus tute la fin 
quel part io uoldra tendre 
en dreit de femme auer e prendre 
decike la uus uoil preier 
ne uus ennoit le demurer 
kar le terme n est pas lunge tens 
sachez si io sui uifs e seins 
einzke li termes seit uenuz 
me serrai ben purueuz 
ke ben saurez ma uolunte  
il lui unt le respit doné 
ioius e le en furent tuit 
od lui suriurnent cele noit 
e de la ioie k il unt 
grant est la feste k i funt 
tost l endemain pernent conge 
a lur meisun sunt repairié 
gires remeint k il n ublit mie 
de preier sa chere amie 
k el lui defende d encumbrer 
diable le cuidet engingner 
ki nuit et iur i ueit entur 
meis il s est pris a tel seignur 
ki pecheur ne leist perir 
si lelment le uolt seruire 
einzcezke le termes uenist 
k i as ses baruns assit 
mult li auint bel auenture 
deu li mustrat k il aueit cure 
k il obliat ses oreisuns 
pur le conseil ses baruns 
un iur fud al muster alé 
tut le seruise ad escuté 
quant il out le seruise oi 
cline a l autel si s en issi 
un malade lui uint deuant 
desfigurez od leid semblant 
n ert merueille si se pleigneit 
kar un serpent de mal endreit 
l auait puint e enuenimez 
a grant peine ert uifs escapez 
emflé aueit e pez e meins 
ben aparut k il n ert pas seins 
il out oi la renumee 
ki uait par tote la contre 
ke deus fesoit pur lui uertuz 
cil s est a ses pez estenduz 
plure li las e merci crie 
  sire pur deu le fiz marie 
aiez merci de cest dolent 
io sui peri par un serpent 
aiez sire merci de moi 
pur amur le souerain rei 
si tu uols preier tun seignur 
ben guarrai de ceste dolur 
aiez sire de mei pite 
ueez cum io sui mesaisé 
fai mei sire sante aueir 
ben sei ke toens est le poeir  
gires ot le chetif plurer 
les olz lui pernent a lermer 
suefet lui ad respondu 
  amis tu as mesentendu 
sacez ke io n ai poestet 
de tei duner nule sante 
meis sacez ke bel me serreit 
si ma preir te uaudreit 
or ne te sofre un petit 
e preierai de ki te ait  
gires plure mult tendrement 
ansdous ses meins uers le cel tent 
  ai deus  feit il   gentils rei 
par ta pite conseilez mei 
a cest cheitif ne sai ke die 
ke ici plure et merci crie 
io uei k il est pres de mort 
si quide auer de mei confort 
en mei n est pas le conforter 
meis tu poez ta bunte mustrer 
demustrez la a cest dolent 
e fai sauer a ceste gent 
ke tut ren as en ta mein 
e poez feire malade sein 
demustre en cestui ta bunte 
rent lui bel sire sa sante 
si te pleist e il seit reisun  
quant aueit finé s oreison 
est fors al malade uenu 
ueant le pople ki grant fu 
si est contre lui cil drescez 
desemflez sunt e meins e pez 
ben fud guari de l emfleure 
ne senti mal ne blesceure 
mut out bon mire a sei garir 
ben deit lum tel seignur seruire 
ki par sun serf feit tels uertuz 
cil ki iloc erent uenuz 
pur esgarder ke co esteit 
uirent ke cil garriz esteit 
ensemble crient a un cri 
  seint gire aiez de nus merci 
depreiez deu tun cher ami 
k il nus defent de l enemi 
tes oures unt demustrez ui 
deus est od tei e tu od lui 
tu nus poz mult uers lui ualer  
tuit lui uodrent as pez chaer 
mult lui pesat quant il l oi 
  seignurs  feit il   pur deu merci 
co ke auez ici ueut 
n est mie par mei auenut 
pur ueir sachez e io l uus di 
par sa creance est cist gari 
loez en deu ne mie mei 
kar par la fei ke io uus dei 
io n ai plus de uus poeste 
de doner a hume sante 
meis leissez uostre desuerie 
si depreiez seinte marie 
k ele uus seit uers deu aidable 
e pie mere e sucurable  
il ne uolt plus iloc ester 
se s en comence a aler 
a sa meisun est tost uenu 
mult ad grant ioie e iré fu 
de co fud il lez durement 
ke deus l amat parfitement 
d autre part li ad mut pesé 
ke la gent l unt tant honuré 
meis pur nent ne i remeindra 
kar tant de gent le seuent ia 
tant cum grece est lunge e lee 
ueit de gire la renumee 
ke deus feit pur lui grant uertuz 
contreiz drescer e parler muz 
en la cite u il conuerse 
ad de malades si grant prese 
nuls hom ne ueit par la cite 
ne ueie u manc u auoglé 
engrutez fenrus e ardanz 
unc ne uit hom ensemble tanz 
deuant sa porte s anerent 
communement en haut crierent 
  seint gire aez merci de nus 
ueez cum aimes bosuignus 
aez merci de cheitifs 
ke eimes de luintain pais 
uenuz a tai merci crier 
tu poz mut ben sante doner 
iames ne turnerum de ci 
ainceiske nus seum gari  
gires ad entendu les criz 
ke icil funt e les pluriz 
dolenz en fu plure e gaimente 
a sai meimes se demente 
  a deus  feit il   bons rei uerrai 
glorius pere ke ferai 
or quid io ben e sei et uai 
ke nen as meis cure de mei 
quant la gent de luintaine terre 
uenent ici pur mei requere 
li pire d els e li plus maz 
ualt assez plus ke io ne face 
meis tu poz mustrer ta bunte 
a ki te pleist dunes sante 
ico ne afert a mei neent 
io sui un peccheur dolent 
e si io aueie feit ren 
sire ke turnast a nul ben 
n en feit n en dit n en oreisun 
aillurs te pri le guerdun 
aillurs te pri sire e requer 
ke tu me rendes le luer 
ne quer estre loé de gent 
kar mun curage autre part tent 
le los del siecle est trespassant 
trop se delitent li alquant 
io ne me quer ren deliter 
meis guerpir le esluigner 
ki est ueisin a l estencele 
tost ad parcé la gunel 
ki le fu hante e iur e nuit 
n est merueille s il quit 
io sui el fu pur co ai dute 
ke mun peche ne me debute 
meis io m en quid si esloigner 
ke ne crendrai sun desturber 
li uileins dit   la oil u uolt 
ke oil ne ueit al quor ne dolt  
la grant richesce ke io aie 
me freit feire tost un plei 
si lungement estei ici 
tost en purreie estre escharni 
dampnedeu pere ke ferai 
conseillez mei quel part irrai 
enseignez mei ueie a tenire 
pur quei io puisse a uus uenir 
rume est chef de chrestiente 
u li apostle unt conuersé 
men escient si la esteie 
aukes de bien aprendraie 
e par oreie la ueir estorie 
par le conseil de l apostoile 
ben le freie d iloc auant  
sun conseill ad fini atant 
or ad pris e si se tendrat 
a poi de terme guerpirat 
sa grant terre e sa grant honur 
or le meintenge sun seignur 
kar pur s amur enprent grant fes 
il est issu fors del paleis 
dreit al malades est uenu 
de meinte gise en ad ueu 
ki mult furent mesaisé 
il ad nostre seignur preié 
k il lur tramesit sante 
cil sunt garri de l enferte 
k il orent lunges eu 
li iurz ueit la nuit est uenu 
gires s en ueit lez e ioianz 
e comande a ses seruanz 
ke sun conrei seit apresté 
beiure e manger a grant plente 
cil ne se targerent neent 
ben unt feit sun commandement 
mult en unt feit apariller 
gires s est assis al manger 
grant semblant feit d estre heité 
mut furent si hume le 
ki tant l orent ueu pensif 
le uin aportent a estrif 
tuit li celer furent ouert 
bons fud li uins dunt hom le sert 
e cil burent haiteement 
grant ioie funt tute la gent 
meis la lur ioie e lur leesce 
reuertirat a grant tristesce 
tele nuuele orrunt a curt terme 
dunt en ert pluré meinte lerme 
certes meint cri e meint dol feit 
e meint cheuoil de test treit 
quant il fud ure de cucher 
as ostels uunt li esquier 
gires remeint cucher s en ueit 
en la chambre u sun lit ert feit 
asez out gent a lui chucher 
a seruir e a deschaucer 
kant fud cuché si s en issirent 
tel hure k unkes puis ne l uirent 
melz leur uenist iuner le iur 
ke la noit perdre lur bon seignur 
malueise guarde feit en unt 
iames itel ne trouerunt 
icil k en la chambre iurent 
hastiuement endormi furent 
trop burent del uin herbé 
ki lur esteit el chef munté 
meis ki dorme e ki nun 
tut tens fud gire en oreisun 
unk cele noit ne pout dormir 
kar sun pense uolt paremplir 
treske cil furent endormi 
il s en leuat si s en issi 
iste de la chambre u il iut 
ke chamberlenc ne s aperceut 
il ne se uot de dras charger 
fors de cels k il ne pout leisser 
kar se il fut affardeillé 
trop li custat l aler a pe 
icel nuit fit mul obscur 
il est uenuz al foraine mur 
dreit la u il out une tur feite 
meis mut se dute de la gueite 
ki sur la tur corne e frestele 
e floute e chalemele 
pur la niule e l obscur tens 
ne s apercurent li gardains 
ultre pas ke nul ne l ueit 
fors sun seignur ki l conduieit 
ore en penst deu pur sa merci 
cume pur s amur ad tut guerpi 
gires est en la ueie mise 
gerpist sa tere e ses amis 
il ne n ad n or n argent od sai 
cheual ne mul ne palefrei 
il n en porte ne ueir ne gris 
meis poures dras de petit pris 
meis deus ki est riches d aueir 
lui truuerat sun estuueir 
il ad tut la nuit erré 
n est merueille s i est lassé 
n ert pas a us d aler a pe 
nepurkant mult s est efforcé 
kar la gent dute de sa terre 
ki ne l siuent e facent guerre 
e il si funt plusurs parties 
unt lur curlius e lur espies 
querent a munt querent a ual 
ambure a pe e a cheual 
mei est auis k en uein le funt 
ia de lur olz meis ne l uerrunt 
l endemein quant il aiurnat 
li chamberleins sus leuat 
kar sun seignur ert custumer 
d aler par matin al muster 
il lui uoleit ses chauces tendre 
ueit uers le lit si s quide prendre 
meis n es troue car pas n i sunt 
il ad sa main buté amunt 
fors sul les dras n i truua ren 
li chamberleins s apercut ben 
ke sun seignur s en est alez 
il chet arere el lit pasmez 
quant fut estoers de cel pasmer 
si se comence a desmenter 
detort ses puinz ses cheuols tire 
  ai  feit il   gire bel sire 
perdu uus ai co m est auis 
ke respundra a nos amis 
ki mei uus orent comandé 
malueisement uus ai gardé 
duble mal ai l un est de uus 
l autre est de mei dunt sui dutus 
de uos parens ai grant regart 
ne puis fuir ne sei quel part 
ici m estot la mort entendre 
kar ne me puis de co defendre 
ke par mun fol contenement 
n aient perdu lur bon parent 
mal ait l ure ke cel uin crut 
si eit mis cors ke tant en but 
ke frunt ore uos cheualers 
uos uallez e uos esquiers 
ki ben quidouent a estrus 
grantz heritez auer par uus 
meis failli unt a lur espeire 
kar apre uus ne remaint heir 
ki ia lur doinst plein pe de terre 
augent aillurs honur conquere 
failli unt a uos co m est uis 
esgarés sunt poures mendis 
e io sur tuz i ai perdu  
lores chet aual estendu 
del dol e de la grant crie 
ke cil ad feit e demenee 
sunt cil del paleis esueillé 
hastiuement se sunt drescé 
en la chambre sunt uenu 
demandent u lur seignur fu 
e cil lur respunent en plurant 
  alez s en est meis ne sei quant  
querant le uunt par la cite 
meis il n en unt mie truué 
tretut laburent ueinement 
de l i trouer n est il neent 
quant ueient ke ne l truuerunt 
en la sale repeiré sunt 
forz fud li dolz grant senz mesure 
kar nuls ne perneit d autre cure 
ki en la sale fust le iur 
ueer pureit aspre dolur 
de ces k i out crier et braire 
detortre puinz e cheuols treire 
grant dol demeinent tut le iur 
plurent e pleinent lur seignur 
e le regretent en plurant 
  gentils hom noble e uaillant 
tant mare fud uostre grant bunte 
uostre sens e uostre bealte 
mar fut uostre bele iuuente 
la blanche face e la ruuente 
cum serat ore tainte e greslee 
del solaille e de la gelee 
coment purrez a pe aler 
ki uus durat uns sul dener 
u auerez dras e estruiz 
conrei le iur ostel les nuiz 
mar fud sire uostre bealte 
unk ne fud home de uostre hee 
ke tels teches ust en sei 
fiz a cunte ne fiz a rei 
ki quant ore ueit a dolur 
iameis n aurez ioie un sul iur 
nus ki tres uus eimes remes 
ne serrum meis tundu ne res 
ainz uesterum dras de dolur 
perdu auum nostre seignur 
que deuendrum nus las chaitis 
mal eit la mort ki nus leist uis 
co est dolur ke nus uiuuns 
deske nus perdu uus auuns  
itel pleinz e tel dolur 
demenerent trestut le iur 
par la cite leue le cri 
ke li sers deu s en est fui 
grant dol funt li citeein 
e li curteis e uilein 
plurent cheualers e burgeis 
plurent uileins e curteis 
n i aueit hom en la cite 
ki de pite ueneit pluré 
pur neent plurent co m est auis 
a plein esloigne del pais 
gires ne cesse de l errer 
sun dreit chemin uers la grant mer 
meis n est pas al dreit port uenu 
kar il se crent estre conu 
tant est alez e nuit e iur 
od faim od sei e od labur 
e munz e uals plein boschage 
k il est uenu dreit al riuage 
il est assis car mult fu las 
prie deu e seint nicholas 
k il lui tramete alkun ueissel 
buce u kenar nef u batel 
ki utre l en pust porter 
il esgardet en haute mere 
e uit une nef periller 
e a turmente dechascer 
e repuneit entre les undes 
ki erent grandes e parfundes 
kar la mere ert mult hericé 
undeie e brait cum esragé 
la nef ueit par la mer walcrant 
la tempeste la ueit menant 
kar mult par feit leide turmente 
esclaire e tone e plot e uente 
tant de la mere tant del grant uent 
pur poi ke cele nef ne fent 
l unde la porte contre munt 
l autre la treit uers le parfunt 
l une la peint l autre la bute 
pur poi k ele ne desirout tute 
gires ueit la nef periller 
e la mere braire e engrosser 
des mariners out grant pite 
nostre seignur ad depreié 
k il les mette a port de salu 
li uenz abeisse ki grant fu 
la mere ki einz ert undante 
fut cume une mer gisante 
